E>
P>
	Tu veras que mis finezas
	Te desenojan.
@	Caideron, Cual es la mayor perfeccion?*
	[* Ще видиш, че моята изтънченост ще те разсърди. — Калдерон — „Кое е най-голямото съвършенство?“. — Б.пр.]
P$
E$

#	Действуващи лица

	__Дон Андрес де Рибера__, вицекрал на Перу
	__Епископът на Лима__
	__Лиценциатът Томас д’Ескивел Мартинес__, личен секретар на вицекраля
	__Балтазар__, камериер на вицекраля
	__Камила Перичоле__, комедиантка

N	__Действието се развива в Лима, през 17… година.__

N	Кабинетът на вицекраля.
N	Вицекралят, облечен в халат, е седнал в голямо кресло до масата, отрупана с книжа. Единият му крак обвит, във фланелен плат, е положен върху възглавница. Мартинес стои прав до масата с перо в ръка.

	__Мартинес__
	Господа първенците на града очакват отговора на ваше височество.

	__Вицекралят__ _(с натъжен глас)_:
	Колко е часът?

	__Мартинес__
	Наближава десет. Ваше височество има време, колкото да се облече за церемонията.

	__Вицекралят__
	Времето е хубаво, казваш?

	__Мартинес__
	Да, господарю. Откъм морето подухва свеж ветрец, а по небето няма нито едно облаче.

	__Вицекралят__
	Бих дал цели сто пиастра, за да вали като из ведро. Тогава бих останал на драго сърце в креслото, за да се поглезя. Но при такова време… когато целият град ще бъде в църквата… аз да не се появя и да отстъпя тази привилегия на градските първенци!…

	__Мартинес__
	Значи, ваше височество решава…

	__Вицекралят__
	Мулетата впрегнати ли са?

	__Мартинес__
	Да, господарю, впрегнати са в красивата каляска, която ви изпратиха от Испания.

	__Вицекралят__
	Жителите на Лима никога не са виждали такова нещо… Какво впечатление ще им направи!… И аз да се откажа от това удоволствие! Не, бога ми!… Двамата ми гвардейци имат нови униформи, а аз още не съм се показал на народа в празничните одежди и с ордена, с който наскоро ме удостоиха… Не бива да се изпусне един толкова хубав случай… Отивам, Мартинес, и, боже помози, ще вървя! Веднаж само да сляза от парадното стълбище, и най-трудното ще е минало. Какво ще кажеш, Мартинес?

	__Мартинес__
	Народът ще бъде очарован да види ваше височество.

	__Вицекралят__
	Ще отида, дявол да го вземе! А градските първенци, които се надяват да свирят първа цигулка, ще пукнат от яд… Впрочем не мога да си позволя да не отида… Епископът трябва да спомене от амвона за ордена, с който наскоро ме удостоиха… Приятно е да слушаш подобни неща за себе си… Хайде, малко усилие…
	_(Позвънява. Влиза Балтазар.)_
	Да ми се донесат празничните дрехи… А ти отговори на първенците, че на церемонията ще заемат място зад мен… Балтазар, дай ми обувки и копринени чорапи… Искам да отида в църквата.

	__Балтазар__
	В църквата ли, монсеньор! Ами нали доктор Пинеда забрани на ваше височество да излиза!

	__Вицекралят__
	Доктор Пинеда не разбира нищо… Аз знам най-добре дали съм болен, или не… Нямам никаква подагра… Нито баща ми, нито дядо ми са имали… Иска да ме убеди, че можеш да имаш подагра на моята възраст… Мартинес, знаеш ли на колко години съм?

	__Мартинес__ _(смутен)_:
	Не, монсеньор… Но ваше височество изглежда така добре, без съмнение…

	__Вицекралят__
	Обзалагам се, че няма да познаеш… Е?

	__Мартинес__
	Четиридесет… А?

	__Вицекралят__
	Давай, давай, още си далече от истината… Ела, Балтазар, приближи се…
	_(Прави усилия да стане.)_
	Помогнете де, хей вие… по-внимателно… Ай! По-нежно, дявол да го вземе… Не зная какво ми е, но сякаш имам десет хиляди иглички в пантофа си.

	__Балтазар__
	Не излизайте навън, господарю, опасно е.

	__Вицекралят__ _(опитва се да ходи)_:
	О, боже мой! Как боли!… По никакъв начин не ще мога да сложа обувки… господи… Ох, Исусе Христе!… По дяволите! Пръждосвай се с твоите копринени чорапи и обувки! Бих предпочел да ме подложат на мъчение…
	_(Помагат му да седне.)_
	Притегли насам табуретката… Уф! Не знам, но преди малко не изпитвах такива болки.

	__Балтазар__
	Нека ваше височество си спомни препоръките на доктор Пинеда. Той каза, че не трябва да излизате навън… А освен това церемонията ще бъде изморителна… Трябва дълго време да се стои на крака…

	__Вицекралят__
	Да, именно от умората се опасявам… защото не съм болен. Дори сега се чувствувам доста добре… и мога да изляза, ако поискам. Обаче не желая да се разболявам заради глупашкото удоволствие да държа един индиански вожд над купела… Баста! Мартинес, напиши на парламентариста Педро де Хинойоса да държи детето, тоест вожда, вместо мен… Ето дванадесетте имена, с които трябва да бъде кръстен. Пожелавам му приятно удоволствие… Балтазар, махни от очите ми тези дрехи… не искам да изпитвам съжаление. Каква глупост е тщеславието да показваш разни галони, панделки и бродерии! И да ми изпратят Пинеда, ако не е отишъл на това дяволско кръщение… Дай ми пура и мате. В такъв случай, щом трябва да пазя стаята, а и тъй като няма какво да правя, ще се позанимая с правителствените дела… Балтазар, няма ме за никого, абсолютно за никого!
	_(Към Мартинес.)_
	Привърши ли вече?
	_(Чете писмото, което е написал Мартинес.)_
	Добре… Но за бога! Ти си забравил наред с титлите да напишеш, че съм кавалер на ордена „Сен-Жак“… Дявол да го вземе! Аз съм кавалер на ордена в Испания от шест месеца, а в Перу от три дни.

	__Мартинес__
	Прося извинение за небрежността си, ваше височество.
	_(Прибавя титлата в писмото.)_

	__Вицекралят__
	Балтазар, изпрати писмото по някой конник… Хайде, на работа, Мартинес. Има доста официални писма в папката, нали?

	__Мартинес__
	Да, господарю, тъкмо мислех да известя за това ваше височество. Да започнем с най-спешното, едно писмо от полковник Гарси Вакес, който съобщава, че в провинцията Чукисака цари голямо брожение, че индианците се събирали често и че ако до един месец не получи бърза подкрепа, бунтът ще се разгори.

	__Вицекралят__
	Но, Мартинес, струва ми се, че вече си споменавал нещо подобно. Полковник Гарси Вакес и… и… провинцията, де… проклети индиански имена! Защо всички индианци не говорят испански?

	__Мартинес__
	Чукисака, господарю. Имах честта да докладвам вече този случай на ваше височество, преди два месеца, последния път, когато ваше височество имаше пристъп на подагра… искам да кажа, последния път, когато ваше височество беше неразположен.

	__Вицекралят__
	И какво отговорих аз?

	__Мартинес__
	Казахте, че ще се погрижите.

	__Вицекралят__
	Аха! Добре де!… Но ние не разполагаме с много войска. На колко мили от Лима се намира тази… провинцията, де, нали се сещаш?

	__Мартинес__
	Почти на триста испански мили.

	__Вицекралят__
	Така ли? Мислех, че е по-близо… Добре! Случаят е сложен и не трябва да вземаме необмислени решения. Ще имам грижата. Друго какво държиш там в ръка?

	__Мартинес__
	Молба от Франсиско Хуайна Тупак, уж потомък от моргатичен брак* на Инка Хуайна Капак, и който желае да прибави към името си и титлата Инка, да носи герба му и да се ползува от привилегиите, които се полагат на останалите от рода Инка.
	[* Брак между неравни по потекло лица. — Б.пр.]

	__Вицекралят__
	А… с нищо ли не е придружена молбата му?

	__Мартинес__
	Простете, господарю. Едно парче китайски сатен, дълго приблизително аршин и половина, върху което е нарисувано родословното дърво на просителя, като се почне от Манко Капак. Титу Капак, Локе Юпаки… все имена, от които да ти настръхнат косите…

	__Вицекралят__
	Не питах за това. Когато искаш да придобиеш нещо от този род, трябва да подходиш другояче… Не е дребна работа да узакониш подобно родословно дърво. Обикновено с това се заема секретарят ми и аз не се сърдя, ако той извлече някои облаги от това дело… Стига впрочем да е достатъчно съобразителен… Ето, осведомете се от вашия предшественик какво трябва да сторите.

	__Мартинес__
	Разбирам. Този Инка е страшно богат…

	__Вицекралят__
	Да преминем към друго дело. Защо се смеете?

	__Мартинес__
	Има оплакване от страна на маркиза Алтамирано срещу папагала на сеньора Камила Перичоле и срещу самата сеньора Перичоле.

	__Вицекралят__
	Нова лудория на тази малка злосторница.

	__Мартинес__
	Тъй като горепосоченият папагал, подстрекаван от ответничката, всеки път, когато маркизата минавала по главната улица, я обсипвал с изрази, които свенливостта на ищцата не й позволява да възпроизведе, тя настоява да бъде заколена сеньора Перичоле… Не, грешка, настоява да бъде заколен папагалът на сеньората, а неговата господарка да бъде мъмрена и порицана.

	__Вицекралят__
	Добре де, какво всъщност казва папагалът?

	__Мартинес__
	Господарю, ето в какво се състои работата. Касае се само за една игрива закачка от страна на сеньора Камила. Когато маркизата минава, папагалът се провиква: „Колко струва един аршин сукно?“ Тъй като маркизата, преди да се омъжи за маркиза, е била дъщеря на богат търговец на сукно, тя е силно засегната от намека.

	__Вицекралят__
	Това момиче ще ме скара с всички дами на Лима.

	__Мартинес__
	А ето и едно писмо от графиня де Монтемайор, която се оплаква от един опит на сеньора Перичоле да я направи за посмешище в театъра, в малката комедия „Старата кокетка“.

	__Вицекралят__
	Пак ли!

	__Мартинес__
	Ваше височество знае с какво съвършенство тази неподражаема актриса долавя и пресъздава всички комизми.

	__Вицекралят__
	Да, но тя минава всякаква граница и не дава пет пари за нищо. Здравичката ще я нахокам. Велики боже! През целия си живот съм се интересувал от драматичното изкуство, но не разбирам как си позволява обидни нападки срещу дами, чиито семейства биха ми напакостили в Мадрид.

	__Мартинес__
	Ето едно заявление от един капитан инвалид…

	__Вицекралят__
	Достатъчно. Започвам да се изморявам. Останалите ще прочетем друг път. Но тъй като сме стигнали вече до темата за Перичоле, искам, скъпи ми Мартинес, откровено да ми кажеш нещо за нея.

	__Мартинес__
	Аз ли, господарю? Че какво мога да ви кажа аз, ваше височество?

	__Вицекралят__
	Искам честно да ми кажеш какво говорят за нея в града, в средата, в която се движиш.

	__Мартинес__
	Навсякъде казват за нея, че е първокласен талант.

	__Вицекралят__
	Не, не те питам за това. Искам да знам какво разправят за моята връзка с това момиче. Защото и без туй сме стигнали дотук, няма смисъл да го увъртам. Макар че си отскоро на служба при мен, ти несъмнено си подразбрал нещо… По дяволите, мъже сме, а за да бъдеш вицекрал, не си длъжен да живееш като светец.

	__Мартинес__
	Господарю, ваше височество има много завистници, а ако трябва да бъдем точни, има и много завистнички.

	__Вицекралят__
	Ласкател! Но има нещо вярно в това, което казваш… може би дори много повече, отколкото си мислиш.

	__Мартинес__
	О, господарю, аз казвам само истината.

	__Вицекралят__
	Понеже знам, че си ми напълно предан, искам да ти кажа нещо поверително, но при условие, че ми се отплатиш за откровеността с откровеност. Знаеш, че не съм от тези, които можеш да преметнеш посред бял ден… така че внимавай какво ще приказваш.

	__Мартинес__
	Господарю, ще говоря пред ваше височество така, сякаш съм пред изповедника си.

	__Вицекралят__
	Добре! Чуй сега какво ме тревожи. Перичоле по душа е много добро момиче, но е много вятърничава. Непрекъснато върши безобразия, които могат да я изложат, както и мен също! Нали разбираш, аз не допускам, че тя ме мами. Съвсем не става дума за това, а и клетото момиче е далеч от подобни мисли. Но се опасявам да не би в града да смятат, че тя ме мами. О, господарю…
	Хората са лоши и не уважават високопоставените личности. Впрочем външността често заблуждава… Самият ти, Мартинес, не си ли забелязал нещо в поведението й, което да ти е дало основание за тревога?

	__Мартинес__
	Как може ваше височество да допусне…

	__Вицекралят__
	Чакай, за да те поразмърдам малко, искам да ти кажа, че Перичоле никак не те харесва. Веднаж ми поиска твоята служба — никога не ще отгатнеш за кого! — за племенника на своя обущар. Вярно е, че този обущар й изработва великолепни обувчици. Боже мили! Когато танцува в „Циганката“ с чорапки от розова коприна и обувчици, обсипани с пайети… О-о-о! Мартинес, Мартинес, колко е прелестна!

	__Мартинес__ _(настрани)_:
	Ах, вероломницата!

	__Вицекралят__
	Тъй като съм привързан към теб, изпратих я за зелен хайвер. Но, ясно ти е от тази постъпка, че Перичоле никак не те обича. Тъй че не си длъжен да я щадиш. Затова пак ти повтарям, говори напълно откровено.

	__Мартинес__
	О, добри ми господарю!

	__Вицекралят__
	Слушам те. Но внимавай да не ме излъжеш.

	__Мартинес__
	Ваше височество, вие ме обсипвате с толкова добрини, че наистина не зная как бих могъл да ви се отплатя… Но преди всичко доверието, което ваше височество благоволи да ми окаже, ме поставя в голямо затруднение… защото сега не смея да кажа… Не че имам какво да казвам… кой би дръзнал да опетни сеньора Перичоле… Но на пръв поглед може би ваше височество ще помисли, че това е… нещо като… повод за отмъщение… ако изобщо може да се назове отмъщение… това, което може да навреди… защото несъмнено ваше височество не би й се разсърдил… понеже в крайна сметка… става дума за дреболии.

	__Вицекралят__
	Какви дреболии? Изясни се.

	__Мартинес__
	О-о, нищо сериозно. Няма съмнение, че сеньора Перичоле ви обича… Ваше височество е тъй добър! Кой не би го обичал!… Може би са ми го казали от чиста злоба… защото, както точно отбеляза ваше височество преди малко, хората са лоши.

	__Вицекралят__
	Какво са ти казали?

	__Мартинес__
	Ваше височество не бива да придава някакво значение на това, което са ми казали, защото го чух от първия продавач на търговеца на копринени платове от улица Каляо… Може би не трябва да повтарям пред ваше височество сплетните, които хората от тази класа разпространяват… Ваше височество навярно не би благоволил да ги чуе, но в крайна сметка ваше височество ми заповяда да кажа това, което знам, и аз мога да предам само това, което научих.

	__Вицекралят__
	Боже господи! Казвай какво са ти разправяли.

	__Мартинес__
	Този момък, когото наричат Луи Лопес и който впрочем е от почтено семейство, ми каза, докато си говорехме за копринените платове, че предния ден бил продал осем аршина тъмночервен сатен на капитан Хернан Агире, който, без да се пазари, му заплатил по десет дуката аршина.

	__Вицекралят__
	На въпроса!

	__Мартинес__
	И тъй, господарю, Луи Лопес твърди, че видял същия този сатен, ушит на рокля, на самата сеньора Перичоле. Помните ли роклята, която тя носеше в неделя вечерта? Именно нея. Но напълно допустимо е Луи Лопес да е сгрешил… още повече, че като плащал, капитанът казал: „Не се пазаря, понеже е за любовницата ми.“

	__Вицекралят__
	За любовницата му!

	__Мартинес__
	Според мен това доказва, че греши… Аз веднага го срязах и му казах какво мисля за тази хубава историйка. Но ако бях му повярвал, сигурно щеше да ми разкаже още много такива.

	__Вицекралят__
	Какви още?

	__Мартинес__
	О-о, разни истории, които е събрал дявол знае откъде… Например как една вечер някакъв сержант от нощния патрул заловил на дворцовата улица един мъж, който имал само едно палто върху ризата си, и, казано направо, носел панталоните си в ръка. Отначало го взели за крадец, но като пристигнали в караулното помещение, дежурният лейтенант видял, че този набеден крадец бил капитан Агире. Но това още нищо не доказва.

	__Вицекралят__
	През коя нощ?

	__Мартинес__
	Разправяше, че било през нощта в петък срещу събота… Същата нощ, когато ви чакахме тъй дълго да се върнете… Но на дворцовата улица живеят няколко дами, които съвсем не са от най-недостъпните. Предполагам, че капитанът ухажва сеньора Беатрис… О, не, заблуждавам се, защото тя замина за Кито преди петнадесет дни… Но ако не е тя, тогава ще е някоя друга.

	__Вицекралят__
	Това ли е всичко, което знаеш?

	__Мартинес__
	Уви, господарю! Ваше височество знае много добре, че хорската мълва не спира посред път и че щом злите езици са се захванали да одумват някого, винаги се намира кой да им приглася… Но това, което искам да разкажа, е толкова чудновато, че се опасявам да не досадя на ваше височество, като му го предам.

	__Вицекралят__
	Точка! Няма да ми досадите. Продължавайте.

	__Мартинес__
	При последната борба с бикове… действително злословието добре стъкмява подробностите, а в същността е крещящо неправдоподобно… При последната борба с бикове ваше височество навярно е забелязал един едър юначага, добре сложен, лек като пантера и смел като лъв, един мулат на име Рамон, който е един от най-ловките матадори на Лима.

	__Вицекралят__
	Е, и?

	__Мартинес__
	Разправят… знаете, че клюкарите дрънкат всичко, каквото им хрумне… Разправят, например, че някои от тези господа дръзвали да се домогват до благоволението на някои високопоставени дами… и което е още по-странно, че са виждали как някои видни дами от знатен или не от знатен произход са падали толкова низко, че са поощрявали домогванията на тия хаймани… Опасявам се, че ви отегчавам, ваше височество, изглеждате ми неразположен.

	__Вицекралят__
	Да, този крак ужасно ме боли.

	__Мартинес__
	И тъй някои безделни и лоши хора, каквито, слава богу, не липсват в Лима, твърдят, че са уловили няколко доста пламенни погледа, които матадорът хвърлил към красивата комедиантка. Забелязали още, че този човек, тъй умел в изкуството си, вместо да привлече бика под ложата на ваше височество, за да го умъртви там, както обикновено прави добре обученият матадор… с една дума, този Рамон сторил точно обратното, курдисал се под ложата на сеньора Перичоле, като поднесъл на нея всичките почести на празненството. Трябва да подчертая, че има хора, които търсят лошата страна във всичко, даже и в най-невинните неща! На същата тази борба с бикове например сеньората извършила нещо, което изтълкували доста неправилно, а всъщност е нещо съвсем естествено. В мига, когато Рамон умъртвил черно-белия бик, най-буйния от всички, бисерната огърлица на сеньора Перичоле паднала на арената. Рамон я вдигнал, целунал я с почит и я нахлузил на шията си. Но аз съм убеден, че колието е паднало случайно и сеньората от великодушие го е отстъпила на матадора, който впрочем не го продал, както мнозина от този бранш биха сторили на негово място, за да пръснат после парите в кръчмата. Той, напротив, го носел на врата си през целия град, надут като паун и още по-предизвикателен от обикновено. Представяте ли си, ваше височество, какъв благодатен повод е тази случка за мълвата. И бог знае как хората са раздухали нещата. Според тях сеньора Перичоле била изтичала вън от ложата си, сама била дръпнала колието, нарочно, и го била хвърлила на матадора, викайки: „Браво, Рамон!“ Сеньора Ромер, от големия театър, която се намирала в същата ложа… (но явно ревността я кара да говори така), казала, че сеньора Перичоле се провикнала: „Браво, Рамоне мой!“ Аз бях твърде далеч, за да чуя, но бас държа, че лъже, защото е страшно злобна. Представяте ли си, тя се осмелила да заяви, че на последното представление на „Въздушното момиче“, венецът, който паднал в краката на сеньора Перичоле, бил хвърлен от мулата Рамон. Най-сетне тя е стигнала дотам да разправя, че Рамон влизал няколко пъти в ложата на сеньората в театъра и че даже я посещава в къщи. Това не означава, че този палячо не е достатъчно дързък, за да ви позволи всичко. Той си мисли, че е Адонис въпреки мургавата си кожа. Свири на китара и ако е нужно, би си послужил и с нож… Никой около него не би се осмелил да се изкашля или да се изсекне, когато Перичоле пее… Това е човек точно подходящ за актриса. Сеньора Ромер добавя, че сеньора Перичоле се затваряла понякога по цели часове с него особено когато ваше височество е на лов или когато за нещастие е неразположен.

	__Вицекралят__
	Това ли е всичко, което знаете?

	__Мартинес__
	Този порой от злословия не ще свърши никога, но понеже не им придавам особено значение и понеже предполагах, че ваше височество…

	__Вицекралят__
	Господин Мартинес, вие сте мерзавец!

	__Мартинес__
	Господарю!

	__Вицекралят__
	Вие сте безочлив, безсрамен лъжец!

	__Мартинес__
	Господарю, аз казах на ваше височество само онова, което съм чул да разправят.

	__Вицекралят__
	Именно това говори за вашето безочие, господине. Как! Вие се осмелявате да ми разправяте безсрамно тези долни брътвежи, които слушате зад кулисите, сякаш са евангелски истини! Какво търсите зад кулисите, господине? Там ли ви е мястото? За това ли ви давам заплата, за да съзаклятничите с артистите? Вие не вършите нищо, вие сте само един мързеливец и… лъжец. Няма думичка истина в това, което имахте дързостта да ми тикнете пред лицето. Значи така, клетнико, осмелявате се да ми заявите, че съм съперник на някакъв си матадор, на един мулат!

	__Мартинес__
	Но, господарю… Аз не казвам, че…

	__Вицекралят__
	Познавам Перичоле. Тя е прекрасна девойка, която обича само мен. Вие сте лъжец, нагъл лъжец и в това, което казахте, няма и капка истина.

	__Мартинес__
	Нека ваше височество благоволи да си спомни…

	__Вицекралят__
	Замълчете! Измъкнах ви от калта, за да ви взема на служба. Исках да ви осигуря бъдещето. Вие сте недостоен за добрините ми. Би трябвало да ви изгоня най-позорно, но поради това, че съм мекосърдечен, мисля да ви назнача на друга служба. Ще ви направя бирник в провинцията… оная, където е полковник Гарси Вакес. Тръгнете веднага; ако утре сте още в Лима, ще ви пратя в Каляо под конвой и оттам ще излезете само след смъртта ми.

	__Мартинес__
	О-о!… Милост, господарю! Това е по-лошо от затвор. Нека ваше височество благоволи да си припомни, че аз говорих по негова изрична заповед.

	__Вицекралят__
	А, значи, на туй отгоре и разсъждавате! Кой е господарят тук? Бога ми, ако можех да ходя, щях да ви пречукам с бастуна си! Марш оттук, негоднико, или ще заповядам да ви изхвърлят през прозореца! Значи, така, не струвам даже колкото един мулат? Мулат! Марш оттук, безсрамник такъв!
	_(Чува се силен шум пред вратата на кабинета. Влиза Балтазар, последван от Перичоле. Мартинес излиза.)_

	__Балтазар__
	Господарю, тази госпожица иска да влезе на всяка цена, въпреки че й казвам, че ваше височество е зает.

	__Вицекралят__
	Да влезе. А вие излезте.

	__Перичоле__
	Много е странно, че за да ви види човек, трябва да превземе с щурм вратата на кабинета ви. Надявам се, че това е просто едно недоразумение от страна на вашия грубиян вратар.

	__Вицекралят__ _(с печален глас)_:
	Мислех, че сте на церемонията.

	__Перичоле__
	Засега не зная дали въобще ще ме видят там. Това донякъде зависи от вас. Но да попитам първо как сте с подаграта?

	__Вицекралят__ _(с подобрено настроение)_:
	Аз нямам подагра.

	__Перичоле__
	Аха, значи, явно това е само пристъп на лошо настроение. Толкова по-зле, исках да отправя една молба към вас и се надявах да ви заваря в най-добро разположение. Но щом е така, целувам ви ръка. Сбогом, ще поговорим за това някой друг път.

	__Вицекралят__
	Камила, не си отивайте така бързо. Искам да ви говоря. Ей богу, като че ли се страхувате от един разговор с мен очи в очи.

	__Перичоле__
	О, рядко изпитвам страх от ваше височество!

	__Вицекралят__
	Останете. Направете ми малко компания, щом съм болен… Зная, че бихте предпочели да си побъбрите с капитан Агире… но човек понякога трябва да умее да се примирява.

	__Перичоле__
	Агире ли? Току-що се разделих с него.

	__Вицекралят__
	Току-що сте се разделили… Много добре, госпожо! Спестявате ми предисловието и мога да започна направо.

	__Перичоле__
	Господарю, подозирам, че искате да ми поднесете малка сцена на ревност, защото има почти два месеца, откакто не сте давали воля на ревността си. Обаче се опасявам, че тази сцена не ще трае кратко, затова, ако ви е удобно, ще изложа веднага молбата си. Изпълните ли я, ще отложим за утре упреците и изстъпленията.

	__Вицекралят__
	Съвсем не съм в настроение да раздавам милости; вие достатъчно вече злоупотребявате с тези, които досега получихте от мен.

	__Перичоле__
	Добро начало! Но сега е мой ред да говоря… Всички лицемерни на Лима са се съюзили, за да ме уязвят по всякакъв начин и това само защото съм по-красива от тях. Не съм ли хубава днес? Между мене и тях бушува малка война от дребни клевети и злепоставяния. Ако не бързах толкова, щях да ви разправя някои. Освен това и от двете страни полагаме всички усилия, за да вземем надмощие с великолепието на нашите бижута, с изяществото на тоалетите и прочие. Ето защо сме същинско провидение за бижутерите и продавачите на парцали.

	__Вицекралят__
	Какво ме засяга това, по дяволите! Какво ме интересуват тези празни приказки? Ако не превъзхождате тези дами с разкоша на бижутата си, то що се отнася до любовниците…

	__Перичоле__ _(правейки дълбок поклон)_:
	Що се отнася до любовниците, аз правя точно обратното на тези дами. Предпочитам качеството пред количеството.

	__Вицекралят__
	Перичоле, оставете ме да говоря. Аз съм много сериозен в този момент.

	__Перичоле__ _(говорейки едновременно с него)_:
	Изслушайте ме, искам да ви кажа само две думи…

	__Вицекралят__
	Много съм недоволен от вас. Отвсякъде ми разказват за вашето кокетничене и ако трябва да говорим откровено, боя се, че ме карате да изпълнявам много глупава роля.

	__Перичоле__ _(говорейки едновременно с него)_:
	Точно днес ми хрумна една велика идея, която ще накара да пукнат от злоба всички тези дамички, стига само вие да бъдете тъй любезен, какъвто сте понякога. Но, за бога, изслушайте ме! Но, по дяволите, изслушайте ме! Аз съм жена, а вие сте кастилец, дължите ми уважение. И затова, мълчете, когато говоря.

	__Вицекралят__
	Е добре, говорете! Не губите нищо, докато чакате.

	__Перичоле__
	Днес, както ви е известно, всички жени на Лима се появяват в своите най-елегантни одежди, като излагат на показ коя от коя повече всичкия разкош, който притежават. В Лима каляските са само пет: вашите две, каляската на епископа, на един от градските първенци Педро де Хинойоса и накрая каляската на маркиза Алтамирано, моя най-голям враг, почти толкова стара, колкото и притежателната й, но все пак каляска. Затова тази сутрин, когато разбрах, че днес ще пазите стаята, си наумих, че бихте могли да осигурите моя триумф над съперничката ми, като ми подарите тази хубава каляска, която получихте от Мадрид.

	__Вицекралят__
	Това ли именно искате от мен?

	__Перичоле__
	Ще ми доставите много по-голямо удоволствие, като ми дадете тази каляска, отколкото ако ми подарите някоя от вашите мини или индиански департамент.

	__Вицекралят__
	Наистина молбата е скромна. Значи, тя иска само една каляска, за да бъде откарана до църквата като маркиза. Просто не мога да дойда на себе си!

	__Перичоле__
	Вие знаете, дон Андрес, че не обръщам внимание на парите. Не зная колко ви струва тази кола, но вие сте богат. Разбирате добре, че ако не се касаеше да унижа смъртните си неприятелки, нямаше да ви искам подарък с такава голяма стойност. Впрочем ако моята молба ви шокира, забравете я. Ако съм сторила грешка, че ви отправих такава молба, моля за прошка. Имам този недостатък, че първо действувам, а после мисля.

	__Вицекралят__
	Каляска! Какво удоволствие да видиш една комедиантка в каляска! Нима, госпожо, сте епископ, градски първенец или маркиза, за да пътувате в каляска?

	__Перичоле__
	А не съм ли едновременно и инфантата на Ирландия, Савската кралица, царица Томирис, Венера и света Жюстин, дева и мъченица?

	__Вицекралят__
	Вие сте луда!

	__Перичоле__
	Всички тези дами наистина струват колкото една стара маркиза, чийто баща продаваше в Кордова сукно, за да облича мулетарите. Хайде, татенцето ми, мой миличък Андресило, вие се засмяхте, значи, не сте вече в лошо настроение, отново сте мил както обикновено и ще ми дадете вашата каляска, нали?

	__Вицекралят__
	Камила, първо, изказвате нелепи желания и, второ, избрали сте неподходящ момент, защото аз искам да се оплача от вас.

	__Перичоле__
	А ако реша да ви изнудя?

	__Вицекралят__
	Чуйте, грешите, че обръщате всичко на шега. Уверявам ви, че вашето поведение ми е известно и че не искам повече да бъда лъган.

	__Перичоле__
	Ако не получа от вас тази каляска, ще трябва да се завърна много опечалена в къщи, защото да отида пеша до църквата като момиче от народа или на носилка като буржоазка особено след като бях възлагала толкова надежди на вас… О, вицекралю на Перу, вие сте жесток човек!… Колко ви струва тази каляска?

	__Вицекралят__
	Госпожице, оставете тази каляска и ми отговорете. Аз съм напълно в течение на вашите постъпки и трябва да знаете, че вече не съм заслепен от вашата особа, както бях тогава, когато ви обичах. Сега не ви обичам повече, чувате ли? Вече не съм заблуден и ви познавам добре… Ала все пак, бих се радвал да видя какво бихте направили, за да се оправдаете… Хайде, опитайте… говорете, но говорете, дявол да го вземе… Добре де, какво мислите сега, като сте отправили очи към небето?

	__Перичоле__
	За прекрасната каляска!

	__Вицекралят__
	Вие можете да изкарате от кожата си и някой светец! Дано се провали в пъкъла тази каляска!… Зная, че капитан Агире ви обича…

	__Перичоле__
	Не е трудно да се разбере. Дайте ми една от тези пури.

	__Вицекралят__
	… и че вие също го обичате… да, обичате го… — зная го със сигурност… Хайде, докажете обратното, хайде, смелост! Отречете например, че ви е подарил рокля от тъмночервен сатен… Отречете, отречете де! Няма да ви преча.

	__Перичоле__
	Трябваше да ми подари и една дантелена мантиля, за да попълни тоалета.

	__Вицекралят__
	И освен това са го сварили полуоблечен под вашите прозорци… Много добре зная това, видях го лично… Но, за бога, кажете сега, че това е лъжа… Вие, която сте такава добра комедиантка, би трябвало да лъжете с такава лекота, с която другите казват истината.

	__Перичоле__
	Благодаря за комплимента.

	__Вицекралят__
	Схващате добре, миличка, че това не може така да продължава. Така че ще прекъснем отношенията си… И това трябваше да стане отдавна… защото аз не съм човек, който би издържал метресите на капитан Агире… Много сте спокойна… Навярно се надявате, че ще приема вашето спокойствие като доказателство за невинността ви?

	__Перичоле__
	Това е спокойствието на отчаянието. Просто виждам изгубения случай да отида на църква с каляска. Времето лети и когато ме замолите за прошка, ще бъде твърде късно.

	__Вицекралят__
	О, миличката ми, аз да ви моля за прошка ли? Искате само това и нищо друго? Добре, ето, моля ви за прошка, че успях да разкрия още една ваша интрига с една доста прочута личност.

	__Перичоле__
	Още един! Когато станат трима, ще си устроим гуляй.

	__Вицекралят__
	Той е ни повече, ни по-малко смелчагата Рамон, мулат по произход и матадор по професия. Добре подбирате любовниците си, госпожо. Той е прочут мъж и цяла Лима говори само за него.

	__Перичоле__
	Това е истина, но той не си е присвоил славата като толкова други. Той е най-храбрият матадор в Перу, а може би и най-красивият и най-якият.

	__Вицекралят__
	По дяволите! Ясно е, че вие не сте от тези жени, които напускат един вицекрал заради първия срещнат. Впрочем каквато сте си пресметлива, вие напускате един любовник, за да спечелите двама. Разменяте един дукат срещу дребни пари.

	__Перичоле__
	Според вашата сметка излиза, че един капитан и един матадор могат да бъдат разменна монета за един вицекрал? Ваше височество бърка в сметките си. Според мен нужни са трима вицекрале, за да бъдат разменени срещу един капитан, и най-малко шестима вицекрале за един матадор.

	__Вицекралят__
	Вие сте нахалница…

	__Перичоле__
	По-смело!

	__Вицекралят__
	Вие сте безсрамница, която даже не се старае поне от страх пред общественото мнение да прикрие своята разюзданост.

	__Перичоле__
	Виж ти.
	_(Декламира.)_
	„Жестоко въображение! Защо от измамно достойнство наскърбяваш сърцето ми!“

	__Вицекралят__
	Да вземеш за любовник един матадор и мулат!… Вие сте Месалина!

	__Перичоле__
	Какво значи това?

	__Вицекралят__
	Вие сте…

	__Перичоле__
	Не се пресилвайте, ваше височество. Предполагам, че изпадате в подобно яростно изстъпление по препоръка на лекаря. Действително, вие се загрявате, а това, изглежда, е благотворно за подаграта.

	__Вицекралят__
	Млъкнете, нечестивке! Да вземеш за любовник един мулат! Боже господи! Отрупах ви с щедростта си… Заради вас почти се изложих в очите на обществото… защото е скандално наместникът на испанския крал да си подбира метреса до сцената на театъра!… Не зная какво ме възпира, но ако не бях тъй безкрайно добър, щях да наредя да ви тикнат в някой поправителен дом.

	__Перичоле__
	Не бихте посмели!

	__Вицекралят__
	Не бих посмял ли?! Дайте перо и мастило и ще подпиша заповедта!

	__Перичоле__
	Ако Перичоле се озове в затвора, в Лима ще избухне революция.

	__Вицекралят__
	Революция? Дрън-дрън!

	__Перичоле__
	Да, революция. Наредете да обезглавят или да обесят всичките ви благородни маркизи, графове и рицари на Лима, никой няма да надигне глас, нито ще протегне ръка да ги защити. Заповядайте да разстрелят дванадесет хиляди бедни индианци, да извратят двадесет хиляди в мините, ще ви ръкопляскат, ще ви окачат орден на носа… Но забранете на жителите на Лима да гледат любимата си актриса, и те ще ви пречукат с камъни.

	__Вицекралят__
	Тъй, тъй!… Ами ако забраня на директора да поднови договора с вас, който скоро изтича?

	__Перичоле__
	Добре! Тогава ще взема китарата си и ще започна да пея на улицата под вашите прозорци, а в песните си ще се надсмея над вашата вицекралска власт и вашата подагра.

	__Вицекралят__
	Много добре. А какво ще стане, ако ви изпратя в Испания с първата галера?

	__Перичоле__
	Вие не бихте могли да ми доставите по-голямо удоволствие… Умирам от желание да видя старата Европа и освен това, в Испания аз имам възможността да стана метреса на краля и при удобен случай ще ви отмъстя. Ще ви обвиня, ще ви докарам в Испания като затворник с вериги на крака, като Христофор Колумб, и в крайна сметка ще бъдете безкрайно щастлив, ако ви отърва от бесилото и само ви пратя да гниете в кулите на Сеговия.

	__Вицекралят__
	В очакване да стане това, повече не стъпвайте в този дворец.

	__Перичоле__
	Разбира се, едва ли бих се подчинила някога с по-голямо удоволствие на ваше височество.

	__Вицекралят__
	Още една минутка. Понеже това е последният път, когато се виждаме, трябва да си уредим сметките… Достатъчно ви презирам, за да си позволя да ви смажа… Андрес де Рибера не може да си позволи да накаже едно оскърбление, когато то е отправено от толкова низко… Бях ви дал значителни думи, скъпи подаръци… задръжте ги. Ще ви изплащат рента в продължение на три месеца и се надявам, че след всичко това ще успеете, няколко седмици по-късно, да постъпите в болница.

	__Перичоле__
	Аз изслушах търпеливо вашите оскърбления и отвратителните клевети, които ми отправихте; отдавах ги на болестното състояние, в което ви виждам. Но последната обида не може да бъде простена. Аз съм потомка на стари християни и кастилци, господарю, и съм твърде честолюбива, за да приема подаръците на човек, когото не обичам. Всичките ваши бижута ще ви бъдат върнати. Ще продам къщата и мебелите си, за да изплатя остатъка. На първо време ето колието от диаманти и пръстените, които ми бяхте дали… Вечерта вече няма да притежавам нищо ваше.
	_(Тя снема бижутата си и се готви да си тръгне.)_

	__Вицекралят__ _(развълнуван)_:
	Перичоле!… Перичоле!… О… не си отивайте… Чуйте… но чуйте ме… Трябва да стана ли?… Ой! Ой!

	__Перичоле__ _(спира се)_:
	Ударихте ли се?

	__Вицекралят__
	Вие говорехте за клевети?

	__Перичоле__
	Не помня вече какво съм казала.

	__Вицекралят__
	Само ми кажи, че това не е истина, и ще забравя всичко.

	__Перичоле__
	Мислете каквото си искате. Целувам ви ръка, ваше височество.

	__Вицекралят__
	Не, не си отивай още… Перичоле… Бях вбесен… бях невъздържан… нека да се разберем сега спокойно. Значи, всичко, което ми казаха за теб, е лъжа?

	__Перичоле__
	Пуснете ме да си ходя. Не държа на вашето мнение.

	__Вицекралят__
	Е, хайде, Камила! Мисля, че сгреших. Доволна ли си?

	__Перичоле__
	Не, не, вие имате право.

	__Вицекралят__
	Непреклонна! Лоша!… Презирам те; но няма как, ти си все тъй очарователна… Прекалено много те обичам… Зная прекрасно, че всичко, което са ми казали, не е вярно… Но ми кажи, че не е вярно… Поне това…

	__Перичоле__
	Не! Вие ме обидихте твърде много, за да държа на вашето уважение.

	__Вицекралят__
	Хайде, Камила, да не говорим повече за това!… Моля те за прошка… Сгреших… Имах такива болки, че не знаех какво говоря. Край на всичко… Дай ми ръката си… Но кажи ми…

	__Перичоле__
	Какво да ви кажа?

	__Вицекралят__
	Че не се сърдиш вече и че ми прощаваш моето избухване.

	__Перичоле__ _(подава му ръка)_:
	Добре, прощавам ви. Защото мисля, че ме обичате истински.

	__Вицекралят__
	Поне от великодушие… Сигурен съм в тебе… Не те ревнувам вече… Но ще ти струва ли много, ако ми кажеш, че са те оклеветили?

	__Перичоле__
	Какво? Пак ли започвате?

	__Вицекралят__
	Добре, дадено… да не говорим повече за това… Вярвам ти, без да се защищаваш… И все пак… Виждаш ли колко съм слаб!

	__Перичоле__
	В действителност, господарю, трябва ли да изтъкна до каква степен ревността ви е помрачила разума? Добре, хайде да си припомним вашите обвинения. Аха, роклята от тъмночервен сатен… Боже мили, какво хрумване!

	__Вицекралят__
	Да, това бе смешно, но…

	__Перичоле__
	Действително притежавам такава рокля от тъмночервен сатен, но не по-малко вярно е, че я купих от една цветнокожа девойка, моя съседка, която е държанка на капитан Агире. Дали е получила роклята от любовника си, или от друг, това не знам… Моята камериерка направи покупката и можете да я разпитате за това.

	__Вицекралят__
	Ще се въздържа да го направя, дете мое! Вярвам ти.
	_(Настрана.)_
	О, Мартинес, негоднико, ще ми платиш за измамата.

	__Перичоле__
	Що се отнася до другата история с капитан Агире, няма какво да ви кажа, освен че случки от този сорт са обичайни за Лима и аз не мога да сторя нищо против тези неща. Освен това, доколкото си спомням, същия този ден вие останахте до късно да вечеряте с мен.

	__Вицекралят__
	Моя сладка Перичоле, нито думичка повече по този въпрос! Направо се срамувам… Слава богу, вече не ревнувам… Значи, ти казваше, че този мулат…

	__Перичоле__
	Вашите доносници са ви осведомили не по-зле и относно мулата Рамон. Вярно е, че на неотдавнашните кориди изпаднах във възторг, виждайки неговата ловкост и смелост, понеже веднага след като заби шпагата си в плешката на бика, сигурен в попадението си, без да благоволи да погледне дали животното проявява още някакви признаци на живот, той направи един пирует, обърна гръб на бика и ми отправи необичайно галантен за човек от неговата професия поздрав. Разбрах какво означаваше това и потърсих кесията си, за да му я хвърля; но бях я забравила. Тогава сграбчих първото ценно нещо, което ми попадна в ръцете. Но никога не бих се сетила, че подобен жест би могъл да се изтълкува като израз на любов. Някакъв си мулат, матадор, човек, който пие ракия и яде суров лук! О-о, господарю!

	__Вицекралят__
	Да, да, сгреших, хубавице моя… Обаче ако бях на мястото на тоя бик, щях да събера последните си сили и щях здравата да раздрусам господин Рамон.

	__Перичоле__
	Тогава щях да се провикна: „Да живее бикът!“

	__Вицекралят__
	Ти си прекрасна! Поискай ми каквото желаеш… Понеже никак не вярвам, че ще поканиш този Рамон, който яде суров лук.

	__Перичоле__
	Извинете ме. Ваше височество знае, че предстои да играя главната роля в комедията на поета Перансурес. Имам да изпея ария на диалекта на тези хора и за да схвана добре техния акцент и произношение, ще поканя Рамон, който има доста хубав басов глас и би пял през целия ден, стига само да му се даде достатъчно да пие. Само още нещо ще добавя: и при най-малкото съмнение ваше височество може да изпрати капитана в Панама, а матадора в Куско, но се опасявам, че ако това се разчуе, тяхното изгнаничество ще даде повод на лошите езици да злорадствуват за ваша и моя сметка.

	__Вицекралят__
	О, скъпа моя Перичоле, как мога да те накарам да забравиш…

	__Перичоле__
	Любовта прощава много неща. Но съветвам ваше височество да се пази занапред от своята прислуга, която дава вид, че е безкрайно предана, а всъщност е готова да измени на господаря си.

	__Вицекралят__
	Как така?

	__Перичоле__
	Не ще назова имена, занаятът на доносника ми е противен. Аз съм млада, доста хубава, актриса при това и твърде често ми се правят различни дръзки предложения, така че си представям как едно самомнително нищожество, което вие удостоявате с вашето доверие и което съм прогонила от театъра, ви е поднесло тези историйки.

	__Вицекралят__
	О, този злодей! Винаги съм се съмнявал в него! Това чудовище! Нима е дръзнал да ти прави предложения? Говориш за Мартинес, нали?

	__Перичоле__
	Не искам да навредя на никого.

	__Вицекралят__
	Мерзавец такъв! Няма да стигнеш до Гарси Вакес. Ще те пратя в тъмниците на Каляо и да ме вземат дяволите, ако излезеш скоро оттам.

	__Перичоле__
	Не съм казала нищо против този момък. Кое ви доказва, че съм имала него пред вид?

	__Вицекралят__
	Остави ме, аз зная каквото трябва… Но, дете мое, ти беше ме помолила, струва ми се, за каляската? По дяволите! Това е…

	__Перичоле__
	Да не говорим повече за това. Аз съм много щастлива, че не загубих приятелството ви.

	__Вицекралят__
	Но това ще ти достави голямо удоволствие, нали? Само че, видиш ли, малката ми…

	__Перичоле__
	Да, искаше ми се много… Но след тази жестока разправия си промених решението.

	__Вицекралят__
	Ти си разчитала, че ще ти я дам… Но, по дяволите… тази каляска… не че държа на нея… но какво ще кажат, ако…

	__Перичоле__
	Да оставим това. Впрочем вече е късно за церемонията. Няма да успея да стигна навреме.

	__Вицекралят__
	Колкото до това, мулетата ми са бързи… Страхувам се само, че оня проклетник… Педро де Хинойоса… ще преиначи работата, както му изнася…

	__Перичоле__
	Той ви мрази, защото народът ви обича. Но много бих съжалявала, ако ви изложа пред него. Изглежда, този господин трябва да се прикотква.

	__Вицекралят__ _(след известно размишление)_:
	По дяволите! Да говори каквото си иска… Аз съм господарят и мога да давам вещите си, на когото си искам.

	__Перичоле__
	Не, за бога. Аз размислих над екстравагантността на молбата си и сега се срамувам, че ви досадих с нея. И освен това… такива усилия положих, за да се въздържа да не се разплача… че по-скоро изпитвам желание да се хвърля в леглото си, за да си успокоя нервите, отколкото да отида на разходка.

	__Вицекралят__
	Бедното дете, колко ме обича! Но, момичето ми, трябва да се поразходиш, това ще те ободри. Пинеда ми е наредил да се разхождам с кола, когато съм разгневен… Хайде, миличка, моята каляска ти принадлежи. Позвъни да я впрегнат веднага.

	__Перичоле__
	За бога, господарю, размислете, сега сте прекалено добър, така както бяхте прекалено несправедлив преди малко.

	__Вицекралят__
	Казах ти да позвъниш. Искам неприятелките ти да пукнат от завист.

	__Перичоле__
	Но…

	__Вицекралят__
	И после, ако не приемеш подаръка, ще помисля, че си ми още сърдита.

	__Перичоле__
	Щом е тъй, не мога да ви откажа… Но наистина съм смутена.
	_(Тя звъни. Влиза Балтазар.)_

	__Вицекралят__
	Да впрегнат незабавно белите мулета в новата ми каляска; и кажете на кочияша, че мулетата, каляската и той самият принадлежат на госпожицата.
	_(Балтазар излиза.)_
	Бедничката ми! Как ти затупка сърцето! Е, все още ли ми се сърдиш?

	__Перичоле__
	Как да не съм покъртена от великодушието на ваше височество?

	__Вицекралят__
	Остави това _височество_ и ме наричай така, както ме наричаш понякога.

	__Перичоле__
	Така да е, Андрес. Днес ти ме направи много нещастна и много щастлива.

	__Вицекралят__
	Целуни ме, ангел мой! Такава те обичам. Виждаш ли, в присъствие на моята Перичоле не искам да бъда вицекрал! Лошотия такава, спомни си какво каза за любовните достойнства на вицекралете!

	__Перичоле__
	Е, ти знаеш много добре, че за мен си Андрес, а не вицекралят на Перу. Я виж какви хубави извезани обувки ми направи Марино, оня обущар, за чийто племенник ти бях говорила преди време.

	__Вицекралят__
	Какво сладко малко краче! Цялото го скривам в дланите си. Впрочем казваш, че неговият племенник е юначага, на който му сече главата? Вземам го на служба при мен на мястото на Мартинес.

	__Перичоле__
	Не, не искам да измествам никого. Освен това Мартинес ви е полезен. Той ви прави хубави доноси.

	__Вицекралят__
	Каква си злопаметна! Край! Тази вечер той ще замръкна в Каляо.

	__Балтазар__ _(влиза)_:
	Каляската е впрегната.

	__Вицекралят__
	Хайде, хубавице моя, забавлявай се добре и се върни веднага след церемонията. Ако някой те обиди с нещо, не забравяй да ме предупредиш. Ей богу, злобните дърдорковци ще престанат да се смеят… Забрави си колието и пръстените. Приближи се да ти сложа колието… Ти си божествена днес!

	__Перичоле__
	Отнасям със себе си нещо по-ценно от тези диаманти: твоето доверие и твоята любов.
	_(Излиза.)_

	__Вицекралят__
	Ти си ангел. Това момиче прави с мен, каквото си иска. Вярно е, че ме обича много. Нищо не мога да й откажа… Обаче… да й дам каляската си!… Не знам какво ще си помислят хората! Една актриса в позлатена карета, докато толкова маркизи и толкова графини са щастливи, като отидат на носилка!… Предполагам, че церемонията е завършила. Тя ще пристигне едва за словото на епископа… Толкова по-добре… Охо-о, чувам тракане на колела в двора. Не се е бавила много… Балтазар, дотъркаляйте креслото ми до прозореца и ми подайте далекогледа. Искам да видя как изглежда тази каляска… Хиляди дяволи, ще мога да я гледам чак до входа на църквата… Брей, как лети! Моят кочияш никога не ме е карал така. Всички се спират, за да я гледат… Ето, някои си свалят шапките, сякаш аз минавам. Каква лудост! Ето я вече близо до големия площад. Боже господи, ще се блъсне!… Уф! Небеса! За щастие обърна се другата каляска… И всички се натрупват… Какво ще правят? Ами ако се нахвърлят срещу нея… Балтазар, върви веднага…

	__Балтазар__
	Да, господарю…

	__Вицекралят__
	Велики боже! Сбиха се… Тичайте всички, ей, вие там… Вземайте оръжия… пребийте тези негодници… Перичоле! А, ето че за щастие тя продължава пътя си благодарение на оня мъж, който здравата размахва тоягата си… Той й проправя път.

	__Балтазар__
	Да изтичам ли след каляската на госпожата?

	__Вицекралят__
	Не, остани. Вече е излишно. Обаче на връщане… Кажи на Себастиян и на Доминик да се качат на конете. Да вземат карабини и да я следват отдалеч… и да си свалят ливреите. Ако се случи някакво нещастие, лично ще се разправям с вас. Този народ тук е много груб, страх ме е да не я оскърбят! Освен това изглежда, че не е станала злополука, защото ето — изправиха другата каляска и тя продължава пътя си… а тълпата влиза в църквата. Моля бога да се измъкне невредима! Каквото и да кажат, не е забранено на комедиантките да се возят в каляски, ако ги имат… Толкова по-зле за маркизите, ако не са тъй млади и тъй хубави като актрисите и затова няма кой да им даде…
	_(Запалва пура.)_
	Това кръщение няма край!… Нетърпелив съм да я зърна, че се връща, за да разбера подробностите за приключението. Ох, проклет крак! Струва ми се, че страдам повече, когато съм неспокоен… Последния път, когато боледувах, продължи пет… шест дни… Да се надяваме, че сега ще се отърва по-бързо. Така ще мога да присъствувам на премиерата на комедията, където тя изпълнява една от ролите… Ами ако не мога да изляза… Бога ми! Ще отложа премиерата.

	__Балтазар__
	Господарю, господин лиценциатът Томас д’Ескивел моли благоволението на ваше височество за един разговор.

	__Вицекралят__
	Нека влезе. Несъмнено иде да ми държи морал, за да измъкне от мен никакво подаръче. Всъщност повече от месец не съм го виждал.

	__Лиценциатът__ _(влиза)_:
	Целувам ви ръка, ваше височество.

	__Вицекралят__
	О, господин лиценциат, пред вас стои един много болен човек!

	__Лиценциатът__
	Отчаян съм да чуя това. Значи, този пристъп на подагра попречи на ваше височество да присъствува на днешната церемония?

	__Вицекралят__
	Нямам подагра… Пинеда пуска тези приказки. Просто кракът ми е отекъл. Знам това по-добре от него.

	__Лиценциатът__
	Впрочем ваше височество не бива да съжалява, че не присъствува на кръщението. Имали сте щастие да не станете свидетел на един голям скандал.

	__Вицекралят__
	Скандал?…
	_(Настрани.)_
	Гръм и мълнии! Тук е намесена Перичоле.

	__Лиценциатът__
	Да, нечуван скандал и съм убеден, че ваше височество щеше да бъде дълбоко огорчен… още повече че по всяка вероятност вие сте неволна причина за него.

	__Вицекралят__
	Обяснете се.

	__Лиценциатът__
	Такъв ден, такава трогателна церемония!… Наистина, съжалявам, че ще наскърбя ваше височество… но трябва да говоря, и да говоря откровено, дори с риск да ви засегна. Моят дълг и интересите на ваше височество го повеляват властно.

	__Вицекралят__
	Не проумявам…

	__Лиценциатът__
	Тази прословута комедиантка…

	__Вицекралят__ _(настрани)_:
	Ето ти сега!

	__Лиценциатът__
	… към която, казват, ваше височество проявява такъв интерес, стана причина за една голяма безредица днес. Покровителството, което й оказва ваше височество, я е одързостило дотолкова, че, разрешете ми да ви го кажа, тя смята, че всичко й е позволено.

	__Вицекралят__
	Уверявам ви, че изобщо не я покровителствувам… просто почитам нейния талант, който си струва уважението, господин лиценциат. Но, моля ви, разкажете за случилото се.

	__Лиценциатът__
	Фактите са следните: изглежда, че тя има каляска, а тази каляска, разправят, сте й подарили вие.

	__Вицекралят__
	Тази каляска ми беше ненужна.

	__Лиценциатът__
	О, господарю! Тя можеше да бъде използувана по-разумно… но стореното — сторено и ваше височество очевидно е имал някакви основания да я подари. Тъй е пожелал бог!… Както и да е. Но да ви разкажа на какво бях свидетел. Значи, тя има каляска и с нея потегля към църквата… Аз от своя страна, задържан от известни обстоятелства, бях заел място в каляската на маркиза Алтамирано. Карахме ходом, както подобава, когато наближаваш църква. Изведнъж сеньора Перичоле връхлита със своите мулета в бърз тръс, като разтърсва паважа на четиридесет метра околовръст. Ние тъкмо навлизахме в площада; тя искаше да ни изпревари… да изпревари маркизата!… Накратко, тя профуча тъй близко, че ни закачи с най-голяма сила…

	__Вицекралят__
	Нейният кочияш е много непохватен…

	__Лиценциатът__
	Нека ваше височество ме извини, но не мога да повярвам, че кочияшът й е действувал без заповед, още повече че като видя нашата каляска, тя си провря главата през прозорчето и извика нещо на човека несъмнено, за да му нареди това злостно дело.

	__Вицекралят__
	Надявам се, че не е станала злополука.

	__Лиценциатът__
	Как, та ние само по чудо сме още живи! Сътресението беше страхотно; маркизата падна върху мен, а аз върху кучето на маркизата, което неволно смачках… Перуката ми падна в барата… а маркизата бе силно контузена в ханша.

	__Вицекралят__
	Слава богу! Боях се да не се е случило по-голямо нещастие.

	__Лиценциатът__
	Че какво по-голямо нещастие от това. Нещо повече, каляската е силно повредена, една великолепна каляска, която над двадесет години будеше възхищението на града.

	__Вицекралят__
	Ще платя… тоест ще наредя Перичоле да плати щетите.

	__Лиценциатът__
	Но, господарю, как да потушим скандала? Лично аз не виждам друго средство, освен да се забрани на тази дама да излиза с каляска. Защото не само че е лош пример да виждаш една комедиантка в каляска, докато толкова достопочтени духовници ходят пеша, но и животът на мирните жители на Лима ще бъде изложен на опасност от нейното безразсъдство… Не съм казал всичко и съжалявам, че съм принуден да наскърбя ваше височество. Слугите на маркизата, възмутени от обидата, нанесена на господарката им, натупаха здравата кочияша и лакея на дамата. Но ето че сбирщината, която я следваше с възторжени викове, взе нейната страна. Особено един зъл субект, един мулат, тореадор на име Рамон, изпадна в ярост. Той преби с тоягата си кочияша на маркизата, счупи сабята на нейния паж и разби челюстта на един от лакеите й.

	__Вицекралят__
	Злосторник! Ще заповядам да го накажат за назидание.

	__Лиценциатът__
	Това не е всичко. Без да ни обърне внимание, без да поиска извинение, тя продължи пътя си и малко остана да влезе в черквата заедно с каляската. Главите на мулетата бяха вече под портала, когато тя спря. Слиза, преминал с шум и трясък през тълпата от богомолци… Всички се извръщат, за да я видят… забравят церемонията, която е в разгара си, и просто потръпвам, като го казвам, дори негово преосвещенство епископът се поддаде на общата суматоха. Той забрави да поиска обещанието от кръстника, че ще възпита новопокръстения, техния кръщелник, в християнски дух. А пък аз, възмутен и скандализиран до крайна степен, напуснах църквата, за да ви разкажа за това произшествие и да ви помоля да сложите край на безсрамията на това момиче, което, позволете ми да ви кажа, излага извънредно много ваше височество.

	__Вицекралят__
	Тя всеки момент трябва да дойде и аз здравата ще я нахокам.

	__Лиценциатът__
	Предупреждавам ви, че маркизата, ако се наложи, ще направи оплакване чак до Мадрид.

	__Вицекралят__
	Господин лиценциат, трябва да предотвратим това. Разбирате добре, че тези жалби много ми навреждат.

	__Лиценциатът__
	Господарю…

	__Вицекралят__
	Вие се ползувате с влияние пред маркизата. Убедете я да се задоволи с обезщетението, което ще й се даде. А пък аз се заемам да смъмря Перичоле.

	__Лиценциатът__
	Господарю… не зная…

	__Вицекралят__
	Вашата църква се нуждае от една картина за главния олтар. Бих желал Перичоле да ви направи подарък, за да изкупи грешката си… Още повече, че й бях дал една мадона от Мурильо, която тя иска да замени с моя „Свети Христофор“. Така че може да разчитате на мадоната. Но направете ми тази услуга, накарайте маркизата да не раздухва случката. Нали? Обещавате ли ми?

	__Лиценциатът__
	Господарю, ще направя всичко възможно, но…

	__Вицекралят__
	Доведете ми племенника си тези дни. Ще се постараем да направим нещо за него.

	__Лиценциатът__
	Той е достоен напълно за вашата милост, ваше височество. Но…

	__Вицекралят__
	Чувам, че една каляска влиза в двора. Сигурно е тя. Ще видите как ще я наредя.

	__Балтазар__ _(оповестява)_:
	Негово преосвещенство епископът на Лима.

	__Вицекралят__
	Епископът!

	__Лиценциатът__
	Несъмнено той също идва да се оплаче.
N	На вратата се появяват Епископът и Перичоле и се подканват един друг да влязат.

	__Епископът__
	Заповядайте, госпожице.

	__Перичоле__
	Но моля ви, монсеньор…

	__Епископът__ _(подава й ръка)_:
	Тогава да влезем заедно.

	__Лиценциатът__ _(настрани)_:
	Какво виждам? Епископът предлага ръка на комедиантката!

	__Вицекралят__
	Монсеньор, целувам ви ръка… Неудобно ми е, че не мога да стана да ви посрещна, но един злочест болен…

	__Епископът__
	Госпожицата ми каза за вашето неразположение и аз не исках да се прибера у дома, без да се осведомя за здравето ви. Това ми даде възможност да имам удоволствието да доведа госпожицата с моята каляска.

	__Перичоле__
	Никога не ще забравя вашето великодушно внимание!

	__Вицекралят__
	Как! Нима моята каляска… твоята… вашата каляска се е повредила?

	__Перичоле__
	Не, господарю; но аз вече не я притежавам и не съжалявам за това, защото, надявам се, добре я използувах.

	__Епископът__
	Използувахте я за едно добро, свято дело.

	__Лиценциатът__ _(настрани)_:
	Припадам!

	__Епископът__
	Вие дадохте пример за благочестие, тъй рядко срещано в нашия век.

	__Вицекралят__
	Обяснете ми, за бога…

	__Перичоле__
	Простете ми, господарю, че тъй бързо се отказах от подаръка, даден ми от вас, но щом научите в чии ръце съм го предала, ще ме извините и ще ме поздравите. Докато пътувах по улиците, като се полюшвах лекичко на меките възглавници, дойде ми една мисъл, която мигом развали изпитваното удоволствие. Как! — казах си аз. — Една грешница, едно нищожно създание като мен… жена, която упражнява една почти нечестива професия…

	__Епископът__
	Дъще моя, вие сте много скромна… и въпреки че никога не съм ви виждал на сцената, зная, че правите особена чест на вашата професия. Сент-Жене е бил актьор.

	__Перичоле__
	Какво! Аз съм носена от единия до другия край на града, на меко, с бързината на светкавица, на завет от слънце и дъжд, докато личности, които струват хиляди пъти повече от мен — служители на бога, носещи духовна утеха на болните, са изложени на всички капризи на времето, на зной, прах, умора! Тогава си спомних, че често съм виждала достойни свещеници, съсипани от годините си, да вървят забързани по улиците на Лима, за да занесат светото причастие на болните, като се опасяват само да не пристигнат твърде късно до леглото на умиращия. Оплаках съдбата си и тогава светата Дева ме вдъхнови за изкупление на греховете ми да даря на бога тази каляска, която бе поласкала самолюбието ми и която не бях достойна да притежавам.

	__Епископът__
	Госпожицата прояви великодушието да я поднесе в дар на нашата църква и да основе религиозен фонд за вечното й поддържане. За в бъдеще, когато някой болен поиска утехата, която религията дава на умиращите, тази каляска ще служи да се отнесе светото причастие и така много души ще бъдат спасени. Защото често се случва закоравели грешници да се обръщат към създателя едва когато смъртта ги повика и често бедният духовник не успява да пристигне пеш до смъртния им одър, докато още дишат.

	__Лиценциатът__
	Госпожицата наистина е била обладана от милостиво и свято вдъхновение.

	__Вицекралят__
	Перичоле, възхищавам се от вас и искам да се присъединя към вашето добро дело, като поема за моя сметка…

	__Перичоле__
	О, господарю, оставете ми славата да съм го направила сама… Достатъчно съм възнаградена от щедрия подарък, който получих от монсеньора. Тази броеница е била затворена цели девет дни в ковчега с образа на светата Богородица от Чимпакира.
	_(Поднася броеницата за целувка на вицекраля и лиценциата.)_

	__Епископът__
	Приписват й, че може да опрощава всички грехове.

	__Вицекралят__
	Толкова съм радостен, че не усещам вече крака си. Пинеда е глупак и аз нямам подагра.

	__Перичоле__
	Броеницата, която докоснахте, ви облекчи, господарю.

	__Епископът__
	Това е напълно вероятно и аз често съм виждал такива чудеса.

	__Вицекралят__
	Вярвам в това, но ще продължа още два дни моя режим. След това, монсеньор, ще извърша една мила лудория и ще ви поканя на вечеря у госпожицата, за да се запознаете по-отблизо с нея.

	__Перичоле__
	Не смея да се надявам, че монсеньорът ще ми окаже такава голяма чест. Но нали нашият божествен Спасител се е хранил при самаритянките… и ако най-дълбока тайна…

	__Епископът__
	Ще видим. Да изчакаме негово височество да оздравее.

	__Вицекралят__
	Това означава, че приема.

	__Епископът__
	Много се боя, че няма да имам сили да откажа.

	__Перичоле__
	Не би ли желал господин лиценциатът да бъде четвъртият?

	__Лиценциатът__
	Прекалено голяма чест ми оказвате.

	__Епископът__
	Господин лиценциат, да не говорим за това.

	__Лиценциатът__
	Монсеньор!

	__Вицекралят__
	А вие ще чуете Перичоле как пее… благочестиви песни, разбира се. Гласът й е способен даже да покръсти неверник.

	__Епископът__ _(поздравява Перичоле и се усмихва)_:
	Страхувам се само да не накара някой да се отрече от вярата.

	__Лиценциатът__
	Госпожице, тази карета ще стане за вас огнената колесница, която ще ви откара право в рая.
