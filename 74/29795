	Един цар имал трима сина. Когато остарял, той предал царството на големия си син. И с какво започнал царуването си младият, цар? Намисли да се ожени, и то не за друга, ами за храненицата на баща си. А тя била от прост произход. Царят не се съгласявал и настоявал синът му да вземе за жена девойка от царски род. Но младият цар не искал и да чуе за друга девойка. Тогава царят отстъпил трона си на своя среден син. Той също пожелал да се ожени за храненицата на баща си — друга не искал. Дал тогава царят трона си на най-малкия син, но и той се канел да се ожени за храненицата. Разсърдил се царят на синовете си — не дал царството си нито на единия, нито на другия, нито на третия.
	Не се минало много време и царят разбрал, че няма повече сили да управлява царството. Решил той тогава, че ще даде царството на онзи от синовете си, който покаже, че е най-умният и най-послушният.
	Изпратил царят най-големият си син и му поръчал да намери нещо такова, което никой още в царството му не е виждал. Няколко дни след заминаването на най-големия син царят изпратил средния син, а след него със същата поръка и най-малкия. Братята не споделили помежду си защо заминават. Всеки от тях вярвал, че царят само него изпраща.
	Пристигнал най-големият брат в една чужда страна, гледа — един човек носи някаква чудна тръба. Той веднага си помислил: „Има ли в бащиното ми царство такава тръба?“ И попитал човека:
	— За какво служи тази тръба?
	— Ще ти кажа за какво. Ако искаш да видиш някой далечен град и всичко, каквото става в него, погледни през тръбата, всичко се вижда като на длан.
	Царският син взел, че купил тази тръба. Средният брат срещнал в далечна страна човек, който носел някакъв чудноват килим. Попитал той човека:
	— За какво служи този килим?
	— Ще ти кажа за какво. Когато искаш да отлетиш някъде далече, стъпи на този килим и твоето желание веднага ще се изпълни.
	Царският син си рекъл: „В бащиното ми царство още няма такива чудни неща!“ И купил килима.
	Най-малкият брат срещнал в далечен край човек, който държал голяма ароматна ябълка.
	— Продай ми тази ябълка, искам да я изям — казал царският син.
	— Какво говориш! — отвърнал човекът. — Как може да се изяде такава чудна ябълка!
	— Кажи ми тогава, драги мой, какво чудно има в нея?
	— Ако някой се разболее тежко, но болестта му не е смъртоносна, той веднага ще оздравее, щом допреш до него тази ябълка. Ако ли пък някой се разболее от смъртоносна болест и допреш до него ябълката, той веднага ще оздравее и вече тази болест няма да го хване цял живот. А когато дойде смъртният му час, ще заспи неусетно сладък сън.
	Царският син купил ябълката.
	Тръгнали тримата братя обратно към къщи и по пътя се срещнали. Почнали да се разпитват помежду си:
	— Ти къде беше?
	— А ти къде беше?
	— Там и там…
	По-малките братя попитали по-големия:
	— За какво служи твоята тръба?
	Той им разказал:
	— Ако поискам да разбера какво става сега в някой далечен град, ще погледна през тръбата и ще видя всичко. А какво носите вие?
	— Ако пожелая да отида някъде далеч, този килим ще ме отнесе там само за миг.
	— Ако някой е на умиране и аз допра до него тази ябълка, той веднага ще оздравее, щом болестта му не е смъртоносна. А смъртоносна ли е тя и допра ябълката до болния, той ще оздравее и цял живот болест няма да го хваща. Когато настъпи последният му час, ще заспи неусетно сладък сън.
	Узнали царските синове вълшебната сила на купените от тях неща и решили да ги изпитат. Взели тръбата, погледнали към родния си град и що да видят: в бащиния им дворец лежи на смъртен одър тяхната любима! Стъпили те тогава на килима и още същия миг се намерили у дома. Допрели ябълката до девойката и тя веднага оздравяла.
	И който отгатне сега кой от царските синове е най-достоен за царския трон, той ще бъде и най-умният. Самият аз не мога да отгатна.
