	Един беден човек слугувал двадесет години. Като изминала и последната година, господарят му го извикал да му плати. Отишъл слугата при него и видял, че на масата имало голям куп пари, а близо до тях три жълтици.
	Господарят му казал:
	— Ето, този куп пари е заплатата ти за двадесет години, които ми слугува. Ако вземеш тях, давам ти ги от сърце, ако вземеш трите жълтици — пожелавам ти щастие.
	Чудил се, чудил се сиромахът какво да вземе и най-после взел трите жълтици. Тръгнал да си ходи и по пътя се събрал с трима другари двама от тях все говорели, а третият все мълчал.
	Той попитал:
	— Защо вашият другар никога не говори?
	— Нашият другар за едно проговаряне взима жълтица — казали те.
	Мислил, мислил сиромахът, па си казал: „И тъй и тъй съм сиромах, чакай да му дам една жълтица, да видим какво ще каже.“ И му дал.
	Тогава човекът му казал:
	— Мътна вода да не газиш — и млъкнал.
	Вървели, вървели, а той все мълчал.
	Тогава сиромахът пак си казал: „Дадох вече една жълтица. Какво ще правя само с две? Чакай да дам още една, да видя какво ще каже.“ И му дал и другата жълтица.
	Мълчаливият му казал:
	— Гдето видиш орли да се вият, да идеш и да видиш какво има там.
	Повървели още малко и сиромахът си казал: „Какво ще правя само с една жълтица.“ И дал и нея. Мълчаливият казал:
	— Каквото ще правиш, първо помисли.
	И се разделили.
	Като повървял малко сиромахът стигнал до една мътна река. Той си спомнил думите на спътника си и не се решавал да прегази реката.
	В това време се задал един търговец и му казал:
	— Защо не минеш реката?
	— Защото е мътна — отговорил той.
	— Ех, че си глупав! — присмял му се търговецът и смушкал коня си във водата.
	Посред реката конят се спънал, търговецът паднал и се удавил. Конят се изправил и доплувал до брега. На него били окачени дисаги, пълни с пари.
	Хванал сиромахът коня, качил се на него и продължил пътя си.
	Като повървял малко видял, че над едни скали се вият орли. Приближил се той и какво да види? Изклани хайдути, а наоколо им много пари, пушки и саби. Хайдутите не могли да си ги поделят, затова се изклали един друг. Натоварил сиромахът коня си, взел една пушка и една сабя и тръгнал към дома си.
	Като стигнал дома, погледнал през прозореца и видял вътре непознат млад човек. Той се ядосал и вдигнал пушката да убие непознатия. Изведнъж си спомнил думите на мълчаливеца и си казал: „Чакай да си помисля първо. За тези думи съм дал една жълтица.“
	В това време младежът се обърнал към жена му и казал:
	— Мамо, много съм гладен.
	Щом чул момъка да казва „мамо“, сиромахът си помислил: „Аз съм излязъл от тук преди двадесет години. Това сигурно е синът ми.“ Свалил пушката и влязъл вътре. Посрещнали го радостно.
	Един ден той попитал сина си каква работа иска да захване.
	— Искам да стана търговец, тате — отговорил синът му.
	Бащата му дал три хиляди гроша, купил му един кон и му казал:
	— Където отидеш, при млади хора няма да сядаш.
	Тръгнал синът. Вървял, вървял, стигнал до едни гробища. Там видял, че трима разбойници бият един гроб.
	— Защо биете този гроб?
	— Мъртвецът има да ни дава пари — казали те.
	— Колко има да ви дава?
	— Три хиляди гроша.
	Дожаляло му на момъка за умрелия, дал трите хиляди на разбойниците и се върнал в къщи. Баща му го запитал:
	— Е, синко, какво направи?
	— Минах покрай едни гробища и видях, че трима души бият един гроб — отвърнал синът му. — Попитах ги защо го бият, а те ми казаха, че мъртвецът, който бил погребан там, имал да им дава три хиляди гроша. Дожаля ми за умрелия и аз му платих дълга.
	— Добре си направил, синко — казал бащата. — Вземи сега шест хиляди гроша и върви пак, но ако влезеш в кафене да не сядаш до млади хора.
	Тръгнал пак момъкът. Вървял, вървял, стигнал едно село. Отбил се в едно дюкянче и седнал в ъгъла до един старец.
	— Откъде идеш, синко? — попитал го той.
	— Ида от бащината си къща. Тръгнал съм по търговия — отговорил момъкът.
	— Ще ти стана другар, ако ми купиш кон и сабя. Ще тръгнем тогава заедно и ще печелим.
	Момъкът се съгласил. Купил му той кон и сабя и тръгнали. Стигнали до една гора и старецът казал на момъка:
	— Ти върви, синко, по пътя, но мълчи. Аз ще мина право през гората. Когато ме видиш хе, там, на онази височина, тогава ще викнеш и ще запееш.
	След малко старецът се появил на височината и момчето запяло.
	На тази скалиста височина имало пещера, а в нея се криели разбойници.
	Като чули момчето да пее, те излезли един по един да го пресрещнат и убият. Но старецът застанал на входа на пещерата и щом се подадял някой отвътре, той замахвал със сабята и отрязвал главата му. Така той изклал всички разбойници. И като влязъл в пещерата, какво да види — купища пари и злато! Натоварил той коня си и настигнал момчето.
	Вървели, вървели, стигнали в друго царство. Там царят имал дъщеря, която била много нещастна. Няколко пъти се омъжвала за царски синове, а на сутринта ги намирали мъртви. Царят на това царство обявил, че ще приеме за зет какъвто и да е момък, стига да остане жив след сватбата.
	— Искаш ли да се ожениш за царската дъщеря? — попитал старецът момчето.
	— Искам! — отвърнало то. — Но ме е страх да не умра, както са умрели толкова много момци преди мене.
	— Не бой се! Щом аз съм с тебе нищо няма да ти се случи! — казал старецът и повел момчето към царския палат.
	Като пристигнали царят ги попитал защо са дошли.
	— Чухме, че имаш дъщеря, на която мъжете умират, а това момче иска да ти стане зет — казал старецът.
	— Добре! — рекъл царят. — Ако оживее, давам му дъщеря си и половината царство.
	Старецът казал на момчето:
	— Иди ми купи една ножица и една торба.
	Направили сватбата й младоженците легнали да спят. В това време старецът станал невидим и застанал до леглото им.
	Когато царската дъщеря и момчето заспали, от устата й се показала една змийска глава, която искала да клъвне момчето по челото. Старецът отрязал с ножицата главата на змията и я сложил в торбата. След малко се показала друга глава. Старецът отрязал и нея и я сложил в торбата. След малко се показала и трета глава. Той и нея отрязал. Като разбрал, че вече няма опасност за момчето, старецът излязъл от стаята.
	На сутринта царят видял, че зет му е жив и здрав и много се зарадвал.
	Устроил голямо празненство и искал да му даде половината царство, но момчето казало:
	— Мен царство не ми трябва. Аз исках жена и си взех.
	Доста време поживели те при царя и накрая решили да си ходят.
	Вървели, вървели, стигнали пещерата на разбойниците. Влезли вътре, натоварили колите със злато и продължили пътя си. Като стигнали до гробищата старецът казал:
	— Е, друже, досега бяхме съдружници във всичко. Хайде сега да си поделим спечеленото и да тръгнем всеки по своя път.
	Поделили си среброто, златото и всички скъпоценности.
	Старецът казал:
	— Чакай, друже и жената трябва да делим!
	— Добре! Да я делим! — рекло момчето.
	Хванали те царската дъщеря за ръцете и старецът замахнал със сабята да я разсече. Царската дъщеря много се изплашила и от устата й се показала една змия с три шии.
	— Пусни я сега! — казал старецът.
	Той взел змията, сложил и трите отрязани глави от торбата и казал на царската дъщеря:
	— Ето, дъще, тази змия е ухапвала мъжете ти и те са умирали. Сега тя не е страшна.
	А на момчето казал:
	— Синко, аз бях при тебе, когато щяха да те клъвнат тези змийски глави и ги отсякох. А сега ти подарявам и цялото си богатство — злато, сребро и царската дъщеря. Аз съм онзи мъртвец, на когото разбойниците биеха гроба. Ти ме спаси. Много ме болеше, синко, затова ти сторих тази добрина.
	Като казал това, старецът се изгубил. Момчето и царската дъщеря и цялото богатство си отишли в къщи и живели весело и щастливо до дълбока старост.
