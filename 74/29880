	Веднъж язовецът и бялката, като тичали по една горска пътека, намерили парче месо. Изтичали те при него.
	— Аз намерих това месо! — вика язовецът.
	— Не е вярно, аз намерих месото! — вика бялката, та се чува по цялата гора.
	Язовецът настоява на своето:
	— Аз го намерих! Няма защо да спорим напразно!
	Бялката настоява на своето:
	— Аз първа го видях!
	Така се препирали те, препирали, малко останало да се сбият и все пак не могли да се споразумеят. Тогава язовецът казал:
	— Да идем при съдията. Нека съдията да реши кой има право.
	А съдия в тази гора била лисицата.
	Изслушала лисицата язовеца и бялката, помислила малко и казала:
	— Не е трудно да се отсъди кой от вас има право. Я ми дайте намереното месо.
	Спорещите дали месото на съдията. Лисицата пак помислила малко и после казала:
	— Месото принадлежи и на двама ви. Това парче ще трябва да се раздели на две равни части. Едната нека да вземе язовецът, а другата — бялката.
	При тези думи лисицата разкъсала парчето на две части.
	— Това е несправедливо — заскимтял язовецът. — Парчето на бялката е по-голямо.
	— Ей сега ще поправим тази беда — казала хитрата лисица и бързо отхапала от дела на бялката доста голямо парче месо.
	— Сега парчето на язовеца е по-голямо — завикала бялката. — Това не е справедливо!
	— Няма нищо, тази беда ще поправим! Аз обичам всичко да е справедливо.
	Като казала това, лисицата пак отхапала едно парче от месото, само че сега от дела на язовеца.
	Сега се оказало, че парчето на бялката било по-голямо от онова на язовеца. Но лисицата не се смутила и отхапала от парчето на бялката.
	И така тя изравнявала парчетата едно след друго, докато от намереното месо не останало нищо.
	Изглежда, че са прави умните хора, като казват: лакомите и неотстъпчивите всякога губят.
