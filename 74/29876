	Имало едно време един богат селянин, такъв скъперник, че ни един ратай не се задържал повече от месец-два при него. Седем кожи смъквал господарят от работниците, а ги хранел така, че едва се държали на крака.
	По цялата околност се разнесла лошата му слава. Както и да примамвал хората, каквото и да им обещавал, никой вече не му вярвал, никой не искал да се цани у него. А времето — тъкмо за нивата. Другите стопани орат и сеят, само неговата работа стои. Какво да прави?
	Решил селянинът да отиде в едно далечно село.
	„Там никой не ме познава — мислил си, — може би ще подмамя някого за ратай.“
	Тръгнал той на разсъмване. Вървял с бързи крачки и все пак нощта го заварила на път. И то — в една голяма гора. Седнал на кръстопътя на едно пънче. Седи и въздиша.
	Изведнаж наблизо нещо зашумяло, сякаш някой раздухвал ковашки мях.
	Селянинът подигнал глава и гледа — между дърветата се мярка или голяма птица, или просто някаква сянка. И нечий глас пита:
	— Защо въздишаш, братко? Да не те е сполетяло нещастие?
	— Такова нещастие, че дори горският старец не може да ми помогне отвърнал селянинът.
	— Ами ако ти помогне? Кажи какво има.
	— Трябва ми такъв ратай, който по-малко да яде и да пие, а повече да работи.
	— Та това е лесна работа. Ела в четвъртък точно в полунощ на тоя кръстопът и изсвири по-силно. При теб ще се яви горският старец, може би двамата ще се спогодите. Само вземи със себе си един черен заек. За черен заек той ще ти даде, каквото поискаш.
	И пак нещо зашумяло в клоните — също като в ковачница, когато калфата надуе меха. И утихнало.
	А селянинът останал да седи на пънчето до разсъмване и тръгнал бавно към къщи.
	Дочакал той четвъртъка и се приготвил да отиде в гората, на същия кръстопът.
	„Само — мисли си — отде да намеря черен заек? Нищо, вместо заек ще му занеса черен котарак. В тъмнината може да не го забележи.“
	Уловил той един черен котарак, пъхнал го в чувала и потеглил на път. На кръстопътя се спрял и изсвирил. Никой не се обадил. Още веднъж изсвирил. Пак никакъв отговор. За трети път изсвирил. Тогава иззад едно дърво излязъл самият горски старец.
	— Какво искаш? — попитал той селянина.
	— Нося за продан един черен заек.
	— А какво искаш за него?
	— Един ратай и една ратайкиня. Само че такива, които ще ми работят, а не ще искат да ядат.
	— Може — рекъл горският старец. — А за колко години ги ценяваш?
	— Ако питаш мене, за цял живот — отвърнал селянинът.
	— Не, тая работа тъй няма да стане — казал старецът. — Да се уговорим за седем години. А след седем години ти ще ми донесеш седмата част от онова, което ратаят и ратайкинята са ти изработили. Щом ми го донесеш — ще ги оставя у тебе още седем години. Е, как, съгласен ли си?
	— Добре, съгласен съм! Само че трябва да видя какви са работниците. Защо ще купувам котарак в чувал… — рекъл селянинът и веднага си прехапал езика: спомнил си какво имало в неговия чувал.
	— Чакай, чакай — разтревожил се горският старец, — защо споменаваш тук за котарак?
	— Не, аз само тъй, заради приказката — отвърнал селянинът. Искам да кажа: ще дойдат ли ратаят и ратайкинята? Бих желал най-напред да ги видя…
	— Е, за туй няма да се караме — казал горският старец и изчезнал зад дървото.
	След минута се явил отново — с чувал на гърба.
	— Ето ти ратая — рекъл и изтърсил от чувала една треска колкото хурка.
	Селянинът тъкмо отворил уста и искал да каже: „Ти подиграваш ли се с мен, или що?“ — и гледа — пред него вече стои снажен, широкоплещест момък.
	В това време горският старец пак изтърсил чувала и оттам паднала една кора от дърво, голяма колкото вретено.
	— Ето ти и ратайкинята — казал той.
	И щом казал това — пред селянина израснала една тънка, висока девойка.
	— Ех, какви славни работници! — рекъл старецът. — Ако искаш, дърва пренасяй с тях, ако искаш — земята ори! Ядене и пиене никога няма да ти искат. Само през лятото, когато е най-горещо, плисни им по една-две кофи студена водица да не се разсъхнат — и повече не се грижи за тях. Добри работници! Е, как, ще подпишем ли спогодбата?
	— Че защо да не подпишем? Ще подпишем — казал селянинът.
	Горският старец му пъхнал една хартия, селянинът сложил на нея кръст вместо подпис (той бил неграмотен), дал чувала с черния котарак и забързал към къщи с новите си ратаи.
	Само на тръгване се обърнал и попитал:
	— А как да ги наричам?
	— Наричай ги Треско и Кора — рекъл старецът.
	Започнали новите ратаи да работят на селянина. От сутрин до вечер се трудят и на полето, и вкъщи. Ядене и пиене не искат, а всякаква работа вършат. Само в най-голямата жега ръцете и нозете им ще почнат да поскърцват, но селянинът ще ги облее с вода и те пак продължават работата, — като че нищо не е било.
	Ратаят и ратайкинята работят, а селянинът богатее. Всяка година богатството му се увеличава с по един чувал жълтици. За седем години натрупал седем чувала злато.
	Дошло време да се разплати, както било уговорено. А на селянина му се свидят парите. Шега ли е — цял чувал жълтици да даде! Какво да прави?
	Мислил той, мислил — и намислил. Напълнил цял чувал с парчета от счупени глинени съдове и го отнесъл в уреченото време на горския кръстопът.
	„Дано мине някак си! Не е господарско окото на горския старец. Оня път той взе чувала и не надникна в него, може и сега да не погледне!“
	И тъй, донесъл селянинът чувала на определеното място, а горският старец вече го чакал.
	— Дойде ли — попитал.
	— Дойдох, както виждаш — отвърнал селянинът.
	— Донесе ли? — попитал пак горският старец.
	— Донесох — рекъл селянинът.
	— А какво си донесъл? Да няма котарак в чувала?
	Селянинът загубил и ума, и дума. Но се престорил на спокоен.
	— За какъв котарак споменаваш? — попитал.
	— Не, аз само тъй, заради приказката — казал старецът. — Дай чувала.
	Взел той чувала и го разтърсил така, че глинените парчета задрънкали, но не го развързал.
	— Добре — рекъл на селянина. — Никой от нас няма да се обижда. Ти се разплати с мен — и аз не ще ти остана длъжен.
	Хукнал селянинът към къщи, от радост не усеща земята под нозете си.
	„Ех — помислил си, — всичко мина благополучно. За втори път измамих горския старец!“
	На другия ден рано сутринта излязъл на полето да види как работят неговите ратаи.
	Но те не се виждали никъде.
	— Какво ли е станало с тях? — учудил се селянинът. — Да не би днес да са се успали? Ще отида да ги събудя.
	Отишъл той при плевника, дето ратаите винаги спели.
	— Хей — извикал, — ставайте, ленивци! Но ратаите не се обаждат.
	Селянинът бутнал вратата. Какво е това? В плевника няма никой. Нито ратая, нито ратайкинята. Само в ъгъла лежат една гнила треска и къс брезова кора.
	Почесал се селянинът по тила.
	„Виж го ти стареца как ме изигра! Право си е — не ми остана длъжен! Но нищо, все пак седемте чувала с жълтици си остават при мен!“
	Изтичал той в килера — да се порадва на жълтиците, да му олекне на душата. Гледа, а в чувала — само гнила смет и сухи брезови листа.
