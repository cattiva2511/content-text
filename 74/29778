	Петелът и Кокошката отишли веднъж в гората за лешници. Петелът хвръкнал на самия връх на Леската, а Кокошката останала долу.
	Петелът късал, късал лешници и ги хвърлял на земята. А Кокошката ги събирала и ги слагала на купчина.
	Не щеш ли, Петелът откъснал един лешник, хвърлил го долу и ударил Кокошката право в окото.
	— Ех, че нещастие! — изплашил се Петелът. — Как можах да го направя!
	А Кокошката хич не го и чува, тича към къщи и кудкудяка.
	Насреща й — господарят!
	— Какво си се разкудкудякала такава?
	— Ами тъй и тъй, взе, че хвърли лешника право в окото ми!
	— Кой хвърли лешника?
	— Петелът го хвърли!
	— Я гледай ти! — рекъл господарят. — А къде е Петелът? Нека дойде при мен в имението.
	Петелът отишъл при господаря в имението. Господарят го попитал:
	— Ти защо си хвърлил лешника?
	— Аз нямаше да го хвърля, но Леската се разклати!
	— Аха, значи така е станало? Е, добре. Нека Леската дойде при мен.
	Леската отишла в имението. Господарят я попитал:
	— Ти защо си се разклатила? Заради тебе лешникът ударил Кокошката в окото.
	— Аз нямаше да се разклатя. Но съседската коза беше почнала да гризе кората ми. Как да не се разклатя?
	— Е, добре. Нека тогава Козата дойде при мене.
	Отишла Козата в имението. Господарят я попитал:
	— Ти защо си гризала кората на Леската?
	— Нямаше да я гриза, но козарят не ме заведе на паша. Какво друго ми оставаше да правя?
	— Кажи тогава на козаря да дойде при мене.
	Отишъл козарят. Господарят го попитал:
	— Ти защо не си пасъл Козата? Я виж на какво е заприличала Леската — цялата е изгризана!
	— Та аз щях да я паса! Но стопанката обеща да ми даде питки, а не ми даде нищо. И аз останах гладен.
	— Добре. Къде е стопанката? Нека дойде при мен.
	Отишла стопанката. Господарят я попитал:
	— Ти защо не си дала на козаря питки?
	— Не съм дала? Та нямаше ли аз, добри ми господарю, да му дам питки? Но всичко тръгна наопаки: Свинята, негодница такава, излапала маята. А без мая какви питки могат да станат?
	Омръзнало му на господаря да търси виновника.
	— Е, тогава нека Свинята се погрижи за Кокошката! — рекъл той. И е това съдът свършил.
