P>
	Виждате ли таз покана?
	Знаете ли кой ме кани?
	Той ме кани! Великана
	на вечеря с великани.
	Кани-кани, кани-кани,
	Великана ме покани.

		И менюто в какви мащаби:
		зелена салата от боабаби
		с варени яйца от щраус.
		Ей това е ордьовър, бравос!
		Сандвичи от кашалоти, охо!
		Палачинки от слонско ухо.

	Ще си хапна от тигана
	шницели за великани.
	След което Великана
	с каната си ще ме кани.
	Кани-кани, кани-кани,
	с каната си ще ме кани.

		Към бургундското вино — скариди.
		Към шампанското вино — стриди.
		Че кой няма да ми завиди!
		А към ликьора — мезета
		от джуджета. Ха-ха, от джуджета?
		Ама че грешка!
		Да не би да е смешка?

		Сигурно готвачът ни будалка,
		като иска да каже,
		че порцията е малка?
		Джуджета алангле.
		Олеле!
		Джуджета пане!
		Как пък не!

	Леле-мале, с таз покана
	Великана май ме кани
	мен да сложи на тигана
	за мезе на великани.
	Кани-кани, кани-кани,
	за мезе на великани.

		Джуджета гарнирани с джоджун?
		Туй да не е боб, бе чоджум?
		Джуджета с извара и майонеза.
		Е, това е по-модерна трапеза.
		Не, не аз съм просто потресен:
		джуджета поръсени с чесън,
		джуджета с хрян.
		Ама тоя Великан
		е жив зян —
		в колко порции ме е вписал!
		Пък изглежда и в преносен смисъл
		ще ме вземат там за мезе.
		Да имат да взе…

	Значи имаш ли покана
	за вечеря с великани,
	отвърни на Великана
	великани да си кани.
	Кани-кани, кани-кани,
	великани да си кани…
@@	1978
P$
