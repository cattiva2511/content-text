P>
	— Та-та, та-та, та-та —
	Тромпета влюбено засвири.
	И Първата цигулка
	не се подвоуми:
	— Ми-ми, ми-ми, ми-ми —
	отвърна му на любовта.
	Ми-ми!
	Та-та!

	— Но аз, но аз, но аз,
	но аз съм контра, контра,
	Контрабас! —
	извика таткото тогаз.
	— Кого, кажи ми, дъще, пита,
	та влюби се в Тромпета? Млък!
	Ще ви направя аз на пита,
	като ви перна с моя лък.

	— Ла-ла, ла-ла, ла-ла —
	захвана вуйчо Саксофон,
	запушил сребърна лула.
	— Ела, ела,
	и слушай мене, Цигу Мигу:
	Тромпета, чедо, остави го,
	влюби се в Клаксон на кола!
	Ла-ла, ла-ла.

	— Бум-бум, бум-бум —
	от вуйчо Саксофон настъпен,
	забумка бързо чичо Тъпан:
	— Бум-бум,
	момиче, имай ум:
	солиден трябва ти другар,
	а не като Тромпета,
	приятел на хлапета —
	вземи си някой Тъпанар!
	Днес Тъпанарите вървят напред.
	Влюби се в Тъпанар, а не в Тромпет!
	Бум-бум,
	пък аз ще ви намеря кум.

	— Напр-р-ример да р-работи в БАН —
	избъбри свако Барабан.

	Дудукът нещо задудука
	и Цугтромбонът закуцука.
	Със воя на Обоя
	се смеси: ла-ла,
	бас-бас, бум-бум,
	бан-бан-бан,
	чинели, тъпан, барабан…

	А Микрофонът пък източи шия
	като клюкарка през плета,
	подслуша тая разправия
	и я раздрънка по света…
@@	1966
P$
