P>
	Така си пееше реката,
	когато слизаше по ската:

	Река ли съм или какво съм?
	Река и то каква река —
	с талази мога да халосам
	какъвто камък си река.
		Така, така. Така, така.
	Пред мойта гръд се преобръща
	къде каквото се опре —
	скала, ограда, бент и къща.
	Зове ме ширното море.
		Море, море. Море, море.

	А как си пееше реката,
	когато слезе в равнината?

	Е, да, гърбът ми се обръща,
	когато в нещо се опре —
	скала, ограда, бент и къща,
	обаче цел една и съща
	зове ме — ширното море.
		Море, море. Море, море.
	Налага се да се лавира —
	не съм поток, а съм река.
	Така набира сила вира,
	не е той вир току-така.
		Така, така. Така, така.

	А как си пееше реката
	далече долу в равнината?

	Е, да, извивам се на 8
	и Осъм се наричам, да.
	В морето трябвало да носим
	вода. Ах, да бе, да, вода.
		Ах, да, вода. Ах, да, вода.
	Морето белки слава Богу
	не си е пълно и без нас.
	И аз навремето… Но много
	вода изтече оттогаз.
		Изтече, да, вода, вода.

	И весела, и тъжна доста,
	така си пееше реката.
	Скрипти, оплаквайки я моста,
	че песента й е изпята.
@@	1972
P$
