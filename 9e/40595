P>
	Тук аларма, там аларма
	проглушава ни ушите.
	Ясно, че това е карма,
	грешни щом са ни душите.

	Ако случи се на куче
	край кола да пусне струйка,
	цък — сирена ще се включи
	и ще писка като пуйка.

	Ако нямащи квартира
	в тъмен вход се сгушат двама,
	свирката се активира
	преди кавалер и дама.

	Няма как, търпим, защото
	тоз прогрес е наша карма.
	При това и обществото
	включило и то аларма.

	Писка с Моцартови ноти,
	думка с гонга на Бетовен:
	„Всичките са мафиоти,
	всеки повик е лъжовен!“.

	Има тоя бог да взема —
	то не може двойна карма:
	и алармена система,
	и система от аларма…
@@	1993
P$
