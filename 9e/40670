	Помня един съветски писател — Юрий Олеша, може и да не го знаете, та той имаше книжка със заглавие „Нито ден без ред“. Не ми се рови из библиотеката, но ставаше дума за поддържане на форма, у писателя, де. Как всеки ден трябва да пише, един вид тренировка на таланта. Той точно така правел.
	Имаше и един американски писател, Джоузеф Хелър, знаете го, разбира се, за да не казвам „Параграф 22“ (май го казах). Та последната му книга се нарича „Портрет на твореца като стар“ и е много, много тъжна, и в нея той описва себе си — стария писател, който вече не намира хубав сюжет за роман… започва всеки ден нов… и просто не иска да си признае, че талантът му е изчерпан. И от този абсурден сюжет е произлязла една добра история.
	Без особен риск ще прогнозирам, че Хелър ще се чете и в бъдеще. За Олеша — не знам.
	Няма поука, да не си помислите…
