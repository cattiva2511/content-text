P>
	И тъй, човекът се усъвършенства,
	не е той вече пещерен дивак —
	надраснал фазата от многоженства,
	човек блаженства в моногамен брак.
	За да не вземе пак да се излага
	с онуй, което е било преди,
	човек над новия си брак заляга
	и го повтаря — да го затвърди.
		Повтаря му формата,
		повтаря му съдържанието,
		повтаря му точката,
		повтаря му запетайката —
		повторението е майка на знанието
		или повторение му е майката.

	Ахил сега с двуколка не се клянка
	тъй както някога пред Илион,
	а шества пред света, възседнал танка,
	в буквален смисъл танк за милион.
	За да не вземе пак да се излага
	с онуй, което е било преди,
	човек над новия си танк заляга
	и го повтаря — да го затвърди.
		Повтаря му формата,
		повтаря му съдържанието,
		повтаря му ръчката,
		повтаря му гайката —
		повторението е майка на знанието
		или повторение му е майката.

	И в речите отидохме далече
	и ще отидем още по-далеч:
	човек не произнася празни речи,
	а с отрицание ги пълни вече
	срещу предишната си празна реч.
	За да не вземе пак да се излага
	с онуй, което е било преди,
	човек над нови речи все заляга
	и ги повтаря — да ги затвърди.
		Повтаря им формата,
		повтаря им съдържанието,
		но не чак до точката
		и до запетайката.
	Например: „Повторението е майка на знанието“
	става: „Повторение му е майката!“…
@@	1977
P$
