P>
	Почти към други никакви въпроси
	децата ни не хранят интереси,
	освен към таткото — какво им носи,
	освен към майката — какво им меси.

		Носи-меси, носи-меси!
		И кой ще ни спаси?
		Ами баща ни, кой!
		От кал омеси той
		Адам,
		а от реброто на Адам — мадам.
		И рече на Адам: „Носи!“.
		И рече на мадам: „Меси!“.
		Отвърнаха му те: „Мерси!
		Такова тежко бреме,
		татко,
		поне по време
		да е кратко!“.
		И Господ го скъси.
		Мерси.

	Детето е дете за много кратко:
	три-четри петилетки има-няма,
	и бившето момче е вече татко,
	а бившето момиче — вече мама.

		Да, Господ времето скъси.
		Мерси.

	И те към други някакви въпроси
	къде да хранят вече интереси,
	когато той е тати, тати носи,
	когато тя е мама, мама меси?

		Носи-меси, носи-меси!
		И кой ще ги спаси?

	Добре че към въпросните въпроси
	с разбиране пак Господ се отнесе,
	та продължава дядото да носи,
	та продължава бабата да меси.

		Носи-меси, носи-меси!
		Това ще ни спаси,
		тъй както от Адам
		насам
		все то спасявало ни е невям.
		Носи живота си, носи!
		Меси живота си, меси!
		И на това кажи мерси.
		Макар и тежко бреме,
		татко,
		не щем по време
		да е кратко.
		Дано се съгласи!
		Мерси!
@@	1981
P$
