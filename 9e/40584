P>
	Стареели сме вече някой вика,
	обаче пепел на такъв език,
	а хапче валидолче под езика,
	под нашия, и пак сме млади в миг.
		Благодарение на валидола,
		с танцьорка дългопола
		или с танцьорка късопола
		танцуваме си компарсита.
		Спасяваме честта на пола,
		благодарение на валидола.
		Валидолче вита…

	Напират към служебното ти столче.
	Защо пък столчето да им дадеш,
	когато може с хапче валидолче
	да се представяш още за младеж?
		Благодарение на валидола,
		спасяваш не честта на пола,
		спасяваш цялата си свита,
		оставайки си на престола,
		благодарение на валидола.
		Валидолче вита…

	Ако не действа само валидола,
	към него хвалидол си предпиши.
	Докопаш ли се пък до хвалидола,
	от нищо повече не се плаши!
		Благодарение на хвалидола,
		спасяваш си не само стола,
		не само цялата си свита,
		изобщо вън си от контрола,
		благодарение на хвалидола.
		Хвалидолче вита…
@@	1978
P$
