P>
	Тя не е нова, а стара история
	тая за тайната слава на втория.

	Тя и на примери доста е щедра —
	първи професор завежда катедра,

	да, ама всеки зад него говори:
	учен е другият, който е втори.

	Първи хирург е отрупан с прослава,
	да, ама при втория се оживява.

	Колко съпрузи ще чуят тепърва
	вест, че формално са фигура първа.

	Но не е много безспорна история
	тая за тайната слава на втория.

	Често се случва — и кой ще оспори —
	втория хич да не става за втори:

	нито за втори във женски обятия,
	нито за втори, похвален във статия.

	Да, но с надежда светът го поглежда:
	вторият вечно е пръв по надежда.

	Ето отде е и тая история
	с тайната трайната слава на втория.

	Може би трябва след тия портрети
	може би трябва да търсим и трети…
@@	1977
P$
