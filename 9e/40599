P>
	Тогава пратен бях на село,
	за да превърна в живо дело
	изгряващия ломски почин.
	Кога ли? Мога без хартийка
	да бъда пунктуално точен:
	след почин „Торова саксийка“,
	но преди ловешкия почин.

	Бе дивна пролет. Пеят птици.
	И инспектирайки полето,
	това ме радва, общо взето,
	но двойно радва ме и тройно,
	това, че пеят сладкопойно
	и бригадири ученици,
	и то къде-къде по-стройно
	от несъзнателните птици:
	„Янки, янки, го хом!
	Янки, върви си в своя дом!“.
	Копаят ямки пеешком.
	Това е — песен, труд, идейност
	в хармония се сливат, щом
	инструктори развиват дейност.
	Мед на сърцето ми закапа:
	от радост ако метна капа,
	ще падне все в отлична дупка.
	Тогава нямах болна клапа —
	сърцето тупка, нека тупка!

	Но миг след туй катран оцапа
	ония жалки капки мед.
	Най-малко пък такъв късмет
	очаквах при жените местни.
	Копаят, гледам ги, без песни.
	Все пак търпи се туй, обаче,
	уж селянки професионалки,
	а ямките им много малки —
	едва като гнездо на свраче,
	в открит разрез със инструктажа.
	Налага се да им покажа!

	— Я — викам, — стринко, дай копача!
	Подава ми го тя веднага
	засмяна, без да се докача,
	и с длани след като ме стрелва,
	ръцете си в юмруци свива
	и като дръжките на делва
	на талията си ги слага,
	която талия е кръгла,
	а не като на градска дръгла.
	И гледа мен и колектива.
	А в колектива все такива:
	— Какво стърчиш ма, како Маро?
	— Ми тук показва ми другаро.
	— Че той тогава да стърчи,
	пък ти се наведи, че пазва
	наведена се по показва.
	— Тя нейната и тъй личи!

	Ако не зная да копая,
	ще ревнат двойно по-устати,
	но няма да я бъде тая:
	нали и аз съм селско чадо,
	каквото чадо бил е тати,
	да не говорим пък за дядо!
	Гърбината ми си е яка
	и съществото ми се радва,
	че пот от копан го облива.
	Обаче взе да се прокрадва
	у мен и мисъл колеблива,
	тъй както бива при средняка.
	Тук царевица векове
	сме сеяли на редове
	и не с мотиките — с ралата.
	Защо на днешния етап
	за всеки стрък — отделен трап,
	и то при отлив от селата?
	И ямата в такъв мащаб,
	като че ли ще сеем в нея
	не царевица — боабаб?
	Не ще е нашенска идея.
	Отде дошла е — от Китай ли?
	Или дошла е от Корея?
	Не питах пък за тез детайли.
	Отдето ще да е дошла —
	на мене дали са задача
	и аз превръщам я в дела!
	— Другарко Маро, дръж копача
	и карай: следващата яма
	да бъде още по-голяма
	от тая яма образцова!

	Да кара карам кака Мара,
	обаче тя не ще да кара,
	а в мен се втренчва като сова.
	От кръста сваля си ръцете,
	в тръба превръща ги и двете
	и на устата си ги туря.
	Забрадките на всички лели
	ги гледам, че запърполели
	като над лодки преди буря.
	Сърцето ми от страх затупка —
	ще вземе тая Мара мъжка
	сега без никаква задръжка
	да изреве нашир и длъж,
	тъй както други неведнъж:
	„Ей, чантаджията, я чупка!“.
	Да беше туй, с мед я храни!
	(Макар че где медът е, дето
	ми беше капал на сърцето?)
	А тя провикна се: „Жени,
	я чуйте — да не съм янлъш —
	за първи път аз чувам мъж
	да иска по-широка дупка!“.

	И всяка своята мотика
	захвърля мигновено в трапа
	и след другарката си драпа,
	успявайки да я изтика,
	за да дотича в надпревара
	при таз другарка кака Мара,
	където вече на камара
	и другите звена се трупат.
	Едни по кълките се тупат,
	а по-вулгарните се дупят
	и правят се на луди: „Де го,
	отдавна ний пък търсим него?“.

	Ох, тая пуста ломска яма,
	защо не беше по-голяма,
	така че да потъна там
	в земята тутакси от срам!
	Обратно хукнах към града
	край средношколските бригади,
	където капеше меда.
	Заслушах и ми се пригади:
	„Ямки, ямки, го хом!
	Ямки, вървете си във Лом!“.

	А после дваж по-мръсни думи
	от споменатите напред
	се заизливаха върху ми
	в ядосания комитет:
	отдясно викат, че направо
	аз отклонил съм се наляво,
	отляво ги надвикват бясно,
	че уклонът ми бил надясно.
	От стола падам прекатурен
	(в абстрактен смисъл, то е ясно).
	Добре че бях номенклатурен —
	след самокритики големи
	отново бях инструктор турен.
	Но по културните проблеми…
@@	1981
P$
