P>
	Ако не дай си боже ти си главен,
	а подчинените ти като щури
	крадат предмети и престиж държавен,
	връз тях не можеш да изсипваш бури,
	защото тука сме в умерен климат
	и всички изначално имат право
	един умерен климат да си имат.
	Развалящите климата ги снимат.
	Това недей забравя, буйна главо!
		Не се давай на страстите,
		страшните,
		буйно пламтящите,
		а умерено изявявай се, тоест —
		припомни си за географския пояс
		и с него си вържи гащите!

	Ако не дай си боже пък обратно —
	не си началник, а си подчинен
	и действаш към затопляне приятно
	да бъде климатът ви променен,
	охо, тогава е най-вероятно
	самин да сменяш климат някой ден
	в конкретен смисъл, не в отвлечен,
	а именно — към баните в Наречен.
		Не се давай на страстите,
		страшните,
		буйно пламтящите,
		а умерено изявявай се, тоест —
		припомни си за географския пояс
		и с него си вържи гащите!

	А пък не дай си боже да си нещо
	от тъй наречените ни изкуства
	и се надяваш да успееш вещо
	да сътвориш тъй нещо по-горещо,
	в което дъх на тропик да се чувства!
	Ами! И ти тогава като мен
	изпял би някакъв такъв рефрен:
		Не се давай на страстите,
		страшните,
		буйно пламтящите,
		а умерено изявявай се, тоест —
		припомни си за географския пояс
		и с него си вържи гащите…
@@	1977
P$
