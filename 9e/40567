P>
	Върти се кръгово земята.
	Върти се кръгово кръвта.
	Мъжът върти се край жената
	(или обратно) в любовта.

	Вълна с вълната в кръг се гони.
	След злото чакаме добро.
	И в атомите неутрони
	кръжат край своето ядро.

	И кръг от бръчки по лицето.
	И кръг — в дървесното стъбло.
	Затуй се казва, общо взето,
	че тоя свят е колело.

	И неговата квадратура
	все искаме да изчислим.
	Кръгът ни мята, прекатуря,
	но дълго мирни не стоим.

	А пак го хващаме: „Предай се
	във плен на разум и ръце!
	Ес е равно на ер квадрат по три цяло и четиринайсе!“.
	И тъй добиваме лице…
@@	1972
P$
