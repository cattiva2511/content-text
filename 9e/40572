P>
	Рез-рез, бръмчат резачните машини,
	рез-рез, по цял ден режат си, рез-рез:
	от дъбове, върби и бъзовини,
	рез-рез, приготвят талашитна смес.

	След туй сместа пресоват я матрици,
	туткал ли, кал ли слагат, все таки
	накрая смаян гледаш как от трици
	излизат доста смислени дъски.

	По талашитената маса наша
	при нужда смело стъпваме с крака.
	Дори след някоя и друга чаша
	по нея рипаме си ей така.

	Едно е лошо — ако блъснем чаша
	и лиснем две-три капчици вода
	по талашитената маса наша,
	тогава идва пустата беда.

	Талаша мокър става пак на каша,
	обаче в къщи нямаме матрици
	и талашитената маса наша
	отново се превръща в маса трици.

	Добре че пак резачните машини,
	рез-рез, по цял ден режат си, рез-рез:
	от дъбове, върби и бъзовини,
	рез-рез, приготвят талашитна смес…
@@	1976
P$
