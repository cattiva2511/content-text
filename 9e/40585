P>
	Жените за цигулки заламтели
	през нощите средновековни още —
	по цяла нощ кънтели тарантели —
	нали средновековието нощ е.

		Навярно затова жените
		дочували насън
		цигулков звън отвън,
		цигулков звън.
		Навярно затова самите
		изпъвали се като струни
		във неспокойния си сън —
		гальовен лък да ги целуне
		и от материя
		да ги превърне в звън.

	А и у нас навремето цигулки —
	тъжовни ибришовки и гальовни —
	отвеждаха забулените булки
	в отбулените сладости любовни.

		Навярно затова жените
		дочуваха насън
		цигулков звън отвън,
		цигулков звън…

	И в стари дни, и днес, и в дните идни
	жените все очакват песен нова
	върху телата им цигулковидни
	дано изсвири някой Казанова.

		Навярно затова жените
		дочуват и насън
		цигулков звън отвън,
		цигулков звън…

	И най-подире в делничните нощи
	жените чуха истински цигулки:
	засвирват фабриките в тъмно още,
	извеждайки от къщи всички булки.

		Навярно затова жените
		дочуват и насън
		цигулков звън отвън,
		цигулков звън.
		Навярно затова самите
		изпънати са като струни
		във неспокойния си сън —
		гальовен лък да ги целуне
		и от материя
		да ги превърне в звън.
		Звън, звън…
@@	1980
P$
