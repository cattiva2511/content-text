P>
	От седмица
	един астероид
	(още няма име)
	лети право към нас,
	за среща със Земята,
	опасен от степен втора
	сред четири хиляди камъни
	със степен на опасност нула,
	пърхащи в слънчевата околия.

	Срещата ще е на 4 май 2102-а.

	Ще го знаем как се казва, скоро.
	(Учените обичат да дават имена —
	човеци са, ако помните Боб Дилън*,
	макар да не става дума за животните**
	в случая, а за името на възможния им убиец).
	Но… до срещата има почти сто години!
	Е, не казвайте, че са само стотина…
	Не ни е писано — точно на нас —
	да разберем почти или само.
	[* Боб Дилън — американски певец, композитор, художник и писател. Влиятелна фигура в популярната музика и култура за повече от пет десетилетия. Някои от ранните му песни стават химни за граждански права в САЩ и антивоенни действия. В песните на Дилън са включени различни политически, социални, философски и литературни влияния. — Бел.devira]
	[** Песен на Боб Дилън: „Човекът даде имена на всички животни“. Текстът е вдъхновен от библейската книга Битие, стихове 2:19-20, където Адам дава имена на животните. — Бел.devira]

	За какво се тревожим?

	И на децата ни не е писано.
	За внуците да мислим е рано…
	И изобщо най-вероятно в НАСА
	си измислят потенциален катаклизъм,
	за да си издействат финансиране.
	А ние сме прекалили с филмите…
	Ще прелети някъде наблизо
	с красиво име,
	но ще ни отмине…
	Да, няма начин.
	Всъщност —
	сигурно!
P$
