P>
	Редят го тези и онези,
	и аз край тях редя си куба.
	С надеждата дано излезе
	нареждам го, обаче губя.
		Към други сочат с почит,
		а пък на мен вратата
		вратата все ми сочат:
		персона нон играта.

	И уча нови интеграли,
	и нови схеми уча, братче,
	но гледам — пак ме надиграли
	преди последното квадратче,
	ах, при последното квадратче.
		Към други сочат с почит,
		на мене пак вратата,
		вратата пак ми сочат:
		персона нон играта.

	Отивам и се кланям ниско,
	щом по умеят и по знаят.
	Какво да видя там отблизко:
	те с едноцветен куб играят,
	ах, с едноцветен куб играят!
		Пък аз кога ще пасна
		шестте различни цвята?
		Съдбата ми е ясна:
		персона нон играта…
@@	1983
P$
