P>
	И хромозома номер 1 вече е ясна!
	Най-много гени стискала —
	затова нея последна, от общо 23,
	цели 10 години разисквали,
	150 световни елитни учени я притискали натясно.

	Времето на самотните гении
	енциклопедисти
	отдавна е минало, ясно.
	Днес гениите работят в екипи,
	представям си ги как разглеждат гените недоубити:
	— Този ми прилича на причинител
	на ужасни болести, колега!
	— Не, не, не, отхвърляме сега
	Вашия възглед волунтаристичен!
	— Но вижте как прилича на Паркинсон —
	целият трепери, едвам срича…
	— Ами, студено му е, това е причината —
	а всъщност отговаря на очите за синото!
	— Добре, намерете ми, ако обичате,
	онзи ген, на който дължат дамите
	дългите си крака и сочните устни?
	— Колега, успокойте се! Изпуснахте
	две епруветки, три пипетки и една
	междуатомна кухина!!!
	— О, предизвикахте в душата ми стон!
	Вестниците пишат, че ще разчетем
	след 8 години човешкия геном!
	Как ще се справим с тази задача,
	ако така се инатите за дреболии?
	— Е, утре ще дадете интервю Вие,
	кажете, че сме на път да изолираме
	и ще можем да оперираме
	гена причинител на нещастна любов —
	какъв стимул за напредък нов!

	Приказват си, милите, унесени.
	А аз прочетох за този операбилен ген…
	и така се отплеснах…
	Дали ще стигне науката до мен?
P$
