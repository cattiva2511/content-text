P>
	Пукат дъбови пънове,
	снегът скърца в подметките,
	мирише на пърлено,
	дядо кръцва с канелката —
	не е вино, шира е —
	става и за децата.
	Атанасовден е.
	Свършва Голям Сечко;
	почти краят на зимата,

	а сега е объркано.
	Къде е краят на зимата
	в средата на януари?
	Абсурд! В тоя свиреп студ

	казват, че предстои
	Великото Планетарно Загряване!
	но няма да се случи, уви…
	чака ме нова ледникова епоха,
	(въпреки онзи нобелист)

	няма пушещи дъбови пънове,
	няма мирис на пърлена четина,
	няма кръц на канелката,
	и канелка няма! —
	не и през този
	Много Ледников Период.
	И как в тоя студ
	дядо да свие цигара
	от цял тютюнев лист?
	(Той не пушеше, прочее.)

	Пчелите се роят,
	а после измират;
	бъркам в празен кошер
	и няма кой да ме ужили;
	когато дърветата се събличат
	ще гледам да ги пропусна,
	като започнат да се обличат
	ще съм наблизо, дано ги почувствам.

	Може би ще има глобално затопляне
	но първо ще измръзнем.
P$
