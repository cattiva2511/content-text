	Смята се, че сме оцелели като земеделски народ, обаче аз съм силно разколебана в тази история. Ние сме оцелели като ловци! Не, нямам предвид факта, че българска къща без оръжие не е бивала в миналото, но вижте какво става днес! Като написах в гугъл „на лов за…“ (Боже, как сме живели без гугъл?!), той ми обяви, че разполага с над 5 500 000 страници, които съдържат това словосъчетание! Аз на прима виста се сетих само за рибки-бананки, живи животни (Дж. Даръл) и вещици, пък то… пет милиона и половина! Май че три четвърти от българите сме членове на някоя ловна дружинка? Из безкрайните ловни полета… а, това май ни очакваше в бъдещето.
	Но да не подценяваме настоящето, като поскитах из първите три страници на търсачката, разбрах, че и днес __възможностите за лов са необятни__.


	На лов за работа — сайт за работа, разбира се. Търсят, предлагат… такива скучни неща…
	На лов за нанук в Канадска Арктика. Нанук било голяма полярна мечка на инуитски и понеже много ми хареса думата, пак влязох в гугъл — инуитите са ескимоски народи. Очакваше се. Разказът е на българин, правилно. Изконни български ловни територии.
	На лов за гласове… в Германия, обаче! Кандидатът ги лови, като обещава данъчна справедливост. Заглавието не ме учудва, щото авторът е българин.
	На лов за приходи — новото правителство, разбира се. Ще се опита да увеличи със 700 млн. лв., приходите от митниците до края на годината. Е, наслука!
	Румънци на лов за изгодни сделки у нас и в Унгария… хм, купуват имоти из нашите ловни полета…
	На лов за лаптоп — как да оцелеем в джунглата от цени и параметри при покупката на преносим компютър. Боже, джунгла, опасно е!
	На лов за мъже. Всичко за тайните на секса и щастливата връзка. Флирт, сватба, изневяра, раздяла, горещи сексуални техники за оргазъм и нестандартни идеи за секс… Не е порносайт, ами сайтът на едно световно лъскаво дамско списание.
	На лов за пъдпъдъци със земеделския министър. Най-после на истински лов! А, има и истински ловджийски сайт — nalov.com, за лакърдии.
	На лов за 3D. Хм, това е един сайт за културни събития, става дума за филми, направени по тази технология. Жалко, звучеше по-секси…
	Цивилни ченгета за лов на подкупни. Предполагам, че са на пусия цивилните, а подкупните ги подкарва някой към капана? Написано е в рубриката „Скандали“, но някак не мога да вдяна къде виждат скандала — дали в цивилните, дали в подкупните, или в лова, може би?
	На лов за червения бутон. Нищо еротично, някаква игра.
	Испания на лов за гей туристи. Гейовете в Испания са около 3 милиона от населението, показват данните от министерството на туризма, и харчат много! Как да не ги ловиш?
	Кристен Стюарт и Робърт Патинсън на лов за дом. „Звездите живеят така“ е мотото на сайта. Горките звезди, дето не съм ги чувала, не могат да си купят дом, ами се налага да го отстрелват?
	На лов за извънземни с GPS — оказа се високотехнологична шега. Не я разбрах.
	На лов за печалба… ау, това за фалирал немски концерн било… Не ми помогнаха особено.
	На лов за нещо по-различно… Данни: Нощ, луна, звезди, две хубави жени и ти, освободи фантазиите си и те ще станат реалност при мен. Цена: 160 BGN. Ми… май не е толкова скъпо?
	На лов за бъдещи пенсионери. Фондовете привличат нови клиенти с различни техники, регулаторът опитва да ограничи лошите практики. Хубаво е, че на първо време само ги привличат, без отстрел.
	Инспектори тръгват на лов за неплатени осигуровки. Социалното министерство ще пълни бюджета на ДОО чрез затягане на контрола. Проверките започват от таксиметровите шофьори и фирми… Добре, ама що ги предупреждават?!
	На лов за любов. Пак игра: трябва да събирате злато и други съкровища от небето с лъка си. Веднъж, след като сте хванали нещо, трябва да го издърпате. Така е и в живота.
	На лов за мацки. Къде излизате на лов за жени? — 10 posts — 7 authors: Къде излизате на лов за жени?… Споделено във форума на сайта: Според мен да си търсиш мацка в дискотека е тъпо. Обаче дивеч почти вече няма, защото всички станаха Ловци. Мда-а-а, кофти…
	Така на 3-та стр. на гугъл, __в шеги и закачки стигнах до вещиците__.


	Загряващ сюжет: На лов за вещици — студентски блог „Безброй математици“. Собственикът на блога споделя: Излових около една четвърт от всичките си колеги да мамят в крачка, да преписват… Човекът сигурно е прав да лови вещици сред колегите си. Утре, по стар наш обичай, преписвачът ще му е началник.


	Централен сюжет: На лов за вещици с бойни патрони? (друг блог). С призива: Приятен ловен сезон, другари от БСП и ДПС! Не се крийте по гората и на Бузлуджа. На 5 юли, след изборите, беше открит ловният сезон. За пернат дивеч, пъдпъдъци например. Но в БСП пъдпъдъци няма! Там са само едри, охранени, крадливи екземпляри! За тях трябва сериозно оръжие.


	Та това беше темата на държавата поне 3 седмици — ловът на вещици. Няма шега.
	Лов на вещици! — изплака експремиерът по повод разни уволнения и обвинения срещу негови кадри.
	Той сам даде определение на кабинета си, ще ловим вещици и ще ги даваме на правосъдието, за да възтържествува правдата — отвърна сегашният премиер.
	Той не е наясно с понятието! — иронизира ексът. — Жени са били несправедливо обвинявани и изгаряни на кладата, а сега тези думи се употребяват като определение за политически обвинения и чистки.


	Може да не е, а може и да е наясно сегашният премиер. Само че неговият предшественик му подаде удобен пас, мислейки, че го забива. Аналогията със средата на 50-те години на ХХ век, когато в САЩ е „ловът на вещици“, е направо нелепа. Джоузеф Маккарти обвинява членове на американското правителство и високопоставени личности, че са комунисти. А нашите комунисти са си, никой не ги обвинява в това, което си е отвсякъде видно, а само в кражби… Народът някак ще преживее дребна неточност, стига да види резултат от лова. „Несправедливо“ е слабото място в ценните мисли, изказани от експремиера. Даже и по отношение на част от уловените „американски вещици“, които наистина са били комунисти, но още повече за нашите условия „несправедливо“ е нонсенс. Както пише в един форум: Като стана дума за вещици се сетих да питам, хванаха ли вече бившата социална министърка? А в един друг форум прочетох следния виц: Тодор Живков и антураж посетили училища, университети и затвори и той взел решение да се повиши разкладката на затворниците. На учудването на другите отговорил: „Другари, ние с вас няма да ставаме нито ученици, нито студенти“. Готино. Толкова по въпроса за политическото понятие, само да отбележа, че след Маккарти в САЩ никой вече не лови „комунистически вещици“ — изчезнал вид са там. Паметник да му вдигнат на тоя човек!
	Що се отнася до класическия лов на вещици, __започнал през Ренесанса (!) и продължил през Просвещението (!)__, там нещата са били по-сложни. Даже и днес са сложни.
	Преди две години в гр. Вардо, Норвегия (през 17 век е бил прочут с процесите си срещу вещици, били изгорени 80 жени, обвинени за срещи с дявола в близката „дяволска планина“) имаше световен конгрес на учени, които дебатираха по три теми: „Силата на вещиците в литературата и историята“, „Мъчения, преследване и човешки права“ и „Вещици, шамани и демони“. Стана известно, че и днес магьосници се гонят и убиват в редица държави — преди всичко в Африка, но и в Мексико, в Индия, Индонезия, Малайзия. През последните 50 години в тези страни са убити повече вещици, отколкото през Средновековието в Европа. А между 14-ти и 19-ти век на Стария континент са обезглавени или изгорени повече от 50 000, обвинени във вещерство! Днес, както и преди столетия, вещиците са обвинявани за болести и епидемии, лоша реколта, бедствия и други неволи, за които е нужна изкупителна жертва.
	Вещиците в класическата епоха са обвинявани в съюз с дявола. Били са измъчвани, докато се изтръгне необходимото признание. Издръжката на инквизиторите и техните сътрудници била за сметка на жертвите им („Инквизицията“, А. Григулевич, 1979).
	Вещерството се приема за най-ужасното и най-тежкото престъпление, затова наказанията са изключително жестоки: изгаряне на клада, разделяне на плътта чрез рязане на четири части, удавяне, обесване, погребване жив, чупене на костите с помощта на специално колело. Наказването винаги е публично, а често и празнично („Инквизицията“, А. Григулевич, 1979) — аутодафе в чест на раждането на престолонаследник, или по случай кралска сватба… Такива зрелища за тълпата.


	Защо се е развихрил ловът на вещици? Защо „Чук срещу вещици“ („Malleus Maleficarum“, 1487 г.) става бестселърът на Мрачните векове. Има поне два идеологически възгледа защо. Прагматичните са доста повече: един например застъпва тезата, че обществото някак се е опитало да отнеме „контрола върху раждаемостта“ — вещиците са и акушерки; друг — че им се вменява вина за голямата чума; трети обяснява явлението с „миниледниковата епоха“ през Средновековието; четвърти — с изтощението от Трийсетгодишната война. Каноничният възглед: духовенството да си запази властта. Апокрифният: за противодействие на нещо, което наистина е било плашещ факт (кантарът не реагира на „живото тегло“ на някои жени). Та така. Няма да разберем истината за апокрифния, струва ми се. Но винаги можем да се удивляваме на една от най-коментираните и най-документираните личности от ония времена: Орлеанската дева. Тя е само на 18, просто селско момиче, когато оглавява (да се чудиш на Шарл VII, който се съгласява, а тя наистина го качва на трона!) 10-хилядна армия и разбива англичаните. Кажете ми, че е нормално, моля ви!


	Естествено, че я изгарят. Щяха да го направят и без участието на англичаните. От ужас.


	Последното изгаряне на вещица в Европа е през 1826 г. В Испания. Същата година в Берлин осветяват с газови фенери Unter den Linden, в Русия въстават декабристите, а в Турция еничарите, в Америка умират бащите на нацията Адамс и Джеферсън, Дж. Ф. Купър написва „Последният мохикан“, Шуберт — „Военен марш“, а в Испания горят вещици. В България Раковски е едва петгодишен. Но горене на вещици тук няма и тогава, и преди, и след. Вещица у нас идва от веща, т.е. знаеща, можеща, умееща, умна… какво още? Жена на почит.


	Българинът може и като ловец да е оцелял, но не ловец на вещици. Този факт се оглежда логично в настоящето ни, в което удряме в земята целия свят по брой на магове, екстрасенси, гадатели и прочее вещери.


	Читателят трябва да е разбрал, че мен вещиците ме кефят. Обаче не политическите.
