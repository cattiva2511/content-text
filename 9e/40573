P>
	Жената сутрин ми подава мрежа
	и към пазара кима ми с глава.
	Какво да купя, знам, не съм невежа:
	каквото е останало, това.

		Че други стоки и да има,
		ще има пак човек да взима:
		додето дойде му редът,
		ще ги разпродадат.

	— Бай Петко — питам, — имате ли чушки?
	Бай Петко тъжно се усмихва: — Баш!
	За чушки ли си тръгнал? Има, чушки!
	Вземи — додето има — алабаш.

		Че чушки даже и да има,
		ще има пак човек да взима:
		додето дойде му редът,
		ще ги разпродадат.

	След туй отбивам се до магазина
	за принципи: един-два бих си взел.
	Но свършили ги и по таз причина
	компромиси купувам нов модел.

		Че даже принципи да има,
		ще има пак човек да взима:
		додето дойде му редът,
		ще ги разпродадат.

	Когато в къщи вляза с пълна мрежа,
	жената почва пак да ме яде:
	— Аз тая мрежа, вика, ще я срежа!
	Но де ще вземе ножица, а, де?

		Такива ножици да има,
		ще има пак човек да взима:
		додето дойде му редът,
		ще ги разпродадат…
@@	1977
P$
