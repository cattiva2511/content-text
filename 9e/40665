	Тичам по стълбите на Военна болница, защото имам контролен преглед след една операция, която бързо съм забравила, защото се чувствам добре. Отгоре слиза точно моят доктор — хубав едър мъж, малко по-млад от мен… бе, пич!
	— Доктор Николов, здравейте! — поздравявам го аз с най-кокетната си усмивка.
	Докторът спира — заинтригуван е, оглежда ме с очевидно внимание и усещам, че е готов да пофлиртува! Но не си спомня коя съм…
	Аз му се представям — пациентката, на която… дъра-бъра… и виждам как пламъчето на интерес в очите му изгасва. Да, радва се, че съм добре, ама чак да ми обръща внимание — не, ами аз съм просто бивша пациентка!
	И това е само една от многото подобни случки, благодарение на които изведох три болнични правила:
	1. Повечето лекари са много интересни мъже. Просто не се запознаваш с тях в правилния момент и на точното място.
	2. Интересните мъже лекари никога не те разпознават в „цивилни дрешки“ и те оглеждат като нова.
	3. След като им се представиш, повечето неизбежно си спомнят за пациентката и вече не те оглеждат.
	А напоследък прочетох, че едно авторитетно световно изследване е установило кои са най-интелигентните хора на земята, по професии. Познахте! Най-интелигентни са именно лекарите. С най-висок IQ.
	Аз пък как веднъж не си хванах за гадже лекар…
