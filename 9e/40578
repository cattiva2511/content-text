P>
	Възкачва се, възкачва се човека,
	спираловидно крачи към прогреса.
	Тъй казват философите и нека
	не спорим с тях — безспорно прави те са.

		Дум спиро сперо по спирала.
		Спиралата ни долу в ада е опряла,
		спиралата ни горе в рая е опряла
		и човека
		по възходящата й крива,
		навивайки пътека,
		се развива.

	Но тъй като въпросната пружина
	размери има равни на всемира,
	то върху нея хорската дружина,
	възхождайки спирално, пружинира.


	И ако ли пружинките издрусат
	човека долу върху почва твърда,
	той знае, че е прогресивен трусът,
	затуй лежи си кротко и не мърда.

	Възкачва се човекът и накрая
	пред него всички тайни се разкриват:
	че в ада дяволът, а Господ в рая
	от две страни спиралата навиват.

		Дум спиро сперо по спирала.
		Часовниковата спирала
		не е спряла
		и човека,
		по възходящата й крива,
		навивайки пътека,
		се развива…
@@	1977
P$
