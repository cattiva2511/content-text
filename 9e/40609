E>
P>
	Ние работим на тъмно,
	вършим каквото умеем,
	даваме всичко от себе си,
	работата ни е в мъгла.
	Страст ни стават съмненията,
	страстта ни става съдба.
	Останалото е изкуството
	сред безумие да имаш глава.
@	Химн на хакерите, руски вариант
P$
E$


>	Част първа. Дайвър

>>	00

	Иска ми се да затворя очи. Това е нормално. Цветен калейдоскоп, искри, блестящ звезден вихър — красиво е, но аз знам какво стои зад тази красота.
	Дълбочината. Наричат я „дийп“, но на мен ми се струва, че „дълбочина“ звучи по-правилно. Заменя красивия етикет с предупреждение. „Дълбочина!“ Тук виреят акули и октоподи. Тук е тихо — и те натиска, натиска безкрайното пространство, което всъщност не съществува.
	Като цяло тя, дълбочината, е добра. Посвоему, разбира се. Тя приема всеки. За да се гмурнеш, не е необходима много сила. За да достигнеш дъното и да се върнеш — доста повече. На първо място трябва да помниш — дълбочината е мъртва без нас. Трябва и да вярваш в нея, и да не вярваш. Иначе настъпва ден, когато не успяваш да изплуваш.


>>	01

	Първите движения са най-трудни. Неголяма стая, масата стои по средата, преплетените кабели от компютъра вървят към UPS-а — уреда за непрекъснато захранване в ъгъла, и от него към контакта. Тънък кабел отива към телефонната линия. До стената, под окачения на нея разкошен килим, е кушетката, до отворената балконска врата — малък хладилник. Само най-необходимото. Преди пет минути проверих какво има в хладилника, така че в близкото денонощие няма да умра от глад.
	Обръщам глава наляво, надясно — за миг ми притъмнява пред очите, но това е само за секунда. Нищо. Случва се.
	— Всичко наред ли е, Льоня?
	Колоните са настроени на максимум, аз се мръщя и отговарям:
	— Да. Намали звука.
	— Звукът — да се намали — съгласява се „Windows Home“, — намали, намали…
	— Стига, Вика — спирам я аз. Хубава програма. Послушна, разбрана и доброжелателна. Не е лишена от самомнение, както всички продукти на „Майкрософт“, но с това се налага да се примиря.
	— Успех — казва програмата. — Кога да те очаквам?
	Аз гледам екрана — там сред ореол от оранжеви искри плува женско лице. Младо, симпатично, но като цяло — нищо особено. Уморих се от красота.
	— Не знам.
	— Бих искала десет минути за самоконтрол.
	— Добре. Но не повече. След десет минути ще ми трябват всички ресурси.
	Лицето на екрана се мръщи — програмата отделя ключовите думи.
	— Само десет минути — покорно казва „Windows Home“. — Но аз отново ти обръщам внимание, че нивото на поставяните задачи невинаги съответства на обема на оперативната ми памет. Желателно е разширение до…
	— Затихвай! — Аз ставам. „Затихвай“ — това е безусловна заповед, след нея програмата не смее да спори. Крачка наляво, крачка надясно…
	Ха-ха. Не, това не е опит за бягство, това е по-скоро доброволно заточение. Стигам до хладилника, отварям го, вадя кутия „спрайт“, отварям я. Напитката разхлажда гърлото. Това е почти ритуал — дълбочината винаги изсушава лигавицата. С кутията в ръка аз излизам на балкона, в топлата лятна вечер.
	В Дийптаун почти винаги е вечер. Улиците са залети със светлина от рекламите, тихо ръмжат фучащите коли. И вървят, вървят като непрекъснат поток хора. Двадесет и пет милиона постоянно население — това е най-големият мегаполис на света. От височината на единадесетия етаж не виждам лица. Допивам си „спрайта“, хвърлям кутията надолу и се връщам в стаята.
	— Не е етично… — мърмори компютъра. Без да реагирам, излизам в антрето, обувам се, отварям вратата. Стълбището е празно и светло, много-много чисто. Докато се занимавам с бравата, през полуотворената врата се опитва да прелети миниатюрно бръмбарче. Аха. Ламерите се развличат. Аз с ирония наблюдавам нахалното насекомо — от апартамента излиза постоянен въздушен поток, който го издухва обратно. Най-накрая вратата е затворена, бръмбарчето с последни сили се удря в нея, кратко проблясване — и насекомото пада на пода.
	— Да подам ли жалба до собственика на блока? — пита „Windows Home“. Сега гласът идва от сребърните щипки на ризата ми.
	— Подай — съгласявам се. Все забравям да обясня на програмата, че собственикът съм аз.
	Асансьорът ме чака. Обикновено слизам по стълбите… надничам по пътя в чуждите апартаменти. Там така или иначе никой не живее… но сега бързам. Асансьорът се спуска надолу — много бързо. Излизам на тротоара, оглеждам се — може би ще видя любителя на насекоми? Но нищо подозрително няма, всички бързат по задачи. Бръмбарчето явно е случайно, серийно производство. По улиците ги тровят, в апартаментите ги избиват, но не измират.
	И аз някога се развличах с подобни простотии. Много-много рядко бръмбарите успяваха да донесат някаква интересна информация.
	— Льоня, на името на компания „Поляна“ постъпи жалба от наемател номер едно.
	— Игнорирай я — мърморя аз, наблюдавайки вървящия по тротоара мъж. Да, това е нещо! Хибрид на Арнолд Шварценегер на млади години и Клинт Истууд на стари. Много, много смешно. Мъжът среща насмешливия ми поглед и забързва крачка.
	Вдигам ръка и след миг пред мен спира жълта лимузина.
	— Льоня, жалбата ти до компания „Поляна“ е игнорирана!
	— Нищо, няма значение.
	Това може да продължава до безкрайност, а на мен сега не ми е до игри… Качвам се в колата, шофьорът — усмихнат младеж с безупречна прическа и колосана риза — се обръща към мен. Предпочитам такива таксиджии, школувани и не много приказливи.
	— Компанията „Дийп-превозвач“ се радва да ви обслужи!
	Той не споменава името ми — програмата е спряла таксито анонимно.
	— Как ще платите?
	— Ето така — казвам аз, като вадя револвера от джоба си. Силно удрям младежа в слепоочието. Той се опитва да се защити, но не успява. Аз гледам пребледнялото му лице, разтърсвам го за яката, нареждам му:
	— Квартал „Ал-Кабар“.
	— Този адрес не съществува — казва шофьорът. Той е „замаян“ и покорен.
	— „Ал-Кабар“. Осем-седем-седем-три-осем — простият код ми отваря достъп до служебните адреси на „Дийп-превозвач“. Бих могъл да не удрям шофьора, но тогава във файловете на компанията щеше да остане информация за пътуването.
	— Поръчката е приета — шофьорът се усмихва, той отново е весел и услужлив. Колата тръгва. Аз гледам през прозореца — преминаваме покрай жилищни комплекси, нафрашкани с небостъргачи, където обитават разни дребни риби на Дийптаун, огромни, разкошни офиси на компании. Ето дългите сиви сгради на „Ай Би Ем“, пищните дворци на „Майкрософт“, ажурните кули на „Америка Онлайн“, по-скромните офиси на другите компютърни законодатели.
	Разбира се, пълно е и с офиси на фирми за продажба на мебели, ядене, недвижимост, туристически агенции, транспортни компании, клиники… всяка що-годе жизнеспособна компания се стреми да отвори в Дийптаун свое представителство.
	„Дийп-превозвач“ процъфтява именно поради това изобилие. Да се пътешества из града пеш е дълго развлечение. Ние фучим по аутобани, спирачките скърцат на кръстовищата, влизаме в тунели и пресичаме детелини. Чакам. Можех да наредя на шофьора да мине по най-краткия път, но тогава той щеше да е принуден да се свърже с диспечера. И щях да оставя следа…
	Градът свършва внезапно — стената от дворци и небостъргачи е като отсечена с гигантски нож. Околовръстен път, след него — гора. Гъста, тъмна… отделяща от суетата онези, които не искат да се афишират.
	— Спри — казвам, като подминаваме манговите храсти и се движим покрай типично средноруски гъсталак. — При следващата пътека.
	— До квартала „Ал-Кабар“ има още много — казва шофьорът.
	— Спирай.
	Колата спира. Отварям вратата, отдалечавам се от лимузината на няколко крачки. Шофьорът покорно чака. И аз също — за миг да опустее пътят. Защо са ми свидетели? Ето, най-накрая…
	Прицелвам се в колата, стрелям. Револверът удря тихо, откатът му е слаб, но колата мигновено се запалва. Шофьорът седи, гледайки напред. Няколко секунди — и „Дийп-превозвач“ има едно такси по-малко.
	Така е добре. Нека всичко изглежда като развлечение на пияни мутри. Отивам в гората.
	— Не е етично… — мърмори в карфиците „Windows Home“.
	— Ти оптимизира ли се?
	— Да.
	— Добре, сега имам нужда от помощ. Търси скривалище, кодът е „Иван“.
	— Светещо дърво — съобщава програмата.
	Оглеждам се. Аха. Ето го, огромен дъб, примигващ в магическа синя светлина. Примигващ само за мен. Отивам до него, бъркам в хралупата, вадя голям тежък пакет. Преобличам се в бяла домашнотъкана риза и гащи, препасвам шарен пояс. В ножницата имам къс меч, в джобовете — няколко дреболии. Това скривалище го направих преди няколко дена, като използвах незаконно един от компютрите на транспортното управление на задкавказката железница. Там програмистите са слаби, няма скоро да забележат това малко нахлуване.
	— Къде е поточето? — питам аз.
	— Отдясно.
	Навеждам се над бързата вода, гледам отражението си. Няколко пъти го удрям с ръка, след това започвам да го изтривам с пръст. Вместо мен в трептящото огледало се появява русокос набит момък. Лицето му е добродушно и непретенциозно до отвращение.
	— Благодаря — казвам на програмата, изправям се. Стоя и се любувам на гората. Дявол да го вземе, колко отдавна не съм се измъквал от градската смрад…
	— Да не би мен да чакаш, добри ми юнако? — питат ме отзад. Обръщам се — от гъстите храсти излиза огромен, до гърдите ми, вълк.
	— Може и тебе — казвам аз, любувайки се на вълка. Дявол да го вземе, великолепен е! Наистина е сив, и не просто сив — именно черникаво-сив вълчи цвят. Тук-таме козината му се е сплъстила, на предната лапа се е лепнало трънче.
	— А защо да не те изям, добри ми юнако? — пита вълкът и се озъбва. Зъбите му са жълти, като на пушач, единият е счупен до корен. Стар, опитен вълк.
	— Както напразно ми се зъбиш, гледай на юнашкия ми меч ми да не се наръбиш — импровизирам аз. — По-добре помощ ми окажи!
	Вълкът се усмихва, сяда.
	— С какво ще ми се отплатиш, юнако?
	— По три бона в зелено — съобщавам аз. Вълкът удовлетворено кима, търка с лапа муцуната си. Пита:
	— „Ал-Кабар“?
	— Позна.
	— Мисия?
	— Кражба.
	— Кой е клиентът?
	Вдигам рамене. Отговорът е също толкова риторичен, колкото и въпросът. Клиентите не обичат разгласата.
	— Ще се пробваме — решава вълкът. — Готов ли си?
	— Напълно.
	— Качвай се.
	Възсядам вълка, и той в лек тръс тича през гората. Аз инстинктивно се пазя от клоните, вълкът тъничко се киска. Добре, нека се радва.
	След няколко минути изскачаме от гората. Под краката ни се оказва жълт пясък. Горещо е, много горещо, поривите на вятъра ме карат да примижавам. Пред нас има пропаст широка към стотина метра, зад нея — град в източен стил. Минарета, куполи, всичко е в оранжево-жълто-зелени багри. Доста красиво. Недалеч през пропастта е прекаран… хм… е, да го наречем мост. Тънка като струна нишка. Единият й край завършва на стената, обкръжаваща града, а другия държи в ръка безобразна каменна статуя, висока десетина метра. Мутрата на тая статуя е отвратителна.
	— Нахендрихме се здраво — отбелязва вълкът. — Не си ли се прекарал, Иван-Царевич?
	— Знам ли… — изучавайки статуята казвам аз. — За моста ме предупредиха…
	— Кво ще крадем?
	— Вълшебни ябълки…
	— А, затова ли така сме се маскирали… — вълкът пак се киска. — А в ябълките какво има?
	— Не знам — аз скачам от гърба на вълка, стоя, държа ръка на козината му. — Слушай, само за секунда, ще пийна лимонада…
	— Давай — оглеждайки се казва вълкът.
	Притварям очи.
	Дълбочина-дълбочина, не съм твой… Пусни ме, дълбочина…
	Трепвам и ставам. Пред очите ми са мънички екранчета, в тях е пустинята, пропастта, статуята, градът в далечината. Не е зле нарисувано. В „Ал-Кабар“ има добри дизайнери.
	Виртуалният шлем е тежък, това е най-„нафрашкания“ модел от серийното производство на „Сони“. С прекрасни цветни екрани, великолепни колони и вграден микрофон, с климатик, от който в лицето ти духа въздух със съответната температура. Сега той е горещ като в пустиня… Свалям шлема, слагам го на масата до клавиатурата на компютъра. На монитора се появява познатото женско лице, от колоните се чува:
	— Льоня, прекъсваш ли потапянето?
	— Не, изчакай.
	В реалния свят стаята ми е същата, като във виртуалното пространство. Само че зад прозореца не е лятна вечер в Дийптаун, а дъжделива петербургска есен. Ръми дъждец, чува се далечен автомобилен клаксон. Отварям хладилника, взимам кутия „спрайт“. Ще си пийна наистина… Не се удържам и поглеждам от балкона. Празната кутия, която във виртуалното пространство изхвърлих навън, разбира се, липсва. Е, да отстраним разликите.
	Косата ми е потна, изтривам я с търкалящата се на стола риза, сядам пред компютъра, проверявам кабела от виртуалния костюм към дийп платката на компютъра. Костюмът работи, леко забавяйки движенията, все едно вървя по пясък. Левият ми крак се влачи малко повече — пак се бози програмата. Добре, после ще я настройваме.
	Слагам шлема — все едно че си пъхам главата във фурна. Виж ги ти гадовете от „Ал-Кабар“, оградили са се с максимално неприятни условия…
	Отново гледам виртуалния свят, но засега той е условен, като евтина анимация. Пикселизирано изображение, красива, но грубовата визия. Повече от това компютърът не може.
	А и не е необходимо. Какво е дълбочината без човека?
	Примигвам, отпускам се, опитвам се да вляза във виртуалността самостоятелно. Разбира се, нищо не излиза. Не съм в пустинята, аз съм си вкъщи пред клавиатурата… Налага се да протегна ръка и да набера командата:
	deep
	А сега — „ентър“.


	Върху пустинята искри многоцветието на дийп-програмата. Още секунда виждам екранчета, меката подплата на шлема, после съзнанието ми заплува. Мозъкът се опитва да се съпротивлява, но къде ти! Дийп-програмата действа върху всички.
	Само дето се срещат — с честота един на триста хиляди — хора, които не губят докрай връзка с реалността. Които са способни самостоятелно да изплуват от дълбочината. Дайвъри.
	Аз например.
	Вълкът ми се хили.
	— Изплакна ли си гърлото, юнако?
	— Да.
	Оглеждам себе си — всичко ли е наред? Тялото ми във виртуалността е несложна графика, която се проектира от компютъра в една или друга точка на Дийптаун и околностите му. Мечът ми обаче и дреболиите в кесията не са просто графики. Това са „етикетчета“, стартиращи фрагменти на програми, които сега ще ми станат необходими.
	— Ще действаме така — решавам аз. — Моста минавам сам. Изнасям плячката и си вдигаме чукалата.
	— Ти решаваш — съгласява се вълкът.
	Вървя по пясъка, горещият вятър не спира, даже изглежда, че песъчинките ми бодат очите. Това вече не е заслуга на шлема. Моят мозък усеща онова, което трябва да усеща в истинска пустиня.
	Статуята е все по-близо и става все по-реална. Рогата глава с озъбена паст, издути от каменни мускули лапи. Ифрит, май. Малко съм слаб по арабска митология. Лявата ръка на ифрита стиска тънката нишка.
	Мост от конски косъм.
	Започвам да се изкачвам по крака на чудовището. Колко нелепо изглежда сега тялото ми в празния апартамент — извиващо се, набиращо се във въздуха… не се отвличай…
	Последният метър е най-труден. Опирам се на каменното коляно с шипове, опитвам да се хвана за дланта му — не става. Със сигурност законните посетители на „Ал-Кабар“ използват някакъв друг път…
	На мен обаче ми се налага да се изкача първо по гранитния фалос на чудовището. Чувам как вълкът се киска. Блях. Смешно му е на него…
	Най-накрая съм върху дланта. Опитвам нишката с крак — тя леко се поклаща. Като струна. Долу, далече-далече, се виждат скали и като синя змия — рекичка.
	— По-смело, герой! — вика вълкът.
	Не могат обикновени виртуали да ходят по такъв мост. Нещо тук не е наред…
	Дланта, на която стоя, изведнъж потреперва и бавно започва да се свива. Мостът-нишка трепти, готов да се скъса. А над мен се надвесва озъбената муцуна на оживелия монстер*.
	[* _Монстер_ — най-общото значение е „чудовище“; в романа на Лукяненко с тази дума се назовава клас персонажи — нисък клас демонични чудовища, извънземни нашественици — от популярната (най-вече през 90-те г. на XX в. електронна екшън игра „Doom“; българските геймъри предпочитаха да ги назовават „демони“. — Бел. NomaD.]
	— Кой си ти? — изревава той така, че ми заглъхват ушите. На руски, между другото!
	— Гост! — викам аз, опитвайки да изтръгна краката си от хватката на гранитните пръсти.
	Монстерът се смее:
	— Гостите не идват със забранени неща!
	Показалецът на дясната му ръка се насочва към мен, все едно да ме смаже. Неволно примижавам. Но монстерът само сочи с пръст меча ми.
	Да, това не ти е простичката беззащитна програма-шофьор на „Дийп-превозвач“. Това се страхотна защитна система с псевдоинтелект поне един порядък по-висок от „Windows Home“. И как разпозна родния ми език?
	— Гостът не идва неканен!
	— Мен ме поканиха!
	— Кой?
	Налага се да играя ва-банк…
	— Нямаш право да чуеш името!
	— Имам право на всичко — съобщава монстерът.
	И пръстите му се свиват.
	Сега трябва да последва излизане в реалността. Като следствие от „смъртоносното“ въздействие. Иначе мозъкът може да си въобрази истински болков шок, с всички произтичащи от това последствия.
	Само самоубиец би изключил предпазителите на дийп-програмата.
	Или дайвър.
	Разкъсаното ми тяло се търкаля върху дланта на монстера. Черепът ми е сплескан, едното ми око гледа към прашното горещо небе, другото — към каменния нокът. Ифритът силно, удовлетворено се кикоти, след това крещи:
	— Ти, който си дошъл в облика на вълк, запомни съдбата му!
	Аха, ето как е определил езика… чул е нашите разговори. Обаче не му е стигнал „акъла“ да разбере с кого си има работа…
	Монстерът отново се вкаменява. Изчаквам още секунда, после ставам. Тялото ми бавно се събира ведно. Всеки нормален юзър на дийп-технологията сега би се съвзел в реалността, пред укоряващо пищящия си компютър.
	Отчита ли защитната програма на „Ал-Кабар“ съществуването на дайвърите?
	Монстерът е неподвижен. Аз съм мъртъв, отдавна мъртъв… Внимателно стъпвам на нишката-мост…
	— Кой си ти?
	Пак… Изглежда, че той реагира именно на докосването на „моста“.
	Кофти работа.
	— Някой, който не ти е подвластен — отговарям аз.
	— А на кого си подвластен ти?
	Нещо ново.
	— На Аллах — отговарям наслуки.
	Този път монстерът ме смачква със свободната си ръка, така че аз частично протичам от дланта му. И назидателно произнася:
	— Не ти се полага да споменаваш името на Великия, крадецо.
	Вълкът се търкаля по пясъка от смях. Виждам го с оцелялото си око.
	Да, хуморът на тази програма е по-скоро американски, отколкото арабски.
	Лежа, размислям. Ставам отново. Чудовището засега е неподвижно.
	— Вика, има ли обходен път? — питам.
	— Това е единственият външен канал — незабавно съобщава моят компютър. Гласът плува и губи интонации… наистина трябва да си купя още памет… — Всички останали линии на „Ал-Кабар“ се отварят само по вътрешно нареждане.
	— Силово решение? — докосвам дръжката на меча. Програмата-вирус с локално действие е мъничка, дори не е необходимо да я тегля от домашния си компютър. Хващам меча, удрям — и…
	— Каналът ще бъде разрушен.
	Да, естествено. Монстерът ненапразно държи моста. Ако се унищожи защитната програма — нишката над пропастта ще се скъса.
	— Зараза.
	— Не разбрах.
	— Трай…
	Разглеждам монстера. Каменните му клепачи са полузатворени, от устата виси сталактитче слюнка. Това е само видимост, антураж за слабонервни виртуали. Обикновен „пазач“ на входния гейт. Някъде вътре в „нишката“ е каналът за връзка с квартал „Ал-Кабар“. По него фучат сигналите, заповядващи дали да бъде пуснат или унищожен неканения гост…
	— Ей, Иван-Царевич, бързам! — вика вълкът.
	Да, трябва да се действа. Засега програмата ме изхвърляше автономно, но при следващия ми опит е възможно да се включат истинските програмисти на „Ал-Кабар“. И виртуалите, и консерваторите.
	— Съживи сянката — заповядвам аз.
	Тъмният силует на дланта започва да мърда, придобива обем, изправя се, оцветява се. Аз правя физиономия на двойника си, той ми отговаря също с гримаса.
	— Води сянката — заповядвам аз. — Търси паролата.
	Секундна пауза — машината чегърта по дисковете, вкарвайки в паметта на „сянката“ всичко, което е известно за „Ал-Кабар“. После двойникът ми стъпва на моста. Разбира се, това нищо не ми дава. Освен време.
	— Кой си ти? — реве монстерът, хващайки сянката. Аз едва се измъквам от движещите се пръсти, пълзя по здраво стиснатия юмрук, скачам върху нишката…
	— А ти кой си? — чувам зад гърба си. Движение на дясната ръка на монстера ме сваля в краката му. Ставам на мекица. Лежа по корем, разглеждам дърпащия се в ръката на статуята двойник.
	Да, добре си поработих… качествено…
	— Кой си ти? — изпитва пак монстерът.
	— Някой, който не ти е подвластен — двойникът продължава да отвлича пазача.
	— А на кого си подвластен?
	— На себе си.
	Интересно, колко още начина за убиване на крадци знае тоя изрод? Я какви зъби има, рога… хм, и фалосът му става за някои неща…
	— За какво си дошъл тук?
	— Да намеря власт над себе си.
	— Върви и я намери тогава.
	Ръката се разтваря, монстерът се вкаменява. Лежа и гълтам въздух.
	Двойникът ми неподвижно стои на ръба на дланта.
	— Вика, откъде взе отговорите на сянката?
	— От файла на свободен достъп на „Ал-Кабар“ — „Процедура на виртуалната молба за получаване на работа“.
	Вълкът идва по-близо, шепне:
	— Какво става?
	Обяснявам.
	— Иван-Царевич, ти да не си Иван глупака? — пита вълкът.
	Нямам какво да му отговоря. Разбира се, трябваше да прегледам всички файлове. Не само ония с откраднатите данни за вътрешното виртуално пространство на квартала.
	— Вика, сливане — командвам аз.
	„Сянката“ все едно ме всмуква в себе си. Сега нейното тяло е основно — то вече е пуснато на моста.
	Впрочем, победата ни е пирова. Пазачът със сигурност е рапортувал, че посетител се опитва да премине по моста. Значи, ще ме посрещат.
	А самотник, който се опитва да се бори с тълпа, е обречен. Във всяко пространство, дори във виртуалното.
	Добре де, няма начин. Време е да вървя… по нишката.
	Честно казано, това е почти невъзможна процедура. Дори за професионален въжеиграч. Мостът е наистина само една нишка над пропаст. Кулите на „Ал-Кабар“ в далечината са примамливи и недосегаеми.
	Дълбочина-дълбочина, не съм твой…
	Затварям и отварям очи. Пред мен е една картинка — пропаст, нишка над нея, сгради в далечината. Направо смешно… Гледам си в краката и започвам внимателно да пристъпвам по нишката.
	Това е просто картинка. Тук няма гравитация, нарисуваното тяло няма център на тежестта. Важното е да стъпваш по нишката и всичко ще е наред… Забавно е — оказва се, че дъното на пропастта почти не е изрисувано… значи планинската река си е моя измишльотина… някой друг би видял под себе си корони на дървета или потоци лава…
	Сега, когато подсъзнанието ми не участва в играта, разстоянието се преодолява бързо. Половин минута — и аз съм на другия край на моста.
	Нишката се губи в гребена на крепостната стена. Гребенът е широк и на него вече са застанали двама, явно ме очакват. Доста добре са нарисувани — едни такива шкембести здравеняци с препасани мечове, единият е с чалма, другият е плешив… Стъпвам на „тухличките“ на стената, шепна:
	— Вика, включи дийпа…
	Огнени искри пред очите. Да, днеска злоупотребявам с тия включвания-изключвания на подсъзнанието. За утре ми е осигурено главоболие, сърцебиене, отпадналост. Ама нищо. Важното е да доживея до утре…
	Ето ги и посрещачите — вече в нормален човешки облик.
	— Бързо стигна, гостенино — казва плешивият. Той има добродушна физиономия на арабин от охраната от детска постановка по „Синдбад мореплавателя“. Вторият е също така карикатурно арабизиран, но изглежда доста по-зловещо, бляска с очи и не пуска дръжката на меча. Само боен вирус в компютъра ми липсваше…
	— Другите по-бавно ли стигат? — питам аз.
	— Още никой не е преодолял този мост — любезно съобщава плешивата мутра. — Това не по силите на човек — да запази равновесие на такава тънка нишка.
	— Значи раят е празен — въздъхвам аз. Май че вече не аз контролирам събитията, а те мен. Не ми харесва тоя обрат на нещата.
	— Затова пък в ада има място за всички.
	Хубаво обещание.
	— Да вървим.
	Какво пък, ще се подчиняваме. Ще бъдем послушни и вежливи. В чужд манастир със свои правила не се влиза…
	Надолу от стената се слиза по широка стръмна стълба. Слизаме.
	Добродушната мутра е отпред, сумтящият недоброжелател — отзад.
	Старателно го игнорирам, гледам само плешивата глава на добродушния. Точно на темето му има голяма брадавица. Интересно, наистина ли е нарисувана там или това е ирония на моето подсъзнание? Но да излизам от дълбочината заради проверка на такава дреболия е неразумно.
	Кварталът „Ал-Кабар“ не е голям. Във виртуалността той заема не повече от квадратен километър. Впрочем това нищо не значи. Някои фирми — същия „Майкрософт“, примерно — предоставят на сътрудниците си за работа цели дворци. Евтино и ефектно. Други пък се натикват в такива стандартни стайчета, че човек се чуди — за какво им е изобщо виртуалността?
	„Ал-Кабар“ явно е от вторите. Надничам през прозореца на ниската каменна сграда, покрай която минаваме.
	Оборудване… прекалено непознато, за да го идентифицирам. Няколко души зад масите. Един държи епруветка. Ха, химически опити във виртуалното пространство! Нещо ново. Има смисъл, само ако се работи с много отровни вещества… или с бактериални среди. Ще го имаме предвид.
	— Къде ме водите? — интересувам се аз. Плешивият не се обръща, но отговаря:
	— При директора на корпорацията.
	Той не ми казва името, но и без това казва достатъчно. „Ал-Кабар“ е транснационална корпорация, която се специализира в производството на лекарства, телефонни връзки, май че и нефтодобив… Въпреки целия й арабски антураж, тя се контролира от Швейцария. Директорът й Фридрих Урман е прекалено значителна личност, за да разговаря с всеки посетител.
	Подготвили са ми топло посрещане.
	Спираме пред малка, обвита с лози дървена беседка, отзад ме побутват и аз влизам. Охраната остава отвън.
	Вътре помещението е доста по-голямо, отколкото отвън. Огромен павилион, в центъра има басейн, в който бавно плуват сънени, блестящи риби. До него — масичка с два фотьойла. Много цветя, дори започвам да усещам аромата.
	И няма никой.
	Е, какво пък… ще почакаме. Сядам в креслото.
	Лека мъгла пред очите… което и трябваше да се очаква. Сега се сканира моят канал за връзка. Опитват се да разберат откъде съм дошъл, обемът на информацията, който мога да приемам и предавам за секунда, програмите, които са у мен…
	Давайте, работете. Шест наети еднократно рутера, през които преминава сигналът. И всички са достатъчно устойчиви за чупене. И накрая — платен интернет гейт в Австрия, през който влизам във виртуалността.
	Следите ще останат, но няма да доведат доникъде.
	Те могат във всеки момент да прекъснат връзката, да ме „изхвърлят“ от квартала. Но това какво ще им даде… всички дреболийки-програмки, които са у мен, веднага ще сработят. Малко ще остане за изучаване. А аз съм им много интересен, няма съмнение…
	— _Проследен е първият рутер_ — съобщава „Windows Home“.
	Бързо. Поклащам глава — и в този момент креслото отсреща престава да е празно.
	Господин Фридрих Урман пренебрегва арабския колорит. Той е по шорти, шарена риза. На възраст е, слаб и сериозен.
	— Добър ден… дайвър — произнася той. На руски. Гласът му е неестествен, явно минава през програма-преводач.
	Ето я и причината за тъй високата чест.
	— Страхувам се, че грешите, господин директор.
	— Когато преди половин година създадохме моста, това преследваше само една цел, господин дайвър. Да ви открием. Човек, намиращ се във виртуалността, не би го преодолял. — Урман леко се усмихва. — Аз за пръв път виждам истински дайвър.
	Един на нула… не за мен.
	— Аз пък за пръв път виждам истински мултимилионер.
	— Ето виждате ли, нашата среща вече е плодотворна.
	„Windows Home“ шепне:
	— _Проследен е вторият рутер._
	Урман се мръщи — изглежда и на него нещо му донасят. След това се интересува:
	— Простете, през колко компютъра сте минали по пътя насам?
	— За съжаление не си спомням.
	Урман вдига рамене.
	— Как мога да ви наричам?
	— Иван-Царевич.
	Секундна пауза — после усмивка. Обяснили са му.
	— О, руски приказен герой! А вие самият — руснак ли сте?
	— Нима има значение?
	— Да, съвършено сте прав… Господин дайвър, доколкото разбирам, вие сте проникнали в нашия квартал незаконно…
	— Така ли? — аз съм изумен. — Честно казано, просто си търсех работа. Прочетох вашата обява, минах по моста… подчиних се на вашата чудновата охрана.
	Един на един.
	Фридрих Урман плесва с ръце.
	— Да… наистина! Но ние нямаме претенции по ваш адрес, господин дайвър. Освен може би странните неща, които носите със себе си…
	Бавно, демонстративно вадя всичко от джобовете си. Гребен, носна кърпичка, малко огледалце.
	— Ето. Да ви дам меча?
	Урман маха с ръце:
	— Господи, за какво? Нали няма да бием с вас? Хайде да поговорим…
	— _Проследен е третият рутер._
	— Колко жалко, че остава все по-малко време за разговор — въздишам аз.
	— Да, но времето никога не стига. И така, господин дайвър, имам основания да предполагам, че някои лица биха искали да получат редица от нашите разработки. И даже са се изхитрили да наемат дайвър… за да пожънат чужди плодове.
	— Ябълки — уточнявам аз.
	— Да, именно. При нас работи един много добър руски програмист, той направи тази красива форма за съхраняване на информация… — Урман пляска с ръце и до него въздухът се замъглява и сгъстява. След миг възниква маленко дръвче, обсипано с плодове. — Предполагам, че най-голям интерес предизвиква ей тази малка зелена ябълка на долния клон.
	Гледам въжделения плод. Той е дребен, неузрял и червив.
	— Как мислите, дайвър, колко биха могли да платят нашите конкуренти за този файл?
	— Десетина хиляди. — Малко увеличавам цената.
	Урман ме гледа с недоумение. Уточнява:
	— Десет хиляди долара?
	— Да.
	— Честно казано, даже сто хиляди не биха били висока награда… Добре. Да допуснем, че предлагам на човека, който се опитваше да открадне файла, сто и петдесет хиляди. При условие, че той ще започне да ни сътрудничи… срещу нормално, добро заплащане.
	— Това да не би да е лекарство против рак? — питам аз.
	Урман поклаща глава:
	— Не. Тогава би било безценно. Това е само едно средство против настинка, но много, много ефикасно. Ние се подготвяме да го пуснем в производство, но едва след като разпродадем запасите от по-неефикасни лекарства. Та какво ще кажете за моето предложение?
	— Страхувам се да не ви огорча — старая се да не мисля за предложената сума. — Но кодексът на дайвърите директно забранява подобни договорки.
	— Добре. — Урман става. — Очаквах подобен отговор. И оценявам вашата позиция.
	Той се доближава до дръвчето, с известно усилие откъсва ябълката.
	Устните му мърдат — явно казва паролата.
	— Вземете.
	Ябълката е в ръцете ми. Тежичка е — към два мегабайта е сигурно. Да се опитвам да я копна е безполезно, трябва да я нося със себе си. Пъхам ябълката в пазвата — тоест прикачвам файла към виртуалната си обвивка. Гледам Урман.
	— Играя ва-банк — сериозно казва Урман. — Жертвам една много перспективна разработка. Можете да я дадете на господин Шелербах и да му предадете много поздрави от мен лично. Моля ви само за едно — след това елате при нас да поговорим за постоянно сътрудничество. Няма да крия, именно сега имаме много, много голяма нужда от услугите на дайвър.
	— _Проследен е четвъртият рутер… проследен е петият рутер… тревога! Тревога! Тревога!_
	— Добре. — Ставам и аз. Всичко това е много неочаквано… никога не съм предполагал, че сериозните бизнесмени правят такива широки жестове. — Обещавам, че ще дойда. А сега, извинете…
	— Не, господин дайвър, сега вие ме извинете. Вие спокойно ще напуснете нашата територия, но само след като бъде установен вашият истински адрес. С цел гарантиране на даденото току-що от вас обещание.
	Мрежестите стени на павилиона потъмняват, като че ли увити с плътна тъкан. Правя една крачка — тя ми се отдава много трудно. Каналът ми за връзка не е изключен, а задръстен. Урман започва да се движи на пресекулки, пред очите ми всичко плува, ябълката в пазвата натежава и ме дърпа към земята, гласът на „Windows Home“ заглъхва и губи интонации:
	— _Тревога… тре… во… га…_
	Виж ти. Добри играчи са мултимилионерите.
	По-точно, техните слуги, към които се канят да ме приобщят.
	— Вика, намали детайлизацията! — шепна аз, като продължавам да се опитвам да достигна масата. Само да ме разбере програмата, да се подчини без уточнявания…
	Павилионът се променя. Изчезват ажурните орнаменти по стените, цветята остават без бутони и дребни листенца, текстурата на ризата на Урман става по-груба.
	Затова пък аз успявам да се пресегна за играчките ми на масата и хващам носната кърпа. Полезно нещо са тези предмети за лична хигиена.
	Мах с кърпичката — забавен, като под вода, и бляскаща плоскост от светлина прорязва сънения уют на павилиона. Някои наричат тази програма „лепка“, други — „път“. И двете определения са верни. Програмата търси чужди канали за връзка и ги използва за моите цели.
	Съвсем, съвсем нова, рядка и почти безотказна програма.
	Част от стената се руши, като отваря изход към улицата. Очевидно използвам канала за връзка на самия Фридрих. Грабвам огледалцето и гребена и побягвам.
	От стената се подават назъбени остри копия. Защитната програма на „Ал-Кабар“. Скачам в отчаян опит да се провра между копията.
	Дълбочина-дълбочина, не съм твой…
	Климатикът на шлема облъхва лицето ми с леден въздух. На екраните бавно пълзи лентичката — процент на свалената информация, а под нея хищно се свива отворът на затварящия се канал за връзка. Ето така изглежда в действителност красотата на най-напрегнатите виртуални схватки. Лентички, буквички, цифрички. Схватка на програми, модеми, байтове информация.
	Не ща. Гнусно ми е и ми е гадно.
	— Дийп! — командвам аз.
	В главата прокънтява болка, но — майната му! Пролитам между копията, падам на пода. Блестящата лента се извива като змия по улицата и руши всичко по пътя си. Свличат се сгради, с грохот се разпада стената. Лентата прескача оврага. Напред…
	Насреща ми изскача охраната. И двамата са с мечове, но и аз вече съм извадил камата. Чий вирус ще се окаже по-ловък и по-бърз?
	Моят.
	Това е подарък от Маниака, моя познат спец по компютърни вируси. Подаръкът е убийствен — въздухът под удара на камата се запалва и като драконово дихание удря охраната. Те мигновено изгарят. Превръщат се в черни овъглени скелети.
	Маниака обича готини ефекти. Сега компютрите на охраната са до гуша заети с невероятно важна работа — изчисляват числото „пи“ с точност до милион знаци след запетаята. Дори не им остават ресурси да изведат операторите от виртуалността. Прекрасно, ще си полежат в дълбочината, няма да седнат на други машини…
	— Не е етично… — скръбно шепне „Windows Home“.
	Тичам по лентата. Каналът за връзка е прекрасен, след няколко секунди съм вече над стената. Лентата под краката ми пружинира, подбутва ме, два зор. Смея се, но все пак се обръщам.
	Охо!
	Какво се случва в „Ал-Кабар“! Улиците гъмжат от народ, по лентата търчи вече друга охрана, а от една сграда изпълзява нещо огромно, змееподобно, неприятно. Нямам желание да се вглеждам.
	По-бързо…
	Лентата прескача монстера и извивайки се като дъга опира в земята.
	Пазачът отново оживява, потръпва, протяга лапи нагоре, така че мостът-нишка се къса, но не ме достига. А да се помести той не може — твърдо е закрепен на неговия канал за връзка.
	На последните метри лентата под краката ми изведнъж започва да вибрира и се опитва да ме отхвърли назад. Програмистите на „Ал-Кабар“ са възстановили контрола.
	Но вече е късно, аз съм на земята, и към мен тича сивият вълк.
	— Качвай се, Иванушка, време е да си вдигаме чукалата! — вика той.
	Скачам на вълка, обръщам се за последно. От лентата скача охраната, над пропастта се рее крилата сянка.
	— Съкс! — шепна любимата ругатня на виртуалите. Съкс — това е „увиснал“ компютър, неработеща програма, кисела бира или тръгнал под носа ти тролей. В настоящия случай това е енергичното ми преследване. Нямаме време спокойно да преточим съдържащата се в „ябълката“ информация и да се стопим във въздуха. Трябва да бягаме, да оплетем следата.
	Но моят партньор във вълча кожа ги може тия работи.
	Търчим из пустинята, после завиваме през гората. След нас се носят размазани сенки — охраната жертва плашещия си облик в името на скоростта.
	— Далече ли са преследвачите, Иван-Царевич? — пита вълка.
	— Близо! — признавам аз.
	— Ех, Иване, няма да те избавя! — ръмжи вълка.
	Вадя гребенчето, чупя го и го мятам зад гърба си. Чува се силно пращене — зъбците му се разхвърчат, впиват се в земята и започват да растат, превръщайки се в исполински дървета. Движенията на охраната стават размазани, сънливи — пространството е пренаситено с внезапно възникналите обекти и компютрите на врага за задръстени от обилието на безсмислена информация.
	За съжаление това е стар трик и методиката за борба с него е прекрасно отработена. Болшинството от охраната успява да стесни полезрението си или да понижи детайлизацията на изображението и прескача опасното място. По-точно това не са го извършили самите пазачи, а техните дийп-програми. Изостават предимно непрофесионалистите, тръгнали да ме преследват от чист ентусиазъм.
	— Ех, Иване, силичките ми свършват! — вика вълкът. Не мога да го разбера, наистина ли се вживява, или така артистично играе приказен герой?
	Идва ред на огледалцето. Когато го хвърлям назад, моят сдържан „Windows Home“ врещи:
	— Не е етично!
	Неетично е, разбира се. Има си хас. Това не е като шегичката с бързорастящите баобаби, и даже не е като локалния вирус-меч. Това е логическа бомба с доста голяма мощност.
	Там, където пада огледалцето, възниква и стремително се разширява езерце. Част от пазачите нагазват в него и „потъват“, изчезват безследно. Останалите безпомощно спират на брега.
	Сега в тази област на виртуалността напълно са блокирани всички линии за връзка. През тази зона няма да се минава поне два часа — после езерцето ще изсъхне.
	— Откъде са тия чудеса? — запитва вълка.
	— От Маря-изкусница — след кратко колебание отговарям аз. Честно казано, именно този ник ми подсказа как да се дегизирам днес… Вълкът няма да ме издаде. А на него също могат да му потрябват подобни програмки.
	— Ще го имам предвид — благодари вълкът, бързо се оглежда и пита: — Какво имаш за десерт, юнако?
	Преследва ни дракон — бойна програма-прехващач от висша класа. Драконът има три глави — очевидно това са трима оператори — хора, плюс обичайния арсенал — нокти, зъби и пламъци. Стотина разнообразни вируси и здрава защита. Над езерото драконът само малко забавя ход.
	— Десерта го похарчих пръв — признавам аз.
	— Повече не можа ли да вземеш? На приказчици реши да си поиграеш, само три предмета? — ръмжи вълкът. Той не е прав, разбира се, прекалено много бойни вируси не можеш да носиш със себе си. Но и двамата сме изнервени.
	Вълкът взема някакво решение и рязко завива настрани, като още повече ускорява ход. Спира до широк обрасъл с мъх пън, толкова рязко, че аз падам на земята. Той ме оглежда внимателно и прескача пъна.
	Аз предпочитам да използвам вода, когато си променям облика. Ручейче, река, или поне пълен кърчаг. Но върколаците са консервативни.
	Във въздуха вълкът се преобръща се превръща в човек. Това е млад мъж със скромен сив костюм и лачени обувки. Моят приятел дайвър е елегантен както винаги. Той пада и веднага става, скача отново и се превръща в точно копие на мен самия.
	— Вика, поточе! — командвам аз, загрявайки какво е измислил. Но бившият вълк вече ме е хванал за раменете и с вик „Няма време!“ ме мята през пъна.
	Да се подлагаш на въздействие на чужда мимикрираща програма е малко удоволствие. Едва успявам да прошепна: „Вика, стой мирно!“, за да не се съпротивлява грижовния „Windows Home“ на моето превъплъщение.
	В кожата на вълк съм бил много отдавна, когато виртуалността прохождаше и всички си падаха по метаморфози. За щастие не ми се налага да заставам на четири крака — промяната е само външна. Свалям меча, подавам го на новия Иван-Царевич, той грабва оръжието и ми се качва на раменете.
	— Айде, мършо, скапана кранто! — вика той и ме пришпорва. Аз се хвърлям напред и тъкмо навреме — над дърветата се показва драконът. Той пикира върху нас и пуска три струи пламък. Точно пред нас лумва пожар.
	— Давай! — вика моят партньор и шепнешком допълва: — Довечера както винаги… — Аз рязко се дърпам, изхвърлям го и побягвам, засипван с проклятия.
	Драконът секунда кръжи над нас, после прави тъпия си избор и каца до приказния герой. Страхливият партньор не го интересува.
	Което всъщност беше целта на занятието.
	Тичам настрани и шепна:
	— Вика, преточвай новите файлове!
	Зад гърба ми кипи схватка. Впрочем, кратка. Върколакът успява да закачи дракона с меча, но против защитата на програмата-прехващач вирусът е безсилен. Около върколака се вдига снежен облак и той замръзва.
	Замразяване. Край. Моят приятел е излязъл от играта — той си е вкъщи и сваля виртуалния шлем. А пред озъбените муцуни на дракона стои негово копие с всичките добити от него програми… ако разбира се те бяха у него.
	Драконът леко удря застиналото тяло с лапа и то се разсипва на ледени парченца. И трите глави се накланят над тях… търсят откраднатата ябълка.
	А аз търча.
	Ябълката в пазвата ми става все по-лека — информацията изтича на моя компютър. Обикалям между дърветата, после спирам, за да улесня „Windows Home“ за преточването на файла.
	Чувам рева на дракона — той не е намерил откраднатото и е разбрал каква е работата.
	Кой е по-бърз?
	Драконът отново излита в небето. Той лесно ще ме намери — придвижванията във виртуалността оставят следи. Стоя и чакам.
	— Трансферът на файла е завършен.
	Край. Победа.
	— Изход! — командвам аз.
	— Сигурен ли си? — уточнява „Windows Home“.
	— Да.
	— Излизане от виртуалността — съобщава компютърът. Пред очите ми бляскат разноцветни искри. Светът губи яркост… превръща се в избеляла, плоска картинка.
	— Вашият изход от виртуалното пространство е успешно завършен! — радостно казва „Windows Home“. Гласът в слушалките е рязък и твърде силен. На екраните на шлема се вижда гъста синева с бяла фигурка на реещ се или, по-скоро, падащ човек. Известната на всички емблема на дийп, дълбочината, виртуалния свят.
	Смъкнал шлема аз примигвам, гледайки монитора. Там картинката е същата.
	— Вика, благодаря — казвам аз.
	— Нямаш грижи, Льоня — отговаря „Windows Home“. На тази дребна любезност я научих преди около седмица. Приятно е, когато програмата изглежда по-човечна, отколкото трябва.
	— Терминал.
	Синевата се сменя с панела на терминала. Аз ръчно се включвам към шестия, устоял компютър-рутер, и премахвам акаунта си. След това анулирам временния си адрес в Австрия.
	Основните нишки са прекъснати. Търсете ме, момчета от „Ал-Кабар“. Пресейвайте си файловете в търсене на „Иван-Царевич“. Дайвърът избяга от капана.
	Вече без да ползвам гласово управление, изключвам „Windows Home“, изпадам в триизмерната нортънова таблица, влизам в диск „D“, където се пази всичката виртуална плячка и малка колекция вируси. Ето я „ябълчицата“ — файл мегабайт и половина. На външен вид — най-обикновен документ за текстов редактор „Advanced Word“. Впрочем, към него са закачени още два малки файла… защитни програми? Пускам сканиращата програма, разработена именно за такива сюрпризи.
	Аха. Ясно. Това са програми-идентификатори, които трябва да унищожат файла, ако той се окаже на чужд компютър.
	Знаем я тая работа. И отдавна сме се презастраховали — програмите-идентификатори просто не виждат моя компютър. На диск „D“ съхранявам именно такива опасни неща.
	Вътре в самия текстов файл сканирането също открива сюрприз — малка програма, която предполагам, че се включва при опит да се прочете информацията. Нищо друго не съм и очаквал. Правя копие върху дискета, после на CD. И започвам да изкормвам ябълката от Ал-Кабарските градини.
	Да се убият защитните програми без да се унищожи текста се оказа невъзможно. Наложи се просто да ги излъжа, да ги доведа до неработещо състояние. После се захванах с вътрешния сюрприз. Разрязах файла на двадесетина парченца, отделих защитната програма. Тя се оказа абсолютно непознат полиморфен вирус, който — а това вече е неприятно! — е успял да се внедри в моя компютър. След два часа непрекъсната работа, спирайки само за да изпия таблетка аспирин и да ида до тоалетната, аз се убедих, че не мога да го разкодирам.
	Беше вече късна вечер — времето, когато хакерите тъкмо започват работа. Опаковах вируса с парче текст и се обадих на Маниака.
	Наложи се да изчакам около две минути докато отговори. Пак имах късмет — напълно беше възможно да се мотае из виртуалността, безучастен към обаждания, пожари, наводнения, и други досадни дреболии от живота.
	— Да?
	— Маниак, аз съм.
	Гласът на хакера поомекна.
	— Привет, Льоня. Какво става?
	— Имам нов вирус за твоята колекция.
	— Мятай! — мълниеносно затваряйки телефона каза Маниака.
	Аз включих модема и пратих изненадата от Ал-Кабар в алчните ръце на строителя на вируси. Извадих от хладилника хляб, салам, отидох в кухнята да сложа чайника. Със сигурност вирусът ще отнеме на Маниака поне половин час. Десетина минути ще го чупи, а после двадесетина минути ще се любува на структурата му, ще се смее, отбелязвайки неудачните решения, и мръщейки се, намирайки ходове, които на него самия още не са му хрумвали. От времето на Московската Конвенция, която се смири пред неизбежното и легализира създаването на нефатални вируси, той се занимава с тяхното изготвяне. Вирусите му са хубави, способни да забозят всяка машина, и същото време да не унищожават информацията на нея.
	Но Маниака се обади след три минути.
	— На гости на „Ал-Кабар“ ли си бил? — с меден глас попита той.
	— Да — нямаше смисъл да го лъжа. — Толкова бързо ли се справи?
	— Не съм се справил. Този вирус е мой, приятел!
	Не измислих нищо по-добро да кажа:
	— Извинявай…
	Маниака, а иначе просто Саша, беше много сериозен:
	— Ти какво, свил се от тях програма?
	— Не съм я съвсем свил. Но общо взето да, това беше вградено във файла.
	— Свързвал ли си се с някого през модема, след като си получил тоя файл?
	— Не.
	— Тогава имаш късмет — съобщи Маниака. — Разбираш ли, това не е обикновен вирус, това е картичка.
	Не го разбрах и Маниака обясни:
	— Картичка с обратен адрес. Ако вирусът открива на компютъра комуникационно оборудване, той залепва за всяко твое писмо още едно — мъничко, невидимо… картичка. Без никакъв текст, затова пък с твоя обратен адрес. Писмата тръгват заедно, а после вече от чужд компютър картичката се отправя към службата за безопасност на „Ал-Кабар“.
	Направо се смразих.
	— Ама аз го убих на моята машина…
	— Убил си не него самия, а лъжливите отражения, които той създава. Специално за успокоение на бдителността. Масовите чистачки засега не откриват картичката — тя е много рядко нещо.
	— И какво да правя?
	— Да ме черпиш бира — засмя се Маниака. — Сега ще получиш писмо от мен, в него е лекарството. Специален антивирус. Няма хелп, просто пускаш бат-файла, и той ще провери машината. Имай предвид, ще работи дълго, това не е комерсиален продукт, а така… лична застраховка от собствения ми вирус.
	— 10x.
	— Ъхъ. Льоня, за малко си се разминал с големи неприятности.
	— Развъдиха се хакери — измърморих аз. — По дяволите, защо никога не си ми казвал за тая работа?
	— А откъде да знам, че се занимаваш с компютърен взлом? — резонно възрази Маниака. — Следващия път ме питай, ако мислиш да се навираш в гъзарски места. Айде, пускай модема.
	След една-две минути пуснах получената антивирусна чистачка. Тя наистина работеше много бавно и всяка минута оповестяваше за това, че е открита „картичка“. Полиморфът беше плъзнал по целия компютър.
	Наистина за малко да загазя.
	Поглеждайки екрана, аз си стъкмих гигантски сандвич, налях си в една чаша чай и излязох на балкона. Беше вече тъмно, ръмеше ситен дъждец. Въздухът беше влажен и студен.
	Дайвърите ги погубва тяхната самоувереност. За нас не са страшни опасностите на виртуалния свят и това приспива бдителността ни.
	А най-обидното е, че ние изобщо не сме професионалисти. От хакерите неизвестно защо дайвъри не стават — явно те приемат виртуалния свят като реалност.
	Затова пък аз, един посредствен художник от фалирала преди три години фирма за компютърни игри, получил като компенсация стар компютър и наврял се в дълбочината, станах дайвър. Един от стотината живи понастоящем.
	Късмет.
	Сигурно е просто късмет.


>>	10

	Едва допреди пет години виртуалният свят беше измислица на писателите фантасти. Вече съществуваха компютърните мрежи, шлемовете, виртуалните костюми, но всичко това беше профанация. Бяха създадени стотици игри, в които героят можеше свободно де се придвижва в обемно и многоцветно киберпространство, но за виртуалност изобщо не можеше да става дума.
	Светът, създаван от компютрите, е прекалено примитивен. Той не може да се сравнява дори с анимационните филми, още повече с киното. Какво да се каже тогава за реалния свят? Можехме да търчим из нарисувани лабиринти и замъци, да се сражаваме с чудовища — или с приятели, намиращи се на подобни компютри. Но дори в несвяст никой не би объркал илюзията с реалността.
	Компютърните мрежи позволиха на хората от цял свят да си общуват. Но това беше просто обмяна на редове на екраните… в най-добрия случай съпровождана от снимка на събеседника.
	Истинската виртуалност изискваше твърде мощни компютри, невероятно качествени линии за връзка, титаничен труд на милиони програмисти. Град, подобен на Дийптаун, щяха да го строят десетки години.
	Всичко се промени, когато бившият московски хакер, понастоящем преуспяващ американски гражданин Дмитрий Дибенко изобрети дълбочината. Малка програма, влияеща върху човешкото подсъзнание. Казват, че е бил луд фен на Кастанеда, увличал се е от медитация, пушил трева. Вярвам. Бившите му приятели признават, че е бил циничен и мързелив, мърляч и посредствен специалист. И на това вярвам.
	Но той породи дълбочината. Десетсекундното филмче, излизащо на екрана, само по себе си е безвредно. Ако се покаже по телевизията (разправят, че в някои страни са рискували да го направят), то телевизионният зрител нищо не усеща, не става участник във филма. Самият Дмитрий искал просто да си създаде на екрана на компютъра приятен фон за медитация. Той го създал, пуснал го на свободен достъп в мрежата и две седмици нищо не подозирал.
	А после един украински младеж погледал цветните преливки на дийп-програмата, вдигнал рамене и захванал да играе любимата си игра — „Doom“. Нарисувани коридори и сгради, отвратителни монстери и храбрият герой с двуцевка в ръце. Простичка триизмерна игра, от нея е започнала цяла епоха на обемни игри.
	И той влязъл в играта.
	Празната (било вече късна вечер) зала на патентното ведомство, където той работил, изчезнала. Момчето вече не виждало компютъра, на който седяло. Пръстите му натискали клавишите, управлявайки нарисуваната фигура да се движи, обръща, стреля — но на него му се струвало, че самият той тича по коридорите, избягвайки огнените заряди и озъбени муцуни. Той разбирал, че това е игра, но не разбирал защо е станала реалност и как да я спре.
	Единственото, което успял да измисли, било да я превърти. И той я минал до края, макар че това се оказало много по-сложно от преди.
	Леките рани ставали не просто намален процент живот на екрана, а това, което трябва да са раните. Болка, слабост, страх. Той открил, че залятият с кръв под става хлъзгав, че каменната плоча, зад която е скривалището с патроните, е много тежка, че гилзите са горещи, а от отката от гранатомета едва устояваш на крака. Еликсирът, възстановяващ здравето, имал неприятен горчив вкус. Бронираната жилетка се оказала направена от тънки метални пластини и доста лека, но затова пък твърде широка и с неудобни връзки на гърба. След около три часа почнал да заяжда спусъкът на двуцевката, наложило се да го натиска бавно и плавно, мърдайки пръста настрани.
	В пет часа сутринта той бил минал играта до края. Чудовищата били изтрепани. На каменната стена пред него излязло менюто на играта и той с вопъл натиснал с дулото на двуцевката думата „изход“.
	Илюзията изчезнала. Той си седял пред мирно бръмчащия компютър, очите му сълзели, клавиатурата под окостенелите му пръсти била потрошена. Копчето, с което в играта се стреля, заяждало.
	Младежът изключил компютъра и заспал направо на стола. Дошлите на работа сътрудници видели, че цялото му тяло е в синини.
	Той разказал за случилото се и, естествено, никой не му повярвал. Едва привечер, припомняйки си случилото се, той се сетил за медитационната програма на Дибенко и заподозрял нещо.
	Седмица по-късно целият свят бил обхванат от треска. Всички корпорации, с изключение на продаващите компютри и софтуер, понасяли милиардни загуби — всички, от програмистите до секретарките и машинописките искали сами да влязат в киберпространството.
	По идея на Дибенко програмата получила името „дийп“ и започнала шествието си по света. Предстояли изследванията, които доказали, че около седем процента от хората са неподвластни на дълбочината, а пребиваването във виртуалността повече от десет часа на ден може да доведе до нервни разстройства и псевдошизофреничен синдром. Оставаше един месец до първата смърт във виртуалността, когато възрастен мъж, чийто изтребител бил запален в космическа схватка над планета на разумни виолетови рептилии, починал от инфаркт директно на клавиатурата на компютъра.
	Това вече не могло да спре или да изплаши никого.
	Светът потъна в дълбочината.
	„Майкрософт“, „Ай Би Ем“ и компютърната мрежа „Интернет“ създадоха Дийптаун.
	Главно преимущество на дийп-виртуалността бе простотата. Няма нужда от детайлно изрисуване на сградите и дворците, на лицата на хората и елементите на машините. Само общи очертания и дребни, разпознаваеми детайли. Кафява стена, разделена на правоъгълници — тухлена стена. Синева отгоре — небе. Сини панталони — дънки.
	Светът се гмурна. И нямаше намерения да се връща на повърхността. В дълбочината беше къде-къде по-интересно. Не беше достъпна за всички, но интелектуалният елит се закле във вярност на новата империя.
	Дълбочината…


>>	11

	Когато разчистих компютъра от вируса-картичка и опаковах плячкосания файл — сега той ще изглежда във виртуалността като обикновена дискета — настъпи полунощ. Главата вече не ме болеше, за сън изобщо не можеше да става дума. Кой от обитателите на Дийптаун спи през нощта?
	— Вика, рестарт — изкомандвах аз.
	Замисленото женско лице на екрана се намръщи.
	— Вярно?
	— Разбира се.
	Екранът леко помръкна, изображението се размаза. После компютърът замига с индикатора на харддиска, рестартирайки системата. Машината ми е несериозна, „пентиум“, но да я сменя с по-нова сърце не ми дава. Старата пушка няма да ти изневери.
	— Добър вечер, Льоня — каза Вика. — Готова съм за работа.
	— Благодаря. Включвай се към Дийптаун… по обикновения канал.
	Модемът защрака, набирайки номера. Сложих си шлема, седнах.
	— Конект на двайсет и осем и осемстотин, каналът е стабилен — казва Вика.
	— Включвай дийпа.
	— Изпълнявам.
	Синева, бяло избухване в центъра на екрана, после — разноцветие.
	Как си успял да създадеш дийп-програмата, Дима? С твоята разклатена психика, дилетантски познания по психология, най-елементарни знания в областта на неврофизиологията? Какво ти е помогнало?
	Сега, когато си богат и знаменит, какво се опитваш да направиш? Да разбереш собственото си озарение или да измислиш нещо още по-потресаващо? Или просто се кефиш и си пушиш трева? Или бродиш по цели дни и нощи из уличките на Дийптаун, гледайки своето творение?
	Бих искал да знам. Но — не да съм на твое място. Защото ти си редови жител на виртуалността с всичките си милиони и домашен компютър — прототип на 886. Дълбочината те държи също толкова здраво, както провинциалния програмист от руската периферия, по цели месеци спестяващ пари за визита в Дийптаун.
	Ти не си дайвър, Дима. Затова съм по-добре от теб.

	… Стаята е същата, но зад прозореца примигват реклами и шумолят коли.
	— Всичко наред ли е, Льоня?
	Оглеждам се.
	— Да. Ще ида да се поразходя, Вика.
	Взимам от масата дискетата с плячкосания файл, слагам я в джоба. На рафта между десетината книги и купчина сидита се търкаля плеър. Напъхвам в него диск на „ЕЛО“, слагам слушалките, включвам. „Roll Over Beethoven“. Което и исках. Под звуците на бодрата музика излизам от апартамента, заключвам вратата.
	Този път бръмбари няма. На тротоара вдигам ръка, спирам такси. Шофьорът този път е — възрастен, едър, много интелигентен мъж.
	— Компанията „Дийп-превозвач“ се радва да ви приветства, Льоня!
	Кимам, качвам се:
	— Ресторант „Трите прасенца“.
	Шофьорът кимва, този адрес му е познат. Пътуваме бързо, след два завоя пред нас е странна сграда — частично каменна, частично дървена, частично от сламени рогозки. Влизам в отдавна познатия ресторант, оглеждам се.
	Помещението е разделено на три части — блюда от източната кухня се сервират в оная, която е от рогозки, европейска кухня може да се опита в каменната, руска, разбира се — в дървената.
	Не ми се яде. Виртуалната храна субективно засища, и когато съм в пълна финансова криза, започвам да се храня в „Трите прасенца“. Но сега трябва просто да си изчакам партньора.
	Отивам направо към бара, зад който стои набит млад мъж, в движение свалям слушалките.
	— Здрасти, Андрей.
	Понякога собственикът на ресторанта сам обслужва виртуалните си клиенти. Обаче днес явно не е такъв случая. Очите на бармана се оживяват, но това е чисто механична любезност:
	— Здрасти! Какво ще пиеш?
	— Джин-тоник, с лед, обикновен.
	Гледам как барманът смесва напитките. Тоникът е истински „Швепс“, джинът — приличен „Бифитер“. Компаниите, произвеждащи спиртни напитки, разрешават да се използват във виртуалността образи на тяхната продукция срещу най-символично заплащане. Реклама…
	„Пепси-колата“ изобщо е безплатна — това беше техният рекламен ход. Затова пък „Кока-кола“ струва точно толкова, колкото и в реалността.
	И я купуват.
	Взимам чашата, сядам на една свободна маса. Наблюдавам посетителите. Това винаги е интересно.
	Мъжете и жените са горе-долу еднакъв брой. Жените, всичките като че нарочно подбрани, са хубавици. Най-различни, от блондинки скандинавски тип до негърки с антрацитна кожа. Мъжете повечето са уроди. Не, в действителност не е така. Просто моето подсъзнание отбелязва всички глупости във виртуалните маски на мъжете — и диспропорциите на прекалено мускулестите фигури, и прекалено узнаваемите физиономии на киноартисти, налепени върху тела на културисти.
	За жените милостиво правя изключение. Те всичките са прекрасни.
	Отпивам от джина, отпуснато се опирам на бара. Хубаво е.
	Нито един истински бар или ресторант не може да се сравнява с виртуален. Тук винаги готвят вкусно. Тук не се налага да чакаш келнера. Конска доза алкохол няма да доведе до махмурлук.
	Но да се напиеш е напълно възможно. Все пак имаш опит в тази област… и подсъзнанието радостно потъва в алкохолната мъгла. Може би в това време организмът започва да изработва естествени наркотици — ендорфини, не знам. Във всеки случай, след излизане от дълбочината опиянението не минава веднага.
	— Може ли? — на моята маса сяда девойка. Светла коса, чиста, леко бледа, матова кожа, прост бял костюм. На гърдите й — медальон на златно синджирче — със сигурност някаква програма. Симпатична, и, слава Богу, неузнаваема. Или самата тя си е конструирала лицето, или го е взела от рядка картина, или е намерила в някой филм симпатична, но не натрапила се муцунка.
	— Разбира се — обръщам се към нея. Барманът вече подава на момичето бокал бяло вино. Чилийско, „Император“. Девойката има добър вкус.
	— Често ви виждам тук — съобщава ми момичето.
	Дзън-дзън! — тревожно звънче в мозъка.
	— Изненадващо — отбелязвам аз. — Не се появявам тук толкова често.
	— Затова пък аз идвам редовно — казва девойката.
	Лъже.
	Мога да изляза от виртуалността и да проверя двадесетината контролни снимки, които съхранявам на компютъра. Посетителите на бара през последните два месеца, винаги е полезно да запомняш новите лица.
	Но за какво, аз и без това помня, че никога не съм срещал това лице…
	— Носих други лица. — Момичето като че ли отгатва мислите ми. — А вие винаги ходите с едно и също.
	— Това е скъпо удоволствие, да си сменяш образа — започвам да правя на беден. — Да се правиш на Шварценегер и Сталоун е тъпо. А да наемам специалист не ми е по джоба.
	— Дълбочината сама по себе си е скъпо удоволствие.
	Момичето нарича виртуалността дълбочина, което ми харесва.
	За разлика от всичко останало в поведението й.
	Вдигам рамене. Странен разговор.
	— Простете, нали сте руснак? — пита девойката.
	Кимам. Във виртуалността има много руснаци — никъде по света контролът на машинното време не е толкова слаб, колкото у нас.
	— Простете… — момичето хапе устни, явно е развълнувано. — Аз сигурно съм крайно нетактична, но… как е името ви?
	Разбирам.
	— Не съм Дмитрий Дибенко. Нали това ви интересува?
	Девойката изпитателно ме гледа в лицето, после кима. На екс допива виното.
	— Не лъжа — меко казвам аз. — Честна дума.
	— Вярвам ви — девойката кима на бармана, след това ми протяга ръка. — Надя.
	Стискам ръката й, представям се:
	— Леонид.
	Ето че се запознахме, вече може на „ти“. Дълбочината е демократична. Излишната учтивост тук е оскърбление.
	Момичето отмята косите си назад, жестът й е естествен и красив. Протяга на бармана бокала, той чевръсто й го напълва отново. Тя обхожда с поглед залата.
	— Как мислиш, той идва ли във виртуалността?
	— Не знам. Сигурно. Ти журналистка ли си, Надя?
	— Да — тя се колебае за секунда, след това вади от чантичката визитка и ми я дава: — Ето…
	Визитката е пълна — не само интернетски адрес, но и гласов телефон, име и фамилия. Надежда Мещерская. Списание „Пари“. Репортер. „Windows Home“ мълчи — значи визитката е чиста, наистина е само адрес, без всякакви изненади. Слагам визитката в джоба, кимам:
	— Благодаря.
	Обратна любезност, уви, няма да има. Но Надя не разчита на това.
	— Странно нещо е тая дълбочина — подхвърля тя, допивайки виното.
	— Ето аз сега съм в Москва, ти си някъде в Самара, онова момче — в Пенза…
	„Момчето“, което мяза на зализан мексиканец от телевизионен сериал, забелязва погледа й и гордо вдига брадичка. Да, не може да й се оспори, че е наблюдателна, май наистина е руснак…
	— Ето там една тълпа америкоси — без най-малка почтителност продължава Надя, — а онзи чудак е очевиден японец… виждате ли го какви очи си е нарисувал? Всяка нация си има свои комплекси… И ето ние се правим на идиоти в несъществуващ ресторант, на чаша въображаем алкохол, стотици компютри харчат енергия, процесорите им прегряват, телефонните линии прехвърлят мегабайти безсмислена информация…
	— Информация не може да бъде безсмислена.
	— Да, може би. — Надя ми хвърля бърз поглед. — Да кажем тогава — неактуална информация. И всичко това е нова ера на световната технология?
	— А ти какво очакваш? Размяна на файлове и разговори за честотата на процесорите? Та ние сме хора.
	Надя се мръщи.
	— Ние сме хора на нова епоха. Виртуалността може да промени света, а ние предпочитаме да я гримираме в тон със старите догми. Нанотехнология, която се използва за имитация на пиячка — това е по-лошо, отколкото да се забиват пирони с микроскоп…
	— Ти си „александровка“ — досещам се аз.
	— Да! — леко предизвикателно отговаря Надя.
	Александровците са последователи на един писател фантаст от Петербург. Те май бяха за сливане на човека и компютъра или очакваха от виртуалността някакви немислими блага.
	— Та какво правиш в това безсмислено заведение? — питам аз.
	— Търся Дибенко. Много искам да го попитам… така ли си е представял всичко това? Правилно ли е това, което става, от негова гледна точка.
	— Разбирам. Но нима не ти харесва това място?
	Надя вдига рамене.
	Протягам ръка, докосвам лицето й.
	— Топлината на ръката, тръпчивостта на виното, прохладата на вечерния бриз и ароматът на цветята, плясъкът на топлите вълни, луната в небето и боцкащият пясък под краката — нима не харесваш всичко това?
	— За тези неща съществува реалността — тя ме гледа в очите.
	— А често ли всичките тези неща ги има в реалността? Тук е достатъчно да отвориш вратата — аз кимам към невзрачната вратичка в „японската“ част на ресторанта, — и всичко ще се окаже на място. Никога ли не ти се е искало в студена есенна утрин да стоиш на края на гората над отвесен бряг на река, да пиещ горещ глинтвайн от тумбеста чаша… и наоколо няма жива душа…
	— Собственикът на този ресторант е романтик — казва Надя.
	— Разбира се.
	— Леонид, всичко, за което говориш, е вярно. Но мястото на тези удоволствия е в реалността.
	— Реалността не е толкова достъпна.
	— Както и дълбочината, Льоня. Не знам откъде взимаш пари за постоянни визити, и не е моя работа. Но милиарди хора никога не са били в дълбочината.
	— Милиони хора никога не са виждали телевизор.
	— Виртуалността не трябва да бъде ерзац на реалността — убедено казва Надя.
	— Да, разбира се. Да превърнем нищите и убогите в хранилища на информация, да станем импулси в електронната мрежа…
	— Леонид, ти си запознат с учението на александровците индиректно — убедено казва Надя. — Посети някой път нашата църква.
	Вдигам рамене. Може и да мина. Но в дълбочината има много интересни места. Да ги обиколиш всичките един живот не стига.
	— Ще тръгвам. — Надя става. Хвърля на бара монета. — Имам още половин час днес… трябва да посетя някои места.
	— В търсене на Дибенко? — кимам аз. — А може би все пак топъл пясък, хавайски плаж и червено чилийско?
	Надя се усмихва.
	— Льоня, това вече няма да е работа. Вечерен плаж и вино… ще ми се прииска продължение. А виртуалният секс е забавен, но само ако си си вкъщи, в заключена стая. Аз съм влязла от работата. Шест компютъра в една стая, всичките заети. Представяш ли си какво зрелище ще бъда за колегите си?
	Тя е пределно откровена и умна. Свястно момиче. Дай боже и в реалността Надя да е толкова схватлива и открита.
	— Тогава — успех — кимам аз.
	— Благодаря ти, тайнствен конспираторе. — Надя се навежда и ме целува по бузата.
	— Льоня, маркер! — шепнат иглите на раменете ми.
	Вадя кърпичка-вирусофаг и изтривам червилото от бузата си. Размахвам на Надя пръст:
	— Предпочитам да си остана тайнствен, девойко.
	Тя май се панира. Обаче й стигна самообладание да вдигне ръце и да се омете с бавна походка.
	Блях. Развали цялата работа, тъпачка!
	Така хубаво си поговорихме…
	На екс довършвам питието и щракам с пръсти, за да повикам бармана.
	— Джин-тоник, едно към едно!
	Барманът се мръщи, но сипва исканото питие. Блях. Ако поръчам текила с доматен сок — каква физиономия ще направи?
	— Льоня?
	Обръщам се.
	Моят приятел върколак стои до мен. Бял костюм, лакирани обувки, леко старомодна вратовръзка. Лицето му е малко напрегнато.
	— Привет, Ромка. Сядай.
	— Каква беше тая мацка?
	— Нищо интересно.
	Ние, дайвърите, винаги сме малко параноици. Какво да се прави.
	Прекалено много желаещи има да узнаят истинските ни имена.
	Върколакът шумно помирисва въздуха, мръщи се:
	— Тя се е опитвала да те бележи!
	— Знам. Спокойно, беше просто журналистка.
	Ромка сяда, кима на бармана. Той прави ужасна физиономия — но подава стъклена чаша, пълна с „Абсолют-пепър“. На мен ми е тежко да гледам как Роман пие. А той, леко намръщен, си изтрива устата и връща чашата.
	Може би в реалността е алкохолик?
	Не знам.
	Ние се пазим един от друг точно по същия начин, по който се пазим от враговете. Ние сме прекалено ценна стока. Дълбоководни риби, светещи с магическа светлина уроди, които си мечтае да опита всяка акула.
	— Донесе ли ябълката? — пита Роман.
	— Всичко е наред — разтварям сакото, посочвам джоба на ризата, в който е дискетата. — Стоката е тук.
	Върколакът леко се отпуска.
	— А купувачът?
	Гледам си часовника.
	— След десет минути. Наблизо, до реката.
	— Тръгваме ли? — Роман се взема чашата.
	Аз взимам моята и ние излизаме през оная врата на ресторанта, която е изсечена в каменната стена. В малкото коридорче аз тихо казвам:
	— Индивидуално пространство за нас двамата. Допуска се човекът, който каже кода „сиво-сиво-черно“.
	— Прието — чува се откъм тавана. Сега колкото и посетители да поискат да се поразходят във виртуалното пространство на „Трите прасенци“, ние няма да ги видим. Само купувача, на когото казах кода предварително.
	Зад втората врата е гора. Тъмна, първобитна, северна. Студеният вятър ме пронизва до кости, потръпвам. Моят спътник е абсолютно равнодушен към студа. Може би неговият шлем е по-прост, без климатик?
	Бог знае…
	Той изкарва не по-малко от мене, но може би има голямо семейство. Или Роман наистина е алкохолик, който прахосва хиляди в зелено за броени седмици?
	Зад гърба ни има малка каменна къща, така изглеждат „Трите прасенца“ от тая страна. Вървим по пътечката, по малко отпиваме от чашите.
	— Харесва ли ти перцовката? — между другото питам върколака.
	— Да.
	Сухо и без никакъв коментар. Бих искал да знам, Роман, кой си ти всъщност.
	Но това е невъзможно. Виртуалността е жестока към невнимателните.
	Излизаме на реката. Стръмен склон, хванат от здрав покров ниски храсти. Вятърът е много силен, аз присвивам очи. Небето е покрито с облаци. Реката не е точно планинска, но пълна с прагове и бърза. В далечината се вие ято някакви едри птици — не зная какви точно, те никога не се доближават. Над стръмнината е поставена масичка, на нея има бутилки джин, тоник и „Абсолют-пепър“. Има също никелиран термос, в него, знам, има глинтвайн. Вкусен, с канела, ванилия, мускатово орехче, пипер, кориандър. Около масичката — три плетени стола. Сядаме един до друг и гледаме реката.
	Красиво е.
	Бяла пяна на камъните, студен вятър, пълна чаша в ръката, сиви облаци, движещи се над главата ти. Утре сигурно ще вали сняг. Но във виртуалността няма „утре“.
	— Бих искал да знам — отпивам глътка, — откъде е взета тая река.
	— Място по-хубаво в своя живот не съм виждал… — със странен тон произнася върколакът.
	Така е винаги. Всеки има свои асоциации и аналогии. За Роман явно този пейзаж означава нещо. За мен е просто красиво място.
	— Идвал ли си тук?
	— В някаква степен.
	Интересно.
	— Какви са тия птици, Роман?
	— Харпии — без да гледа отговаря той. Прас — и чашата му е празна.
	Но той изобщо не се напива.
	Как мразя тайната, която ни обвива. Ние се страхуваме един от друг. Ние се страхуваме от всичко.
	— А времето е приятно — подхвърлям наслуки.
	— Снежно е тазгодишното лято… — казва върколакът. И ме поглежда с ирония. Той познава тази местност. Тя по някакъв начин събужда нещо в душата му.
	Не ми е дадено да разбера какво именно.
	Сипвам си глинтвайна в тежка керамична чаша. Вдишвам аромата. Снежно лято? Нека. Няма нищо по-хубаво от лошото време.
	— Льоня, пушиш ли трева? — Роман ми протяга калъф.
	— Не.
	Той сигурно наистина е алкохолик и наркоман…
	— Казват, че е много по-безвредно от алкохола и тютюна.
	— Казват, че в Москва кокошките дават мляко.
	Роман се колебае, но пали цигара.
	Блях. Аргументите на Надя започват да ми изглеждат не толкова безумни.
	Пия си глинтвайна, Роман си пуши тревата. След две минути той изстрелва с пръсти недопушената цигара надолу и казва:
	— Детска работа. Сипи ми вино.
	— Това е глинтвайн.
	— Каква, по дяволите, е разликата…
	Сега вече и двамата пием горещо вино с подправки. Роман кима:
	— Рулз!
	Аз му кимам също. „Rulez“ — това е нещо хубаво. Студена бира, компютър от седмо поколение, млада хубавица, удачно обезвреден вирус… глинтвайн.
	Седим си над пропастта и ни е хубаво.
	— Какво имаше в оная ябълка?
	— Ново лекарство срещу настинка. Много ефикасно.
	Роман се мръщи.
	— Това струва шест хиляди?
	— Това струва сто.
	— А… — изражението на лицето на Роман се променя.
	— Предлагам да чакаме купувача.
	Върколакът кима:
	— Тая операция е твоя, ти решаваш.
	Купувачът се появява след десетина минути, когато вече почвам да се притеснявам. Аз го познавам с името „Печения“, а той мен като „Стрелеца“. Купувачът е прибран и незабележим, прост костюм, незапомнящо се лице. Младо момче с дипломатическо куфарче.
	— Добър вечер, Стрелецо! — казва ми той. Гласът му е прекалено равен — Печения общува с нас през програма-преводач.
	— Добро утро — поглеждайки часовника си, отговарям аз. Това е взаимна игра. Да изясниш индивидуалното време на дайвъра, да определиш в коя часова зона живее вече не е малко.
	— Много ценя вашия хумор… — Печения сяда на третия стол, въпросително ме гледа: — Узря ли реколтата?
	— Тежички са вашите ябълки — вадя дискетата и я слагам на масата.
	— Честно казано, очаквах по-голяма благодарност за подобен труд.
	— Нали се уговорихме? Шест хиляди долара.
	Вдигам ръце.
	— По вашите думи, то не струва повече.
	— Вие по друг начин ли мислите?
	— Разбирате ли, господин Шелербах…
	„Печения“ потръпва.
	— Вие сте сбъркали поне с една нула. Простудата е дреболия, разбира се… но кой обича да се въргаля в леглото с температура и хрема?
	— На мен не ми харесва — лицето на Шелербах-Печения се променя. Сега това е възрастен мъж с волева, но нервна физиономия. — Обаче аз предполагах, че думата на дайвъра е свята.
	— Не отричам. Давам ви файла. — Изстрелвам дискетата към него по масата. — Но следващия път нито един дайвър няма да си помръдне пръста за вас. Вие нарушавате нашата етика, господин Шелербах. Трудът се заплаща според неговата сложност.
	Шелербах взима дискетата и застива. Аз си пия глинтвайна, и го наблюдавам. Върколакът мълчи. Тази операция е моя.
	Най-накрая Шелербах прехвърля файла и погледът му придобива смислено изражение.
	— И така? — питам аз.
	— Петдесет — казва Печения.
	— За всеки?
	Той мълчи — много, много дълго. Това са пари. Живи, пълнокръвни, необлагаеми с данъци, дошли отникъде и отиващи никъде.
	— Сметката ви.
	Подавам му хартийка, на нея — банкова сметка в Швейцария.
	— Отрицателен процент… вие сте много предпазлив, господин дайвър…
	— Нямам избор, Петер…
	Той се предава. Аз знам истинското му име, той моето — не. Банката няма да ме издаде никога. Дори ако международният трибунал обяви, че съм човекоядец и съм виновен в геноцид.
	Именно за това се плащат отрицателните проценти от сметката.
	За пълна безопасност.
	— Петдесет за всеки. Правя жест на добра воля, господин дайвър!
	— Прекрасно.
	Няколко секунди — и в моята сметка се прехвърлят сто хиляди долара. Това е много. Наистина много.
	Години спокоен живот във виртуалността.
	— Съгласен ли сте за по-нататъшно сътрудничество?
	Вадя чековата си книжка, с удоволствие гледам цифрата. После пиша чек за петдесет хиляди и го давам на върколака.
	— Напълно възможно.
	— А за постоянен договор?
	— Не.
	— От какво толкова се страхувате, дайвър? — в погледа на Шелербах виждам любопитство.
	От какво се страхувам?
	— От името, Петер. Истинската свобода винаги е свързана с тайна.
	— Разбирам — съгласява се Шелербах. Поглежда към Роман: — Вие също ли сте дайвър? Или просто подвижен набор вируси?
	— Дайвър — казва Роман.
	— Какво пък… късмет, господа… — Шелербах се отдалечава с една крачка. Спира: — Кажете… как е това — да бъдеш дайвър?
	— Много е просто — отвръща Роман. — Трябва само да знаеш, че всичко около теб е игра. Фантазия.
	Шелербах кима, вдига ръце.
	— Не ми се получава, уви…
	Той си отива по пътечката, ние гледаме как се отдалечава. После напъвам чашите.
	— За късмета!
	Роман явно още не е оценил мащаба на случилото се. Мълчи, върти чашата в ръце:
	— Льоня, кажи, щастлив ли си?
	— Разбира се.
	— Сериозни пари… — той разглежда чека, после решително вдига чашата: — За късмета!
	— За него — съгласявам се аз.
	— Нали няма да изчезнеш от дълбочината?
	— Не.
	Роман кима с явно облекчение. Отпива от виното, казва:
	— Знаеш ли, с теб е интересно да се работи. Ти… си необикновен.
	За миг ми се струва, че достигаме онази немислима граница, когато дайвърите се разкриват един пред друг.
	— Аналогично, Рома.
	Върколакът става. Рязко, дръпнато.
	— Време е… имам гости…
	Той се стопява във въздуха, чашата му пада на земята, търкаля се, звъни и подскача.
	— Успех, Роман — казвам аз в пустотата.
	Самотата е обратната страна на свободата.
	Аз не мога да имам приятел.
	— Сметката! — злобно казвам в пустотата. — Сметката, бързо!


>>	001

	Най-обидното е, че изобщо не ми се спи. Прекалено успешен ден сигурно.
	Връщам се в ресторанта. Част от народа се е сменила, компанията на американците пак си се смее на своите си шеги.
	Трябва да се разходя.
	Измъквам се от „Трите прасенца“, секунда се колебая — дали да не взема такси? — после вървя пеша. Полека се отклонявам от централните улици, доближавам се до руските конферентни квартали.
	Това е едно от най-интересните места във виртуалността, от моя гледна точка. Място, където човек може просто да си поговори.
	За каквото си иска.
	Дълги редици от сгради, всяка в свой стил, между тях — градинки и площади, пълни с хора или празни. Разглеждам пъстрите табелки. Някои от тях са ясни, някои са написани нарочно мъгляво.
	„Вицове“.
	„Разговори за нищо“.
	„Сексуални приключения“.
	„Странно място“.
	„Овесът расте!“
	„Книги“.
	„Бойни изкуства“.
	Тук идват да си пообщуват по конкретни теми. Това са отгласи от предвиртуалната епоха. По-нататък са по-солидни клубове, където можеш да получиш консултация по технически въпроси, да поспориш за програмното осигуряване или дори да си купиш евтино краден софтуер. Но мен това малко ме интересува.
	Завивам към градинката, над вратата на която има табелка „Вицове“. Тук винаги е многолюдно, шумно и глупаво. Градинката прилича на парк на културата от шейсетте години. В ъгълчето тихо свири малък оркестър — явно неистински, на пейките седят, пият бира, дрънкат си разни хора. Сядам малко настрани.
	На малката дървена сцена се качва младеж с дънки и белоснежна риза. Младежът има абсолютно банален вид. Околните лениво го поглеждат.
	— Щирлиц излиза от къщи… — започва младежът.
	Момичето до мен свирка и замерва младежа с бирена бутилка. Аз напълно я разбирам. Деветдесет процента от вицовете, които се разказват тук, са стари. Това е клуб, обожаван от новаците във виртуалността… които още не разбират тази истина, че няма нищо ново под небето. Достатъчно е да постоиш тук половин час, за да повярваш, че Каин е убил Авел именно за разказване на брадати вицове.
	Младежът, освиркван и овикван, все пак си разказва вица и оглеждайки се като преследван изтичва от трибуната. Чуват се самотни аплодисменти. Я виж ти…
	Оглеждам се за бара. Той е далече, в другия край на градинката. Момичето до мен мълчаливо ми протяга бутилка бира.
	— Благодаря… — отпивам глътка. Студеният „Хайнекен“ веднага ми повдига настроението.
	На трибуната се качва друг младеж. Доста по-индивидуален, с нещо напомнящ на прибалтиец. Изражението на лицето му е хитро и аз се наострям. Младежът поглежда към малко павилионче в ъгъла на сцената.
	— Господа! — извиква той. Наистина е прибалтиец, освен ако акцентът му не е доизмислен от моето подсъзнание. — Фирмата „Литокомп“ има честта да ви предложи на най-низки цени…
	Аха. Всичко е ясно.
	Аз също поглеждам павилиончето — укритието на модератора. Във всеки клуб има човек, който следи за реда и за съответствието на разговорите на разрешената тема. Въпросът е в това, на мястото ли си е модераторът, или ще реагира по-късно…
	Тука е.
	Вратата на павилиончето се отваря и оттам лениво излиза здравеняк с огромно, ужасяващо изглеждащо устройство в ръце. Прибалтиецът го забелязва и започва да пелтечи:
	— … харддискове „Квантум лайтинг“, „Уестърн диджитал“…
	— Не е по темата! — лениво, но с глуха злоба казва модераторът и вдига оръжието. Присъстващите затихват и се наслаждават на зрелището.
	Цевта потръпва и към търговеца със свистене полита ален светещ кръстообразен предмет. Прибалтиецът се опитва да се наведе, но това е безполезно. Модераторите винаги улучват. На ризата на търговеца се разпълзява огнен кръст, или, както тук е прието да се казва, „плюс“. Три плюса — и влизането в клуб „Вицове“ за него ще бъде забранено завинаги.
	Тълпата одобрително се смее.
	— А може би това беше началото на виц? — извиква някой от място. Модераторът му размахва пръст, след това отново насочва оръжието към прибалтиеца. Той се отказва от напразния опит да изчегърта сияещия плюс от ризата си, скача от сцената и побягва надалеч.
	— Убий го! — навива публиката модератора, но той днес е добродушен. Слага плюсохвъргачката зад гърба си и си отива в колибката, приличаща на вилна тоалетна.
	— „Литокомп“… — замислено казва моята съседка. — Трябва да питам за цените, време ми е да си сменям харда…
	Е, значи търговецът успя все нещо да постигне. На сцената излиза още един жаден за хумор.
	— Един път Мечо Пух и Прасчо…
	Става ми нетърпимо скучно.
	Защо във виртуалната реалност са толкова популярни вицовете за Щирлиц и Мечо Пух? Странна психологическа аберация…
	— Благодаря за бирата — казвам на момичето, ставам и излизам от градинката.
	Настроението ми не че е лошо, но е странно. Мъкна се покрай клубовете. През покритите с решетки стъкла на „Бойните изкуства“ се вижда изящно момче с азиатска външност, демонстриращо някакви сложни движения. В лятното кино — „Филми“ — импозантен мъж оживено жестикулира, стоейки пред екрана. Надниквам и чувам: „Тъпотия! Този филм е отвратителна тъпотия!“
	Скучно, господа…
	Може би александровците са прави. Ние превърнахме виртуалния свят в пародия на реалния живот.
	А пародиите никога не са по-добри от оригинала. Те имат друга задача — да осмиват, да покажат нелепостта и нескопосността на първоизточника.
	Но ние не можем да променим света. И тази пародия е лишена от смисъл. Тя не е крачка напред, а настрани.
	— Вика…
	— Слушам те, Льоня.
	— Извикай ми такси…
	— Добре.
	Може би си струва да се поразходя из града. В края на краищата ще взема да отида в центъра за развлечения.
	Кола на „Дийп-превозвач“ спира до мен, отварям вратата, качвам се. Шофьорът е от нов, не срещан преди от мен тип. Брадат, облечен със скъсан потник, с татуировки на раменете. На пънкар ли се прави?
	— Колата сега ще дойде — съобщава ми „Windows Home“.
	И аз загрявам, че шофьорът дори не произнесе традиционното приветствие. Че ние вече пътуваме, макар че не съм казал никакъв адрес.
	— Оттук има само един път — казва шофьорът и ухилен се обръща към мен. На бузата му има белег, зъбите му са гнили. Това не е програма, разбира се, това е жив човек.
	— Спрете.
	— Не може — шофьорът се зъби, небрежно въртейки волана.
	Ама че номер.
	— Вика, излизане от виртуалността! — командвам аз.
	Няма отговор.
	— Твоята програмка не те чува — съобщава шофьорът. — Стой кротко, става ли? Така ще е по-добре.
	За отвличания във виртуалността още не бях чувал.
	— Кой сте вие?
	Брадатият само се усмихва.
	Разбира се, аз имам изход. Недостъпен за обикновения жител на Дийптаун.
	Да изляза от дълбочината самостоятелно и ръчно да прекъсна връзката.
	Само че дали точно това не се иска от мен? Да се разкрия, че съм дайвър. И прекъсването на връзката, докато се намирам в „колата“ — транспортна програма, която е напълно възможно да е способна да проследи телефонната линия?
	Защо ли днес влязох от основния адрес, по който да се установи моята личност е работа за дилетант?
	— Какво искате?
	Шофьорът ме игнорира. Но и не сваля поглед от мене, изучава ме с любопитството на ловец, ранил жар-птица.
	— Добре, сам си го изпроси — казвам аз, като се старая да не изпадна в паника. И вадя револвера.
	Шест куршума — шест различни вируса. Това е слабо оръжие, но аз се надявам на разнообразието на зарядите. Възможно е защитата на моя похитител няма да издържи.
	Три куршума минават през него, не намирайки целта. Хубав антивирус, не позволява да се види неговия компютър. Единият куршум се сплесква и пада на пода — вирусът е убит. Още два патрона дори не стрелят — обезвредени са направо в барабана.
	Ето така.
	Без особена надежда удрям шофьора с приклада — това също е слаб вирус, нелошо зашеметяващ прости програми като „Дийп-превозвач“. Но ефект, естествено, няма.
	— Не се дърпай — съветва ме шофьорът, наблюдавайки как се боря с дръжките на вратите. Всичко е запечатано, и аз се примирявам.
	В края на краищата информацията никога не е излишна.
	Пътуваме нататък. Още веднъж се опитвам да се свържа с Вика — никакъв ефект. Блокиран е гласовият канал за връзка.
	Дълбочина-дълбочина, не съм твой…
	На екраните на шлема виждам вътрешността на колата. Еха, много готино е направено. Колата е напълно узнаваема „Ланча“ спортен модел.
	Слагам пръсти на клавиатурата, набирам няколко команди, натискам ентър.
	Сработи.
	deep
	Ентър


	Пак съм в колата. Шофьорът обезпокоено ме поглежда. Аз замислено въртя револвера в ръка — той отново е зареден. А в джоба имам граната.
	— Колет ли получихте? — пита шофьорът.
	Сега е мой ред да мълча.
	— Интересно, по какъв начин?
	— Приятел, ако ми свършат патроните, това е еднозначна заповед за попълването на мунициите.
	Тонът ми е на самодоволен дребен хакер. Версията ми е правдоподобна, и това, че компютърът ми е напомпал револвера с нова порция вируси, изобщо не ме разобличава като дайвър.
	Шофьорът размисля.
	— Хайде да почакаме със стрелбата?
	Неопределено вдигам рамене. Брадатият успокоително казва:
	— Пристигнахме.
	Колата наистина е вече спряла пред непозната сграда. Сив куб без прозорци, единствена врата, много широка, като в гараж, и претрупано бронирана, като предупреждение — влизането без разрешение е трудно. В такива сгради се крият или банални складове за ширпотреба, или разкошни апартаменти.
	— Да влезем? — предлага шофьорът.
	Аз мълча.
	Брадатият мълчаливо дава газ, и колата скача направо към вратата. Секунда преди сблъсъка тя се отваря и ни пропуска вътре.
	Това наистина е склад.
	Стелажи покрай стените, кутии с ярки етикети на известни фирми. Доста добра стока. Това или е склад на крупен дилър, или, което е доста по-вероятно, склад на крадени неща.
	Вратите вече са разблокирани. Сега функцията на колата изпълняват стените на това помещение. Връзка с Вика пак нямам.
	— И така? — измъквам се от „Ланчата“ и питам аз. — Какво искате?
	Шофьорът гледа през мен. Глупаво е, но се обръщам.
	В ъгъла на склада стои човек без лице.
	Черен плащ до земята, сребърна игла с роза на гърдите, чуплива коса — някак пепелява, но изглеждаща напълно естествено. А вместо лице — сива мътилка, като кондензирана мъгла. Подобни фокуси са забранени на улиците на града, но вкъщи човек може да прави всичко. Само че за какво? Ако искаш да бъдеш неузнаваем — вземи типово лице от комплекта на „Windows-Home“ или друга операционна система. Фрашкано е.
	А липсата на лице в съчетание с такива необичайни дрехи е просто глупава.
	Но е ефектна.
	— Остави ни, Семьон — казва човекът без лице.
	Шофьорът кима, обръща се и се скрива някъде из лабиринта на стелажите. Стъпките му постепенно затихват, и аз отбелязвам, че тук има прекрасно ехо.
	Може би за да не може никой да се придвижва незабелязано.
	— Ти си дайвър — казва човекът без лице.
	Ами да. Традицията на този ден — пак се опитват да ме уловят. За трети път.
	Бог обича троицата…
	— Възможно е. А вие, вероятно, сте Бил Гейтс — отговарям аз.
	Ако се усмихва, то това не се разбира.
	— Възможно е.
	Да бе. Ще се хване собственикът на „Майкрософт“ да лови дайвъри из мрежата. Първо, той прави пари чрез по-традиционни методи, второ — той не говори руски. Макар че… кой знае, колко съвършени могат да бъдат програмите-преводачи? Дървените интонации са присъщи на масовите и евтини програми.
	— Хайде да не се правим на интересни — казвам аз. — Вие сте решили, че съм дайвър? И ме домъкнахте за разпит. Страхувам се, че ще останете разочарован.
	— Днес сутринта двама хакери, единият от които несъмнено дайвър, откраднаха от квартал „Ал-Кабар“ файл с технология на производство на ново лекарство. — Човекът без лице е търпелив и педантичен. — Не зная, колко им е било обещано за работата, но, за щастие, господин Фридрих Урман е съобщил на дайвъра, че правилната цена е стотина хиляди. По-нататък следват психологически допускания. Например, че дайвърът ще се отърве от горещата информация незабавно. Например, че ще поиска от купувача именно сто хиляди. Например, че е изпратил парите на много надеждна банкова сметка.
	Не, това не може да бъде… В банките работят професионалисти. Не са могли да ме проследят.
	— Да допуснем също, че двамата хакери си поделят получената сума поравно. И това вече е интересно, приятелю мой. Трансферът на пари от една банка в друга е ежесекундно събитие в Дийптаун. Но трансфер именно на петдесет хиляди… от едно частно лице към друго частно лице… Номерата на сметките си остават загадка, но мястото, където става разплащането, е намираемо. Следите ли мисълта ми?
	Ето така. Всичко е много просто.
	Водили са ме от „Трите прасенца“. Роман си тръгна мигновено, а пък аз реших да се поразходя.
	За беда на тъпата си глава.
	И за какъв дявол ги поделихме по равно?
	— Много интересна история. И какво общо имам аз?
	Макар че събеседникът няма лице, аз зная, че той се усмихва.
	— Трябва да губите достойно, господин дайвър.
	Още не съм загубил, но той не знае това…
	— Разбира се, дайвърът затова е дайвър, че във виртуалността не може да бъде заловен — казва човекът без лице. — Какво са за вас програмните бариери? Съсредоточавате се — и хоп — вкъщи… и се изключвате ръчно.
	Аха. Благодаря за съвета. Точно тогава ще ме проследят, в момента на прекъсване на връзката…
	— След едно денонощие, когато на моя компютър се включи таймерът на безопасността — крещя аз, — блестящата ви идея ще се разсипе на прах, и вие ще съжалявате за глупостта си! Аз съм честен човек, плащам си данъците! Ще вдигна на крак цялата полиция на Дийптаун!
	— Възможно е, макар че малко вероятно — казва човекът без лице. — Е, ако се убедим, че сте честен хакер — в последните му думи има изрядна доза сарказъм, — то никакви претенции към вас няма да има.
	— Ще ви хванат! — заплашвам аз. — И тогава — вечна екскомуникация!
	Екскомуникацията е най-страшната заплаха за всеки жител на Дийптаун. Трудно е да живееш без виртуалността, ако поне веднъж си бил там.
	— Мисля, че това няма да се случи.
	Човекът без лице разтваря плаща си с жест на опитен ексхибиционист. На подплатата на плаща му сияе кръгъл преливащ се диск. Виеща се, проблясваща спирала на син фон.
	Ново двайсет. Той самият е от полицията. Минимум комисар, щом има преливащ жетон.
	— Давайте, давайте… — казвам с обезкуражен тон. — Знаех си, че ченгетата са мръсници, но чак пък толкова…
	— Изслушайте ме първо.
	— А какво друго ми остава? — крещя аз. — Какво?
	Вадя револвера и изстрелвам във вратата всичките шест куршума. Шест рикошета. На стелажите започват да се взривяват и горят кутии със софтуер. На тавана съскат изводите на противопожарната система и след секунда вирусите са обезвредени.
	— Стига истерии — казва човекът без лице. Май с леко съмнение в гласа.
	Хвърлям по него револвера, той минава през него, пада до стената.
	— Да ви успокоя ли?
	Гласът е леден, и нищо хубаво не обещава.
	Сядам на пода, хващам се за главата, шепна:
	— Гадове… гадове… козли смрадливи…
	— Не ни пука за твоите забавления в дълбочината, дайвър. Кражбата е лошо нещо, но Урман отдавна трябваше да го хване някой за носа.
	Тихо вия, като се клатя ту на едната, ту на другата страна.
	Човекът без лице игнорира моя спектакъл.
	— Престъпления е имало, има и ще има. Не съм Христос и не претендирам да съм абсолютен праведник. Имам други задачи.
	— А аз имам малък законен бизнес! Какво искате?
	— Това вече е по-добре. Господин дайвър, чували ли сте за Заблудения Пойнт? Или за Боса-Невидимка?
	Само това не съм очаквал — древни небивалици. Вдигам глава.
	— Пойнт — това е старо название на потребител на компютърна мрежа на ниско ниво?
	— Да. В мрежата „Фидонет“… имаше такава.
	— Мисля, че съм чувал. Това е за едно момче, дето загинало от токов удар докато е било във виртуалността? И съзнанието му по някакъв начин останало да живее в мрежата?
	— Да. Юноша с бледо лице и с обгорели дрехи, който моли всеки срещнат да предаде в тринайсетия московски възел, че пойнт шестстотин шестдесет и шест се е изгубил… А за боса-невидимка?
	— Дайте ми стол. — Вдигам се от студения циментов под.
	— Да вървим.
	Минаваме вдясно, зад стелажите с кутиите програмно осигуряване за „Макинтош“. Залежала стока, малко хора сега ползват тези компютри. Имало е хора и неандерталци, а после имало „Ай Би Ем“ и „Епъл“. Задънените клонове са нежизнеспособни.
	Зад стелажите се открива малка масичка с разхвърляни по нея бумаги, два стола. Сядаме.
	— Невидимият Бос — това е приказка пак от ония времена — казва човекът без лице. — Босът е по-високо стъпало в йерархията на мрежата „Фидонет“. Именно към него са се обръщали желаещите да станат пойнт, да се приобщят към виртуалността… впрочем, тогава виртуалност още нямаше… Легендата гласи, че понякога „чайниците“ си намирали много свестен бос… който им предоставял най-добри условия — достъп до мрежата по всяко време, висока скорост на предаване на данни, включване към всеки клуб… тогава те се наричаха ехоконференции.
	Аз машинално кимам.
	— И всичко било хубаво — като че ли човекът без лице не забеляза моя гаф, — докато някой от пойнтовете не узнавал, че телефонният номер, по който той се свързва с боса, не съществува, а него самия никой никога не го е виждал. След това невидимият бос пращал на всичките си пойнтове писмо — „Защо ме преследвате?“ и изчезвал.
	— Богат фолклор имаше — съгласявам се аз. — Помня още за безумния модератор и за ехоконференцията „Тук умри!“.
	— И аз съм започнал в мрежата „Фидонет“ — казва човекът без лице.
	Мълча.
	— Господин дайвър, за разлика от Урман не се стремя да изясня вашата личност. Но… знаете ли, кое е най-забавното? И на него, и на мен вие сте нужен за една и съща цел.
	— Да хвана Заблудения Пойнт?
	Човекът без лице тихо се смее.
	— Тази приказка… се е родила по време на прехода, когато „Интернет“ и „Фидонет“ се превръщаха в единна виртуалност. Сега малко хора я помнят. Само пет години минаха — а колко вече е забравено?
	— Нищо не е забравено. Погребано е под по-нова информация, но е живо.
	— Това е едно и също, дайвър, същността не се променя.
	— Затова пък днес се роди нова легенда.
	— Каква?
	— За Човека Без Лице.
	Моят събеседник поклаща глава.
	— Едва ли е толкова интригуваща като бледия юноша с димящи дрехи…
	И двамата тихо се смеем.
	— И така, господин дайвър… Случвало ли ви се е да играете в „Лабиринта на смъртта“?
	— Възможно е.
	— Вие знаете, че с тях сътрудничат двама дайвъри?
	— Допускам…
	Даже двама? Бях сигурен, че „Лабиринтът“ се справя с един спасител…
	— Мога да ви дам адресите им… мрежови или реални.
	Ама че работа!
	— Единият е украинец, другият — канадец. Първият живее…
	— Не — с известно усилие отговарям аз.
	— Колко интересно! Мислех, че да се узнае личността на дайвър е всеобща мечта! Без да се изключват и самите дайвъри!
	— Това е мечта от разреда на най-гнусните престъпления… по нашия кодекс.
	За първи път признавам, че съм дайвър. Но едва ли моят събеседник се е съмнявал в това.
	— В „Лабиринта“ е възникнал проблем… и тези двамата не могат да се справят с него… — Човекът без лице се пресяга през масата, взима хартия, писалка, пише кратък адрес. Правилно прави, че не се опитва да ми даде визитка — не бих взел файл от неговите ръце. — Ето моите координати. Когато посетите „Лабиринта“, предложите на администрацията своите услуги и опитате да решите проблема — свържете се с мен. Ще търсите… човека без лице.
	Той не е настроен да уточнява нещо повече. И, изглежда, изобщо не се съмнява, че ще се хвърля в „Лабиринта“.
	— За какво ми е това?
	Човекът без лице вади от джоба на плаща си малка значка. Тя прилича на полицейския му жетон, само че фонът на значката е бял, а в центъра му не е спирала, а преливащо се, изтъкано от тънички нишки въртящо се топче.
	— Заради това.
	Значката застава на масата между нас. Аз я гледам, но не се решавам да я докосна.
	Ако изчезне?
	Когато лейди Уинтър получила от кардинала Ришельо указа „Всичко, извършено от този човек, е извършено за благото на Франция“, това не е било толкова яко.
	Пред мен е легендарният „медал за всепозволеност“. Право на всичко, което може да се извърши в дълбочината.
	Фридрих Урман би ми отворил вратата и лично би ме съпроводил до моста, ако беше видял тази значка.
	После може би би наел килъри, за да ми види сметката. Но в дълбочината би бил безкрайно учтив.
	Досега не бях виждал „медал на всепозволеността“ с очите си. Знам, че на времето такъв медал е получил Дмитрий Дибенко за създаването на самата дълбочина.
	Трябва да извършиш нещо жизненоважно за цялото виртуално пространство, за да може всичките ти действия да се считат за благо.
	— Той ще ви чака на тази маса — казва човекът без лице. — Вие ще го получите… ако се справите.
	Мълчаливо кимам.
	— Имайте предвид, че ще има и други претенденти — съобщава човекът без лице. — Ние търсим дайвъри из цялата дълбочина. И ще намерим доста. И ще им кажем същото, което и на вас.
	— Какво става там, в „Лабиринта“? — питам аз, сваляйки очи от медала.
	— Не знам. Точно това ме тревожи.
	Позволявам си да се усмихна — да бе, не знае…
	— Досега всичко, което ставаше във виртуалността, имаше аналогии в реалния свят. Развлечения, бизнес, наука, комуникации.
	Интересно, че на първо място спомена развлеченията…
	— Сега нещо се промени… Успех, дайвър. Вие можете да си вървите.
	Човекът без лице кима към вратата.
	— Ще си тръгна по своя път.
	— Решил сте да се разкриете?
	— Не, разбира се.
	Гледам за последно мътната мъгла на лицето му.
	Дълбочина-дълбочина, не съм твой…
	Свалям шлема и неуверено се протягам към модема. Изтръгвам телефонния кабел от буксата.
	— Прекъсване на връзката! — съобщава Вика.
	— Знам, момиче.
	Ето така, тайнствен незнакомецо. Всичко е много просто. Не стандартно излизане, което може да се проследи, а мигновено прекъсната нишка.
	Варварство, разбира се. Затова пък никакъв трансфер на информация между моя адрес и онзи компютър, в който е моделиран склада.
	— Няма тонов сигнал по линията — казва Вика. — Проверете кабела.
	— Изключвай се.
	— Сериозно?
	— Да.
	Екранът е залят със светлосин фон с бяла падаща фигурка.
	— Сега можеш да изключиш компютъра… — сънено шепне Вика.
	Лека нощ, най-вярна моя приятелко. Щракам копчето на захранването и тихото бръмчене на машината спира. После изключвам модема. Нужна ми е спокойна нощ, нека пощата да почака до сутринта. Впрочем, вече е три и половина… небето се развиделява.
	И много ми се спи. Главата ми кънти от обилие на информация.
	Смъквам виртуалния костюм… по дяволите, как вони на пот, отдавна е време да го почистя. Мятам се на кушетката. Добре, че не си оправих леглото вчера. Какъв съм станал… предвидлив.
	От около три години, май…


>>	010

	Когато се събудих, беше един без петнайсет. Тихо бръмчеше включилият се в десет часа телевизор. Изключеният компютър укоряващо мълчеше на масата.
	— Хубаво… — прошепнах към тавана.
	Струва си да си сменя апартамента. Да си купя нормален двустаен в центъра, в хубава тухлена кооперация, с изглед към Нева. Не в този гнил и продухан от всички ветрове пролетарски комплекс.
	И Вика също ще я преселим в нов апартамент. Ще купя новичък „786“, марков, с лицензиран софтуер, 256 мегабайта оперативна памет, или просто казано „мозък“. Холографски диск към хиляда терабайта, радиомодем, свръхчувствителен микрофон „Сименс“… цветен принтер, не знам за какво ми е, но нека да има, нормален скенер вместо ръчния боклук, наета телефонна линия от новата цифрова централа… дявол да го вземе, за това и петдесет бона са малко!
	Впрочем, за какво са ми две стаи? Кухнята ми и без това е празна, хладилника и микровълновата фурна отдавна съм ги преместил в стаята, а вода да наливам ми е по-близо в банята.
	Решено, Вика ще е новодомец. Да не ме е срам да поканя приятели.
	Станах, дотътрих се до хладилника, извадих кутия бира. Преди дванадесет не пия, но сега е вече почти един часа. Колко навреме се събудих!
	Лекичката „Schultheiss“ на гладно ми се стори почти силна. Край, сбогом „Амстердам-Навигатор“ и „Бавария-86“, верни приятели на бедните хакери. Само „Гинес“, „Хайнекен“, „Килкени“… И вместо белгийски варен салам — нормален московски сервилат и шунка. И още… е, например, кафеварка трябва да купя. Омръзна ми нес кафето!
	Когдато започнах да се бръсна — за пръв път от два дни — и доста се порязах, фантазията на новобогаташ ми подсказа да си купя още „Шик-протектор“. Нищо друго не ми идваше в главата, само проблясваха някакви разбъркани идеи за втора телефонна линия и втори модем — да може, докато бродя из дълбочината, Вика да преточва пощата и да изпълнява разни несложни поръчения.
	Впрочем, това все пак е излишество. Маниака дори няма втора линия.
	Между другото, дължа му бира. Изглежда, че вчера той ми спаси живота.
	И по-добре е да не отлагам почерпката. Имам подозрение, че след седмица ще мога да го почерпя само с „Навигатор“… е, и това е бира, силна, със своеобразен вкус…
	Пуснах компютъра, включих се в Интернет и след десетина минути без никакви виртуалности прехвърлих пет хиляди долара на петербургската ми сметка. Порових в гардероба, избрах по-малко носена риза и стари, но чисти дънки, пъхнах в джоба паспорта и „Визата“. Какво още? А да, бира…
	На балкона тъгуваше олющена петлитрова туба. Отвинтих капачката, помирисах. Миришеше на вкиснала „жигульовска“. Тубата се наложи да я мия със студена, после с гореща и накрая пак със студена вода. Напъхах я в пазарска мрежичка, висяща на пирона в коридора още от предишните квартиранти — все не мога да намеря време да разтребя боклуците — и изскочих от къщи.
	Колко по-чист и спретнат ми е входа във виртуалното пространство! И я няма тази вечна миризма на наводнено мазе и бездомни котки!
	Измъкнах се от малките улички, застанах на шосето и вдигнах ръка. Чаках дълго. Най-накрая избушена „жигула“ благоволи да спре.
	— За „Кредо банка“ — казах аз.
	Колкото и да е странно, шофьорът знаеше посоката.
	След двадесетина минути, олекнал с остатъка от наличните си финанси, под изцъклените поглади на охраната, аз влязох в чертога на тайните и явни капитали. Още след двадесетина минути, изпълнени с всички възможни проверки, обаждания до централата на банката и молби за уточняване на номера на сметката служителите на банката с явно по-добро отношение ми дадоха хиляда долара. В рубловата равностойност, естествено.
	А след още четвърт час влязох в ирландската бирария „Моли“, дето е на улица „Рубинщайн“, номер тридесет и шест. През деня тук няма много хора и това ме спаси. Мутрите пред входа бяха се отпуснали и при вида на тубата в пазарска мрежа изпаднаха в транс. Аз тържествено минах покрай прозорчето на гардероба в уютния сумрак на приземието, продефилирах към дългия барплот и се усмихнах на бармана.
	Барманът в „Моли“, за щастие, е англичанин. Каквото и да си говорим, в някои неща те доста ни превъзхождат. Той се усмихна и въпросително ме загледа.
	— Добър ден, Кристиан — казах аз. — Може ли пет литра бира?
	Да продава бира на литър той явно не беше свикнал. Но му потрябваха точно пет секунди, за да се усмихне отново.
	— Каква бира?
	— Жигульовска.
	Мутрите зад гърба ми — те по неизвестни причини решиха да надникнат в залата след мен, засумтяха.
	— Шегувам се — обясних аз. — „Гинес“, разбира се.
	И подадох на Кристиан тубата.
	Самообладанието със сигурност е едно от задължителните качества на най-добрите бармани в Европа. А Кристиан влиза в това число. Той небрежно взе тубата, подхвърли я в ръка — като че оценявайки обема й и започва да налива от блестящия кран.
	Мутрите зад гърба ми тихо подивяваха. Мен това страхотно ме забавляваше.
	— Изчакайте да спадне пяната — със силен акцент каза Кристиан, поставяйки тубата на бара. Страхотен е! Аз рядко идвам в „Моли“ и не съм забелязал у него такива дълбоки познания по предмета.
	— Тогава още една халба за тука — казах аз и се огледах.
	Мутрите се направиха, че внимателно изучават батареите от бутилки зад гърба на Кристиан. Така. Докато те не се убедят в моята платежоспособност, няма да ме оставят да си пия бирата на спокойствие.
	Бавно изгребах от десния джоб на дънките пачка дребни банкноти. Започнах да ги разглеждам. Дишането на мутрите отново стана шумно.
	Блях, толкова ли отвратително изглеждам?
	От левия джоб се появи тлъста пачка стохилядарки. Сложих три хартийки на бара, взех си халбата и се обърнах.
	Май че тук стоеше някой? Не, сигурно ми се е сторило…
	Седнах на най-близката маса и полека, с чувство се наслаждавах на най-добрата от измислените в този грешен свят бира. След това си получих от забавляващия се (Европа! Не можеш да ги изненадаш лесно!) барман тубата и след колебание си взех рестото. Нищо. Бирата и без това не е евтина.
	А в дълбочината — кеф ти „Бавария“ в кутии, кеф ти „Гинес“ наливно — почти няма разлика в цената…
	Сега по-лесно хванах такси — или просто времето ускори ход? Гмурнах се в раздрънканата „Волга“ и радостно изтърсих:
	— Карай при Маниака!
	В мен се втренчиха две много големи и кръгли очи.
	— Слез — също така кратко предложи шофьорът.
	Спирайки следващата кола, аз мислено си напомних, че не се намирам във виртуалността, където търпеливата Вика ще превърне командата в разбираем адрес, а в реалния свят.


>>	011

	Маниака живее на Василиевския остров. С пъхтене се изкатерих до петия етаж — когато е строена тази къща, асансьорите още са били рядкост, и позвъних. Един, два, три… пауза. Един, два. Дори ако Маниака е в дълбочината, свързаният с всички електроуреди в къщата компютър ще се подчини на кодовото позвъняване на вратата и ще го изведе от виртуалността.
	В дълбочината на къщата се чуха стъпки. Бързо закрих шпионката с ръка.
	— Кой? — мрачно попита Маниака.
	— Рекет да сте поръчвали?
	Пауза. Маниака явно току-що излиза от дълбочината, и не е разположен към хумор.
	— Кой?
	— Блях, аз съм бе! — махнах си ръката.
	Маниака задрънча с бравите. Аз влязох. Маниака се оказа с виртуален костюм на голо тяло и с пушка помпа в ръка. Пушката беше грамадна, до нея слабичкия и хърбав хакер изглеждаше като дете, което си играе на война.
	— Охо — само можах да кажа аз.
	— Абе… бърниках тука по компа на един тип… едвам си спасих кожата. — Маниака е немногословен. Заключи вратата, хвърли поглед към тубата, съчувствено попита: — Какво, на червено ли си?
	— Абе не съвсем.
	— Имам една-две бутилки „Балтика“…
	— Тук има „Гинес“ — гордо заявих аз. Маниака замислено погледна тубата. Подхвърли:
	— Извратеняк…
	Отидох след него в спретнатата кухничка, предпазливо попитах:
	— Къде е… твойта?
	— При техните.
	— Скарахте ли се?
	— Защо да сме се карали? — възмути се Маниака. — Жена ми я няма вкъщи — значи, че сме се скарали? Така, реши да види майка си… е, малко се посдърпахме.
	— И защо така?
	— Ами… бях при червените фенери…
	Кимнах. Трудно е да живееш в дълбочината и да си женен човек.
	Каква изневяра, по дяволите, е да влезеш във виртуален публичен дом? Там всичко е неистинско!
	И въпреки това Маниаковата съпруга се обидила…
	Седнахме на масата, Маниака порови в хладилника, извади пакетче кренвирши, парче кашкавал, после домъкна от неговата стая две огромни глинени чаши. Аз тържествено налях бирата.
	— Наистина е „Гинес“… — призна Маниака, рисувайки с пръст върху гъстата пяна буквата „М“. — Да не повярва човек…
	— За любовта, Шурка!
	— Ъхъ — мрачно каза Маниака. Пресуши чашата, хлъцна. — Да. Любов. Блях, дявал ме взел! Трябваше да се отърва от опашка… една двойка ламери тръгна след мене… Реших да се отбия в „Ягодова полянка“.
	— За чий?
	— Ама ти какво, не си ли в течение какви системи за безопасност има във виртуалните бордеи? — потресе се Маниака. — Нали там постоянно киснат сенатори, депутати, бизнесмени… разни чували с пари. Съсичат преследвачите без грешка!
	Аз поклатих глава. Не знаех. Срам ме е да си призная, но в такива заведения изобщо не съм влизал…
	— Е, реших половин час да изчакам — продължаваше разказа си Маниака. — Не можех да стърча там сам като идиот! Викнах едно момиче… седяхме, пихме бира… „Гинес“! — в припадък на откровеност призна той. — Е и… някак от само себе си… и в най-интересния момент — бам! Шамар по физиономията! Момичето ме целува, а мен ме боли! После непрограмирано излизане от дълбочината… Галя разкачила шлема от порта.
	Той си наля още бира. Аз съчувствено кимнах. Непрограмирано излизане — това е неприятно.
	За не-дайвър.
	— Ще се оправи — казах аз. — Не ви е за първи път, нали?
	— Тя каза — за последен — мрачно съобщи Маниака. — Аз цяла година не бях влизал в тия бордеи! Дори костюмът ми е без секс-стимулатор!
	— А моя е със — казах аз. — Обаче аз по бордеи не ходя.
	— А трябва. Живей, докато си млад…
	В интерес на истината Маниака е по-млад от мен с две години. Но той е як хакер, а аз съм прост „чайник“. Освен това той е женен, при това за втори път.
	— Нищо, отпусни се. Утре ще се сдобрите.
	— Ще се сдобрим — съгласи се Маниака. — Затова днес ще се поотпусна…
	Ние разменихме разбиращи усмивки и сръбнахме бира.
	— Купи на Галя женски костюм — предложих аз. — Заведи я в дълбочината… и ноу проблем!
	— Да-да — сопна се Маниака с недоволство. — Виждал ли си мацки, които са опитвали виртуален секс? Психиката им е… друга. След това нито един нормален мъж не ги задоволява!
	Кимнах, макар че не си представях реално жени, побъркани на виртуален секс. Мъже — да. Много хора от това са се побъркали, затова и не бързах. Едно са експериментите с търсещи приключения момичета, друго са професионалистките от виртуалните публични домове.
	— Наздраве — предложих аз.
	Пийнахме и напълнихме чашите за трети път. Тубата се преполови, на душата стана по-леко.
	— За възел пет-нула-осемдесет и три, двеста и седем… — каза Маниака. — За старото „Фидо“…
	Пихме мълчаливо и без да се чукаме. Като за покойник.
	— Всичко се променя, Шурка — тихо казах аз. — Имаше „мрежа от приятели“, приказки за всичко на света, завист към Интернет, псувни по адрес на „Майкрософт“. А сега няма нито Интернет, ни „Фидонет“. Само виртуалност. А за нея „прозорците“ са най-удобната програма.
	— Халваджии са те — упорито заяви Маниака. — Ти какво, все още „Windows Home“ юзър ли си?
	— Да.
	— Може и да си прав — тъжно каза Маниака. — Приятно гласче, съвети относно количеството мозък и качеството на железарията… пфу. Не трябва да мислиш, щракаш си по екрана и си гледаш картинки!
	— А ти още с ОС/2 ли се забавляваш?
	— Защо „забавляваш“? — възмути се Маниака. — Най-добрата операционна система след „Юникс“! Оня ден сложих нова версия, връх, а не програма!
	— Всеки път като идвам, все това чувам — казах аз. — „Сложих… нова версия… три дни се ебавах с нея…“ А аз две години карам с „Windows Home“.
	— На всеки своето — призна Маниака. И неочаквано попита: — Слушай, Льоня, а как успя с твоите „прозорчета“ да се набуташ в „Ал-Кабар“?
	Аз свалих поглед.
	— По мрежата мина слух, че двама дайвъри таковали „Ал-Кабар“ — ласкаво каза Маниака.
	Направих последен опит да се отклоня.
	— Защо двама? Един дайвър… и един помощник.
	Маниака тихо се засмя.
	— Не ме дръж за ламер, Льоня. Щото такъв поздрав по пощата ще получиш, целия софтуер наново ще инсталираш… Дайвърите не взимат прости хора за помощници.
	Аз мълчах, гледайки Маниака.
	— Ясно — каза той. — Добре де, за късмета. За богатите глупаци и умните хакери.
	Ние се чукнахме.
	— Какво имаше там, Льонка?
	— Лекарство срещу хрема.
	— Сериозно? Яко…
	Ние сдъвкахме по два кренвирша, а аз тъжно си помислих, че моята анонимност все пак се пропука. Вчера се опитаха да ме хванат три пъти.
	Днес просто ме изчислиха.
	— Льоня, аз не познавам нито един дайвър — каза Маниака. — И нямам намерения да ги ловя. Нямам комплекси… особено към приятели.
	— Благодаря — казах аз.
	— Знаеш ли… само един въпрос.
	Ето винаги хакерите имат един въпрос. Те си мислят, че могат да питат нещо такова, след което всичките тайни на дайвърите стават явни.
	— Е?
	— Когато дайвър решава да излезе от виртуалността — какво прави? Просто мисли: искам, разбираш ли, да се окажа в реалния свят? Или как?
	— Чувал съм, че един дайвър… — не го гледах в очите, — при това мърмори една глупава фраза.
	— Каква?
	— Дълбочина-дълбочина, не съм твой.
	— Само това?
	— Понякога добавя: „Пусни ме, дълбочина“.
	— И толкова? — унило попита Маниака.
	— Да.
	— Ама че просто…
	Маниака порови по джобовете си, извади пачка „Лъки Страйк“, запали. С лека обида каза:
	— Преди беше просто. Има хакери, има честни чайници, има ламери. Първите могат всичко. Вторите се учат. Третите са глупаци, над тях може и да се поиздевава човек. Ето ти… както си беше чайник, такъв си и остана!
	— Да — съгласих се аз.
	— Но ето появи се дълбочината… изглеждаше, че всичките ни мечти се сбъдват.
	Маниака горчиво се засмя.
	— А на практика — среден пръст! Аз, якият хакер — предизвикателно заяви той, — във виртуалността съм един от милионите! Е, по-схватлив съм, сигурно. Все пак имам някакъв опит! Ама въпреки това… понякога такива неща стават…
	Той замълча, въртейки кренвирша в ръка. После съобщи:
	— Наскоро изядох мишка.
	— Какво?!
	— Мишка. Компютърна. Е, не самата мишка, тя е твърда… кабела й прегризах.
	— Защо? — тъпо попитах аз.
	— Случайно. Бях в дълбочината. Седяхме с момчетата в „Дъга“, бира пиехме с пушена риба… Е, свърши ми рибката, взех от чинията на Макс…
	— Макс нали не пие бира!
	— Той пиеше „Фиеста“.
	— С пушена риба?!
	— За да не се цепи от колектива… — Маниака въздъхна. — Сигурно ми е било далече… и съм мръднал в реалността. Когато излязох — гледам, на мишката кабелът е прегризан! И май малко липсваше…
	— Корема нали не те боли?
	— Не, засега нищо…
	Напълнихме чашите.
	— Или пък — продължи Маниака. — „Лабиринта на Смъртта“ нали го знаеш?
	— Да — мигновено изтрезнях.
	— Наскоро реших да се поразтоваря, отидох направо на седемнайсето ниво. Там сега такива работи са направили! Кошмар, а не играчка… общо взето, затънах.
	— Тоест?
	— Не можах да мина нивото. А без това менюто за изход не се появява.
	— И какво?
	— Седях ден и половина — зло каза Маниака. — Цяла компания се събра… идиоти. По десетина пъти ни изпозастреляха, след това се барикадирахме, седяхме си в едно мазе, песни пяхме, защитавахме се от монстерите… докато не ни сработиха таймерите.
	— При теб престоят в дълбочината — тридесет и шест часа ли е?
	— Сега е двадесет и четири.
	— А Галя?
	— Ами… тя беше при тъщата… Льонка, а твоето ограничение по време колко е?
	— Махнах го — признах аз.
	— Разбирам… дайвър… — Шурка изкуствено се засмя. — По дяволите! Никога докрай не съм вярвал във вас, макар и да съм подозирал!
	— Мен ли?
	— Естествено. За чий са му на един чайник бойни вируси и противоотрови?
	Малко ми е тъпо. Нещо се промени в нашите отношения. И прекалено рязко. Може би, с времето ще мине…
	— Шурка, аз пак нищичко не умея — само да излизам от виртуалността. За мен всяка програма е купчина безсмислени символи и изпълним файл.
	Маниака кимна.
	— Разбирам. Но кажи ми — ти би ли си сменил мястото с мен? Кое е по-интересно — да твориш дълбочината или да я управляваш?
	Аз мълча.
	— Сипи… — с въздишка каза Маниака.


>>	100

	При Маниака киснах до късна вечер. „Гинес“ се смени с „Балтика“ номер шест, а за десерт Шурка изкопа кутия коледен „Кроненбург“. Нито ирландската, нито петербургската, нито френската бира се изложиха.
	Дълбоко в душата си се радвах, че съм се разкрил пред някого. Моите приятели-хакери се делят на две групи — едната пази тайна до първата бутилка бира, втората след същата тая бутилка, така да се каже, забравя. Шурка е от вторите.
	Поне ще знае вече за какво ми е целият разнообразен вирусен софтуер, който измъквам от него по всякакъв начин.
	Колко по-просто щеше да бъде, ако дълбочината не завличаше толкова силно, мислех си в таксито по пътя за вкъщи. Колко по-правилно и по-лесно.
	Нямаше да има такова делене на щастливци и неудачници, което с нищо не може да се премахне. Нямаше да го има това безумие — великолепни програмисти, неспособни да преминат границата между илюзията и действителността, и лаици като мен, не забелязващи тази бариера.
	Нямаше да я има завистта и този вечен лов.
	Но какво съм виновен? Аз самият не знам защо така става, каква грешка на съзнанието, защото това е именно грешка — ние сме в малцинство, — прави човек дайвър. Да не използваш своята способност е глупаво. Да я предлагаш за всеобщо изучаване е страшно.
	Така се е получило. Някой скача осем метра на дължина, някой пише стихове, някой е неподвластен на виртуалността. Но защо сме толкова, толкова малко? Толкова, че се броим не в проценти, а на бройка…
	— Тука ли? — попита шофьорът.
	— Да, благодаря.
	Платих, измъкнах се от колата, тръгнах към входа, чувствайки се подут, като балон. Сега трябва или да падна и да заспя, смирявайки се със сутрешния махмурлук, или да се гмурна в дълбочината. Тя добре премахва опиянението.
	На втория етаж във входа, там при нас неизвестно защо винаги свети крушката, седяха петима тийнейджъри. Играеха карти направо на пода, за нещо тихо си говореха… не, по-скоро не си говореха — ръмжаха си. Двама от тях ги познавах, трима ми изглеждаха непознати. Малка глутница дребни хищници. Която с удоволствие ще разтерзае някой самотник в някой тъмен безистен. Но тук съм в безопасност. До своята бърлога хищниците не ловуват.
	— Здрасти — измънка момчето, което живее над мен. В точно същата гарсониера, с родителите си и по-голяма сестра, която често се прибира сутринта. Чуваемостта при нас е прекрасна, аз съм в течение на всички проблеми и скандали.
	— Привет — казах аз.
	— Льоня, да имате цигари?
	По-голям съм от него с петнадесетина години, но тийнейджърите ме смятат почти за връстник. Може би защото не съм женен, а в изхвърляния от мен боклук преобладават празни бирени кутии.
	— Момент.
	Аз не пуша, но вкъщи винаги се търкаля някоя друга кутия цигари за гостите хакери. При тях пушенето е професионална черта.
	Момчето търпеливо се тътреше пред вратата, докато си оставих тубата, светнах лампата и рових в шкафа.
	— Дръж.
	Той благодарно кимна, отваряйки кутията, аз махнах с ръка — взимай я цялата, и заключих вратата. Хищниците трябва да се подхранват. По малко. За да не се разглезят, но дори и в замъглените им от алкохол мозъци да минава мисъл, че съм „свестно копеле“.
	Аз бързо се съблякох, хвърлих си дрехите на кревата, влязох в банята. Постоях малко под студен душ.
	Не, никакъв сън. Дълбочината чака.
	През целия ден се стараех да не мисля за човека без лице и медала на всепозволеност, който видях в склада. Но сега, в тъмното, когато виртуалността се доближи, те не ми излизаха от главата.
	Човекът и медалът.
	Камшикът и морковът.
	Какво толкова е могло да се случи в „Лабиринта“, с което не са се справили двама дайвъри? Професионалисти, работещи макар и анонимно, но на постоянен договор? Познаващи „Лабиринта“ до последното му разклонение…
	Нещо, което няма аналог?
	Много странно.
	Избърсах се, хвърлих кърпата в легена с мръсните дрехи, върнах се в стаята, щракнах копчето на захранването на компютъра и започнах да обличам костюма.
	— Добър вечер, Льоня — каза Вика.
	— Привет, дърто.
	Женското лице на екрана се усмихва. Не, сигурно не съм прав. Трябва да сложа друга реакция на думата „дърта“ — лека обида, нацупени устни, леко разсеян поглед.
	— Поща има ли?
	— Седем писма.
	— Чети.
	Нищо интересно в пощата нямаше. Покани да посетя два нови клуба, прайз-листи на някаква малка търговска фирма, писмо от Маниака, изпратено още сутринта…
	— Всичко де се изтрие — казах аз, сядайки на компютъра. Ръгнах жака на костюма, сложих шлема. — Вика, включвай се към Дийптаун… през резервния канал. Личност номер седем.
	Този вход не съм го ползвал вече около три месеца. Както и „личността“ — костюм цвят металик, черна риза, тънко шалче, високи кожени обувки, гъвкаво кльощаво тяло, мургаво тясно лице, коса до раменете, нисък силен глас.
	— Резервен канал, седма личност — потвърди Вика.
	Дъга пред очите, фойерверк, жадно горяща огнена вълна. Дълбочината.
	Седя в малко стайче. Креват, маса с компютър — не моя, а някакъв абстрактен, врата. Хотел „Начало на пътя“. Тук евтино си взимат стаи онези жители на Дийптаун, които не влизат често в дълбочината.
	— Всичко наред ли е, Льоня?
	— Да.
	Отварям вратата, излизам. Дълъг коридор, обсипан с врати. До една врата стои Силвестър Сталоун и с възхищение разглежда ръцете си.
	— Привет, Слай — подхвърлям му аз, минавайки покрай него. Почти сигурно момчето е руснак, и съвсем точно — новак.
	— Приличам ли? — с надежда пита момчето.
	— Да… — спирам. Бирата ме настройва на благожелателен лад. — За пръв път ли си дълбочината?
	— Къде?… Да, за първи път.
	— Да си слагаш външността на известни хора — това е лош тон. И е признак на новака. Постарай се да си конструираш собствена личност… вземи например „Биоконструктор“ и се помъчи малко.
	— „Биоконструктор“? — смутено пита момчето.
	— Да. Лесна програма, с руски интерфейс. Подмята се на всички сървъри в раздела за новаци.
	— Благодаря… — „Сталоун“ се влачи след мен. Забелязвам, че той започва да се гърби, като че ли се притеснява от външността си. Добър признак.
	Заедно влизаме в асансьора, слизаме на първия етаж. Холът е доста просторен, в него дежурят четирима портиери и двама охранители.
	— Иди при някого от тях — съветвам аз, — и помоли да те консултират. — Къде да идеш като начало, как да се държиш…
	— Неудобно ми е…
	— Неудобно е да бъдеш глупак. Тези момчета затова стърчат тук.
	По улиците питай за съвет хората с нашивка на ръкава във вид на отворена длан, това са помощници-доброволци. Или полицаите. Ти нали си си настроил таймера?
	— Да, разбира се! За два часа!
	— Прекрасно. Отдели четвърт час за беседа с портиера. Ще спестиш много повече. Щастливо плаване.
	— Щастливо плаване! — възхитено казва след мен новака. Приятно е да си старо куче.
	Намигвам на портиера и ме соча с поглед „Сталоун“ — оня може от срам да не отиде при него, излизам от хотела. Вдигам ръка, мигновено спира такси. Това не е реалността…
	— Компания „Дийп-превозвач“ се радва да ви приветства, Стрелецо! — казва шофьорът.
	— Към „Лабиринта на Смъртта“ — казвам аз. — Към административния корпус.


>>	101

	Има игри. И има Игри.
	Разликата е в дълголетието.
	Компютърната индустрия пуска до хиляда игри ежегодно. Както проектирани за дълбочината, така и обикновени, за нормални потребители.
	Обикновено играта активно живее около половин година. Разпространява се по законни и незаконни канали, обсъжда се. В нея се излавят всички заложени от създателите й и случайни хитрости. После тя умира… и се запазва у стотина фенове.
	Има изключения, когато играта живее с години. Появяват се нови, много по-съвършени и красиви игри, но и старата запазва тълпи привърженици.
	И има три изключения, не умиращи още от довиртуалната ера. „Doom“, „C&C“ и „Mortal Combat“. Разбира се, те са се променили десетки пъти. Но това е по-скоро козметика, отколкото кардинална промяна.
	„C&C“ — това е стратегическа игра. Виртуалното й пространство представлява цяла планета. На този безропотен полигон неосъществилите се Наполеоновци и Жуковци водят безкрайни войни за световно господство, управляват от несъществуващи щабове измислени армии. Там бучат танкове и се изстрелват в небето ракети. Разработват се нови чудовищни оръжия, с атомни взривове се изпепеляват световни столици. В тази игра не трябва да бъдеш ловък или точен, тук е важно стратегическото мислене. Казват, че много внимателно я наблюдават военните… и понякога добрите играчи получават предложения да постъпят на действителна военна служба. Някои това ги плаши, но много, напротив, ги привлича. Аз съм играл малко на тази игра на „войници“ за възрастни. Играта от моя гледна точка е безобидна и спокойна. Разхождаш се с чаша кафе в красива униформа из щаба, пълен с школувани адютанти, и казваш: „А защо да не метнем термоядрена бомба по Лос Анджелис?“
	През последната година играта малко се промени, сега трябва да я започваш като лейтенант, командващ малък взвод в тактически схватки, подчинявайки се на чужди заповеди, и постепенно да се издигаш до главнокомандващ на своята страна. Появиха се възможности за военни преврати, предателство, партизанска война „против всички“… Не зная, сигурно играта е станала по-интересна. Но аз харесвах предишните правила.
	„Mortal Combat“ е още по-проста и семпла. Това е ръкопашен бой във виртуално пространство. Можеш да облечеш един от стотиците готови образи или да измислиш свой, и да участваш в многодневен турнир за правото де се биеш с главния злодей, който мечтае да пороби цялата Земя. Ето тази игра е извънредно полезна. Най-добрият начин да изпуснеш излишната пара и нездравословните емоции е на мрачните арени на „Mortal Combat“, удряйки противника с пета по челото или засипвайки го с магически заклинания. Хубава игра. Аз ходя там един-два пъти на месец, но има хора, които се бият непрекъснато. Разправят, че ако не злоупотребяваш много с магиите, които, уви, в реалността са недостъпни, можеш да се научиш доста прилично да се биеш. Но аз се съмнявам. Все пак едно е „удар“, който усещаш с помощта на виртуалния костюм, и друго е истинското арматурно желязо, с което ще те цапнат на улицата.
	И, разбира се, съществува и „Doom“. Онази същата игра, от попадането в която започна виртуалната ера.
	Основното й поле се нарича семпло — „Лабиринт на Смъртта“. Това наистина е лабиринт — петдесет нива, част от тях са разположени в сгради и подземия, част — на улиците на Сумрачния Град, един такъв условен мегаполис, който е бил завладян от чуждопланетна цивилизация. Дълбочина в дълбочината, пространство в пространството. Със свои закони и правила.
	Играта започва от първо ниво — полуразрушена гара, където играчът пристига на дрезина, с един-единствен пистолет като оръжие. Гарата е пълна с монстери-ботове — бивши жители на Сумрачния Град и други играчи. Кой от тях е по-опасен, е трудно да се каже — монстерите са по-добре въоръжени, играчите обаче са по-умни от ботовете. На гарата може да се намери оръжие, защитно снаряжение, аптечки, храна. След като се измъкне от гарата, играчът попада на второто ниво — аутобан, пълен с изоставени коли… и, разбира се, монстери и играчи. За да победиш, трябва да достигнеш петдесетото ниво — древен храм в центъра на града — и да унищожиш предводителя на пришълците. Това е сложно. Аз някога стигах. Но оттогава „Лабиринтът“ се е променял десетина пъти, появили са се нови сгради, оръжия, монстери. И, разбира се, нови играчи, игрови наркомани, които не могат да живеят без престрелките по улиците на Сумрачния Град.
	Това е интересна игра. Преди всичко защото изисква непрекъснато общуване с други хора. Не „бой до смърт“, като в „Mortal Combat“, не размяна на дипломатически послания и заплахи, като в „C&C“, а именно общуване. Сключване на съюзи, договорки, някакви дребни житейски хитрости…
	Само дето какво необичайно е могло да се случи в пространството на „Лабиринта“?


>>	110

	Административната сграда на „Лабиринта на Смъртта“ в покрайнините на Дийптаун е двуетажна, облицована с розов варовик. Тя има мирен и уютен вид, това е по-скоро жилищна сграда, отколкото кантора. В такива котиджи сигурно живеят американските семейства от средната класа. Входът на „Лабиринта“ е в съседство, и изглежда къде-къде по-ефектно. Стоя в градината, разглеждам охранителя пред вратата. Той е с маскировъчен костюм, стандартната униформа на играчите, и с пушка в ръка. Мутрата му е непроницаема, той стои без да помръдва. Човек ли е или не е? Глупав въпрос, още повече, че една добре направена програма не може веднага да се различи от човек. Минавам покрай охранителя, озовавам се в неголяма зала. През прозорците струи ярка слънчева светлина. Покрай стените са наредени масички със списания, меки кресла. По средата на залата има по-солидна маса, зад нея седи усмихната девойка. Секретарка, и, изглежда, жива.
	— Добър ден — казвам аз.
	Лицето на секретарката леко се променя.
	— Добър ден — казва тя. Гласът е мек, приятен. Изглежда ме превключиха на руската сътрудничка на фирмата.
	— Необходимо ми е да се срещна с вашето ръководство — започвам без церемонии.
	— По-конкретно, ако може.
	Девойката е самата любезност. Но да пробия през този заслон не е по-просто, отколкото през монстера на моста в „Ал-Кабар“.
	— Имам конфиденциална информация за ръководството на „Лабиринта“.
	— И все пак ви моля накратко да изложите целта на визита.
	Какво пък…
	— Бих искал да съобщя на господин Гилермо Агире, че съм осведомен за малкия проблем, възникнал тия дни, и за това, че сътрудничещите ви дайвъри не са могли да го решат. Имам намерение да предложа услугите си за разрешаването на възникналия проблем.
	Секретарката кима.
	— Една минутка, моля.
	Тя става без да бърза и се скрива зад една от вътрешните врати. Аз търпеливо чакам. Всичко е много мило и патриархално. Никакви компютри, никакви монстери. Не офис на най-мрачния и скъпо струващ атракцион в историята на човечеството, а дребна кантора за търговия с тоалетна хартия…
	Девойката отсъства дълго. Омръзва ми да стоя и сядам в едно от креслата, прелиствам разхвърляните по масичката вестници. Тихо и мирно. Освен мен няма никакви посетители, макар че всъщност със сигурност ги има. Просто ние не се виждаме един друг, а те общуват с други сътруднички на фирмата.
	— Господин…
	— Стрелец — казвам аз и ставам. — Наричайте ме Стрелец.
	Девойката кима.
	— Господин Гилермо Агире ще ви приеме.
	В гласа й има леко любопитство. Изглежда, тя не е подозирала, че в „Лабиринта“ има някакви проблеми.
	Влизам през посочената врата и застивам.
	Това е красиво.
	Помещението има неправилна триъгълна форма, едната стена е напълно прозрачна, през нея от голяма височина се вижда залят от червеникавата светлина на залез град. Не Дийптаун… по-скоро — Сумрачния Град. Масата на началника на службата на безопасността на „Лабиринта“ господин Гилермо е подковообразна. На нея има три компютърни монитора, клавиатура и нищо друго. Самият господин Гилермо вече става насреща ми. Той е на средна възраст, слаб, много загорял, по къси гащи и тениска.
	— Здравейте — той пръв ми протяга ръка. — Значи вие сте Стрелеца, така ли? Наричайте ме просто Вили.
	Добре, щом иска, нека да е Вили.
	Стискам му ръката.
	— Вие сте казал такива интересни неща… да? За проблеми, дайвъри, помощ… — Вили се смее и маха с ръце. — Бам! Бам! Такава помощ?
	Интересна програма-преводач. Силен акцент, паразитни думи, все едно че Гилермо говори на руски самостоятелно. Някак си друго отношение се получава към човека…
	— Искате ли да бъдем откровени? — предлагам аз. Вили-Гилермо бърчи чело и кима. — Аз съм дайвър.
	— Да? — учтиво се интересува Вили. — А какво е това?
	Усмихвам се в отговор. Казвам:
	— Сигурно вашите двама сътрудници, украинския и канадския, могат да ви го обяснят по-бързо. Имам предвид дайвърите, които работят на постоянен договор при вас.
	Вили ме гледа и мълчи. Дълго. После кима:
	— Аз мислех, че Анатол е руснак. Значи той е украинец?
	Да. Човекът без лице е осведомен по-добре от началника на службата за безопасност на „Лабиринта“.
	— Това са детайли — казвам аз.
	— Седнете, Стрелецо… — Вили доближава едно кресло, самият той отива до прозореца. Гледа залятия от кървавото зарево град. — Значи вие сте дайвър?
	Кимам.
	— Това е крайно интересно. Това е необичайно! — Вили вдига показалец. — Всички търсят дайвъри, всички имат молби, бизнес, въпроси… вие сам идвате при нас.
	Мълча.
	Вили се обръща.
	— Имате красив костюм, Стрелецо — казва той. — Към него е добре да има… кепе! Такъв малък сив кепе!
	Разбирам. Простичък тест.
	— Вика…
	Вили се усмихва. Ясно. Същият фокус, който ми приложи човекът без лице. Аз съм отрязан от своята операционна система. Отдавна следваше да очакваме подобни играчки.
	Дълбочина, дълбочина, не съм твой…
	Оказа се, че ме боли главата. Бирата, все пак…
	Свалих шлема, протегнах се за мишката. Пуснах „Биоконструктора“, бързо избрах от менюто прозореца „Дрехи“, после „Шапки“, намерих нещо средно между барета и таке. Залях го със сиво-метален цвят. И го надянах на фигурата си — личност номер седем, Стрелец…
	deep
	Ентър.


	Баретата е на главата ми. Не знам, дали това имаше предвид господин Агире. Но той като че ли е удовлетворен.
	— Ние ценим работата на дайвърите — произнася Вили. — Но нашите постоянни сътрудници се справят с нея. Трябва им време, не много. Ние ще ви предложим интересна работа. Да?
	Клатя глава, баретата ми се килва настрани.
	— Господин Гилермо — почтително, но твърдо отговарям аз. — Става дума за един конкретен проблем, в който искам да помогна на „Лабиринта“.
	Учудено вдигнати вежди.
	— Тези дни в „Лабиринта“ се е случило странно произшествие…
	Млъквам, очаквам реакция. Вили явно се замисля.
	— Произшествие? — кима към прозореца. — Тук всеки ден има хиляди произшествия. Война! Изстрели! Веселба!
	Нима човекът без лице греши? Започвам да се чувствам като идиот.
	— Вашите дайвъри… — започвам аз. — Вчера, например, успяха ли да се справят?
	Това е единственото, което знам. Дайвърите на „Лабиринта“ не са оправдали надеждите…
	— А! — Вили кима. — А! Неудачникът!
	За всеки случай кимам.
	— Това проблем ли е? — Агире става сериозен.
	— Доколкото знам — да.
	Пауза. Гилермо преценява нещо мислено.
	— Господин Стрелец, какво ви е известно?
	Безсмислено е да лъжа. Пред мен не човек, с когото мога да блъфирам.
	— Твърде малко. Съобщиха ми, че в „Лабиринта“ има проблем. Че вашите дайвъри не могат да го решат. Помолиха ме да ви окажа съдействие.
	Отново пауза. Аз съм анонимен и да бъда посветен в неприятните страни от живота на компанията е рисково. Но Гилермо явно има нюх за неприятности и за преодоляването им.
	— Ще подпишете ли договор за еднократна услуга? — тонът му става бърз и делови.
	— Да.
	— Пълно неразгласяване на ситуацията — добавя той. — С всички възможни наказателни санкции.
	— Да…
	— Моля, Стрелецо — той посочва своята маса. Аз се доближавам като мисля, че сега ще се състои подписването на документите за сътрудничество. Но Вили сочи средния монитор. — Това е тридесет и трето ниво на „Лабиринта“, господин Стрелец. „Дисниленд“.
	Гледам екрана, и нивото хич не ми допада. Най-малкото заради това, че във времената, когато съм ходил там, то изглеждаше по съвсем друг начин.
	— Много, много лошо ниво — казва Вили. Уточнява: — Тежко. Това е началото. „Руски планини“. Това… — той поставя пръстите си на клавиатурата и изображението се премества, — е демон-хващач. Лош!
	Като че ли въображението на създателите на „Лабиринта“ е раждало добри демони…
	— Това е той… — още едно докосване на клавиш. — Неудачникът.
	Гилермо мълчи, но не заради театралната пауза — на екрана няма нищо необичайно. Просто размисля.
	— Значи това е проблемът, Стрелецо? Да?


>>	111

	Нито един нормален обитател на Дийптаун не може да излезе от дълбочината самостоятелно. Той просто няма да види своя компютър, няма да може да въведе команда за изход или да се свърже с операционната си система с гласова връзка. Само във виртуалните къщи, където стоят нарисувани аналози на истински компютри, подсъзнанието милостиво дава тази възможност. От дълбочината се излиза оттам, откъдето си влязъл. В своята измислена къща, която може да бъде дворец или колиба, но с „истински“ компютър.
	Затова съществуват таймерите. Те са вградени във всички програми, от майкрософтския „Windows Home“ до руските „Вирт-Навигатор“ и „Дийп-командор“. Максимумът за пребиваване в дълбочината е четиридесет и осем часа. Срок, през който човек не умира от глад и обезводняване. Здравомислещите потребители обаче винаги слагат по-кратко време. От два часа до към денонощие… Маниака, който си слага таймера за тридесет и шест часа е вече изключение. Пробуждането на човек, мотал се в дълбочината две денонощия е зрелище… с лоша миризма.
	Разбира се, таймерът може да се кракне и да се изключи. Или да се кракне и да се сложат още една-две нули към четиридесет и осемте часа. Но подобни камикадзета се намират рядко, а краят им ще бъде печален.
	Например такъв като на Неудачника.
	„Лабиринта на Смъртта“ не може да се мине на един път. Просто не стигат сили. Във виртуалността сънят отстъпва, но въпреки това има граници на издръжливостта. Затова в края на всяко ниво играчите получават достъп до менюто на играта, където има възможност за запис на координатите и излизане в обикновената дълбочина. Излизане за последващо завръщане.
	Но понякога се намират оптимисти, които решават да минат „Лабиринта“ от раз. Да повторят първото, легендарното потапяне във виртуалността. Те кракват защитния таймер, понякога сами, понякога използвайки някаква хакерска програма. Отрязват си гарантирания път назад. И се гмуркат на самото дъно.
	Оттам ги вадят дайвъри. Всички мощни игрови центрове имат връзка с някой от нас. А най-големите даже държат анонимни сътрудници на постоянен договор. По-евтино е да ни плащат на нас, отколкото на роднините на загинал от изтощение играч.
	Гледам Неудачника. Той е облечен с обикновен маскировъчен костюм, шлем-маска, оръжието му е само пистолет. Или така е дошъл на тридесет и трето ниво, или вече са го убивали. След като загине в „Лабиринта“, играчът автоматично се възстановява в началото на нивото с минимум снаряжение.
	— Идиотщина… — казвам аз.
	— Какво? — заинтересува се Гилермо.
	— Отдавна ли е там?
	— Тридесет и девет часа. Ние следим играчите от момента на влизането им в системата.
	Така. Значи човекът без лице се е заинтересувал от Неудачника почти веднага след появата му в „Лабиринта“? Бдително го е следил и веднага е започнал да свиква дайвърите.
	— Таймерът му може да е включен за две денонощия.
	— Да. Ах, колко неапетитно! — Гилермо въздиша. — Да пикаеш и акаш в костюма си… пфу.
	Защо човекът без лице вдига аларма?
	Нищо страшно засега не се е случило. Просто още един самоуверен любител на игри.
	— Отдавна ли седи така?
	— Около денонощие. — Гилермо кимна. — Да, странно е. Той опита да мине нивото пет пъти… после се смири. Седна си при входа.
	— И какво направихте?
	— Изпратих Анатол. — Гилермо разперва ръце. — Той умее да прави това… да извежда до края на нивото…
	— И какво?
	Информацията се налага да я вадя с ченгел. Не защото Гилермо иска нещо да скрие. Той просто не разбира какво именно ме интересува, свикнал е да общува подготвени, разбиращи от половин дума дайвъри.
	— Обяснете ми всичко по реда си, Вили.
	Гилермо кима.
	— Играчът влезе на нивото преди двадесет и девет часа. Пет пъти се опита да го мине, убиваха го. Бързо.
	— Демонът?
	— Не, демона той… пуф-пуф! Другите играчи. После той си седна и започна да си седи. Пратихме Анатол, той тръгна да води Неудачника. Убиха ги. Анатол тръгна втори път, но пак не им провървя. Клиента го убиха, Анатол много се ядоса. Изпозастреля всички, като бяха там. — Гилермо снизходително се смее. — Днес дайвърите трябваше да опитат заедно. Ще поискам отчета, да?
	— Да — казвам аз, без да откъсвам поглед от екрана. Младо момче с маскировъчен костюм и пистолет. Какво е изплашило Човека без лице? Защо той счита, че този случай няма аналог? Защо предлага за тази несложна задача Медал на Всепозволеността за награда? — Вили, а още нещо странно станало ли е?
	Появява ми се смътна надежда, че е ставало дума за съвсем друга задача.
	— Не.
	— Нищо?
	— Нищо-нищо! — Гилермо разперва ръце. — Ние се грижим за своите клиенти. В „Лабиринта“ всичко е под контрол.
	Гледам екрана и чакам.
	— Така… — казва Агире с любопитство. — Така-така… Сутринта са опитвали да го изведат още два пъти. И през деня… три пъти. Не се е получило.
	— А вие не знаехте това? — не се сдържам да не го заям.
	— Ние не пречим на инициативата на нашите служители — с достойнство отговаря Гилермо. — Ситуацията засега не е критична.
	Той е прав, разбира се. Но в мен възниква лека, невнятна тревога. Кой е той, затъналият в тази неприятност играч? Президентът на САЩ, римският папа, Дмитрий Дибенко?
	— Кой е той? — питам на глас. Гилермо вдига рамене:
	— Това не се знае…
	— Не контролирате ли потребителите?
	— Ние сме център за развлечения, а не КГБ — с вкус отговаря той. — Информацията може да бъде открадната. Как мислите, ще се зарадва ли солиден директор на корпорация или арабският шейх на статия във вестника за неговите разходки из нарисувания свят?
	— Е и какво…
	— За вас — нищо. На обикновените хора ще им е смешно. А солидните хора ужасно не обичат да им се смеят!
	— Можете ли да го изключите ръчно?
	— Как?
	Наистина как? Дори да се проследи линията, по която играчът е влязъл в „Лабиринта“ и да се прекъсне връзката — нищо няма да се промени. Човекът ще увисне в празнота, или светът около него ще застине като на снимка, това вече зависи от решението на неговото подсъзнание. Все едно да се изолира един удавник с непрозрачен похлупак, за да не тревожи останалите къпещи се.
	— И все пак проследете му канала… — казвам аз.
	— Това е много сложно. — Гилермо театрално ми сочи града зад прозореца. — Там има две хиляди тридесет и шест… простете, вече две хиляди тридесет и пет играчи. Това са две хиляди тридесет и пет… нет, сега седем… телефонни линии! Всичко това отива на двадесет и осем основни сървъра, после се дели на нива, обработва се от нашите и наети машини на всички континенти. Ние използваме четири спътника за синхронизация на обмяната на данни. Да влезе в „Лабиринта“ може както абонат от „Интернет“, така и неорганизиран потребител, свързал се на един от седемстотинте телефонни номера на компанията…
	— Разбирам — казвам аз. Не, разбира се, да си проследи Неудачника може. Но това удоволствие ще струва толкова скъпо, че е безполезно да убеждавам Гилермо. — Можете ли да извикате вашите дайвъри?
	— Те сега не са в мрежата.
	И това е разбираемо. Ако те наистина са се опитвали да измъкнат Неудачника цяло денонощие, то сега просто спят. Единият в Украйна, другият в Канада. Може би псуват насън.
	— Добре — решавам аз. — Възможно ли е да се отиде направо на тридесет и трето ниво?
	Гилермо отмества поглед.
	— Отдавна ли сте играл? Имате ли сейвове?
	— Не…
	— Тогава ще трябва да тръгнете от самото начало.
	Ето такова нещо не съм очаквал.
	— Ама че глупост! Всички игри имат служебни канали за преминаване между етапите! Вие да не би да сте изключение?
	— Да.
	— Но защо?
	— „Лабиринтът“ има голям награден фонд за установяване на нов рекорд на ниво или скоростно преминаване на цялата игра.
	— Помня, и какво… голям фонд?
	— Голямата награда е половин милион долара. Тези пари ще ги получи този, който успее да мине всички нива и да унищожи Принца на Пришълците за четиридесет и седем часа и петдесет и девет минути — в гласа на Гилермо зазвучава рекламна тържественост.
	Аууу…
	Защо не съм играч?
	— Това е голяма сума — неизвестно защо отбелязва Гилермо. — Да?
	Всякакви кодове, даващи на играча неуязвимост или пълен арсенал и снаряжение ще бъдат счупени, когато става дума за половин милион. Всякакви служебни канали ще бъдат намерени и използвани. Щеше да ни се наложи често да изплащаме наградите… по-точно да не ги изплащаме изобщо.
	— А как тогава работят вашите дайвъри?
	— Те предварително са минали „Лабиринта“. Имат сейвове на всички нива, на всички опасни места. До две минути са на мястото.
	Добро начало.
	— Колко време отнема стигането до тридесет и трето ниво?
	— От двадесет и пет часа — и до безкрайност.
	На какво всъщност е разчитал човекът без лице? Ако за едно денонощие дайвърите на „Лабиринта“ не успеят да измъкнат Неудачника, то той изобщо не може да бъде спасен…
	Гилермо мълчи и ме наблюдава.
	— Мога ли да получа поне карти на нивата? — питам аз. — Пълни карти?
	— Не. Пълни карти не съществуват. „Лабиринтът“ се променя постоянно и самостоятелно. Това не е филм, не е книга, Стрелецо. Това е цял свят, свят на чудеса! А чудото не може да бъде неизменно.


>	Част втора. Лабиринтът

>>	00

	Порталът, през който „Лабиринтът“ се свързва с останалата част от дълбочината, е красив. Това е гигантска, опираща в небето арка от черен мрамор. По нея преминават виолетови искри, а от камъка идва неприятен нисък тътен, който се редува с тежки нечовешки въздишки. Вътрешността на арката е запълнена с кълба алена мъгла.
	И в тази мъгла бавно, като хипнотизирани, влизат хора. Безкраен поток. Може би не всички са истински, част от тях просто са създадени от сисоповете на „Лабиринта“ за по-голяма тържественост. Но пак е ефектно.
	Вливам се в общия поток.
	— Ей…
	Вървящото до мен момче ме потупва по рамото.
	— Как се казваш?
	— Стрелец.
	— Аз съм Алекс.
	— Много ми е приятно… — обръщам глава. Но момчето не ме оставя на мира.
	— За първо ниво ли си?
	— Да.
	— Искаш ли заедно? Много е по-лесно, честна дума!
	Разглеждам го. Външността му явно е единична изработка, маниерът — леко нагъл, но уверен.
	— Първите пет-шест етапа да ги минем в двойка — продължава момчето. — Те са прости, но ще ни е по-лесно да влезем в ритъм. А по-нататък, ако искаш, ще се разделим. Е?
	— Добре.
	Удряме се с длани, вървим един до друг. Кървавата мъгла ни обвива, вече нищо не се вижда. От небето се чува глас:
	— Режим?
	— Вход за двама! — казва Алекс. — Алекс и Стрелеца!
	— Вход за двама — повтарям аз. — Стрелеца и Алекс!
	Мъглата леко се разсейва. Ние стоим пред дрезината, поставена върху ръждивите релси. На дрезината се въргалят два маскировъчни костюма, шлем-маски, два пистолета. Всичките ни спътници изчезнаха някъде.
	Проверяваме пълнителите, преобличаме се.
	— До гарата ще има засада, това е сигурно — мърмори Алекс. — Не трябва да се отпускаме… Ти откъде си, Стрелецо?
	— От мама и тате.
	Повече въпроси не възникват. Заставаме на дрезината, започваме да помпаме ръчката. Развалината бързо набира скорост, минаваме през разсейващата се мъгла.
	— Стрелецо, ти да не би да си фен на Кинг?
	— Това пък защо?
	— Ами името… или просто стреляш хубаво?
	— Ще видиш.
	Излизаме от мъглата. Пътят минава по разсипващ се насип. Пред нас е обгорялата, като райхстага след щурма, сграда на гарата. Приликата се усилва от развятото на купола червено знаме. Може би е елемент от антуража — много западняци и досега си уреждат сметките с комунизма, а може би напротив, някой болшевик е решил да отбележи годишнината от революцията. По-скоро последното, след три дни е седми ноември.
	— Сега гледай внимателно, готви се — казва Алекс зад гърба ми. — Засада със сигурност ще има. Разбираш ли, още един пълнител на всеки му трябва…
	— Разбирам — казвам аз и се обръщам. Стрелям два пъти и вдигнатият вече пистолет пада от ръката на моя съюзник за кратко. Навеждам се към него. Алекс гълта въздух с устата и безсмислено ме гледа. Програмата му дава още около пет секунди, за да осъзнае поражението си. — Впрочем, аз също обичам Кинг — съобщавам аз, като вдигам неговия пистолет.
	Ето това е. Имах пистолет и осем патрона, станаха два пистолета и четиринадесет патрона.
	Прехвърлям тялото през борда на дрезината, под насипа, върху купчината други тела. Там трябваше да се окажа аз според плана на Алекс.
	— Аз „Deathmatch“ съм играл, когато ти още не си пипал клавиатура — без злоба казвам аз след него. Тялото ще изтлее бързо, за около шест часа. Така е направено. Иначе цялото пространство на „Лабиринта“ щеше да е заринато с кости.
	Гарата наближава. Гледам я и се опитвам да разбера какви промени са станали от предишното ми идване. Май че я нямаше оная кула на дясното крило.
	Дрезината минава покрай застинал влак, новичък и чист, със седящи до прозорците хора. Телата на хората са покрити със сивкав прах. Това е влак с бежанци, който пришълците са подпалили при опит за напускане на Сумрачния Град. Гледам чинно седящите покрай прозорците бежанци. Да. Ламери сте вие, драги създатели на „Лабиринта“. Не знаете какво е истинска евакуация и истински бежанци.
	Прескачам борда, изтърколвам се под насипа. До гарата нека пътуват самоуверените новаци. Аз така с кракомобила… полека.
	Така ще е по-сигурно.


>>	01

	Първият етап е прост по определение. Той трябва да е такъв, че новаците да навлязат в играта, да повярват в силите си… за да дойдат пак и пак. Доближавам се до гарата откъм лявото крило, бързо проверявам ред запомнени скривалища — в канализационния люк, в трафопоста и в кабината на преобърнат, търкалящ се напречно на релсите локомотив. В канализацията е празно, в трафопоста намирам два пълнителя, в локомотива — загърнат с прозрачна обвивка сандвич. Нито хора, нито монстери засега няма и това ме тревожи.
	Доближавам се до един от страничните входове на сградата. За секунда спирам пред избитата врата, после рязко се хвърлям в нея.
	Аха.
	Върху мен се нахвърлят двама мутанти — дребни човекоподобни демони. Те са обрасли с някаква зелена мъхеста гадост, във възлестите си хипертрофирани лапи стискат пушки. На лицето на единия са се запазили строги, „професорски“ очила.
	Разстрелвам мутантите от упор, те дори не успяват да открият огън. Сменям пълнителите, доближавам се до телата. Пушките им са разбити от куршумите. Жалко. С пистолети далече няма да стигна.
	Вървя през гарата. Върволица празни, зацапани зали, локви кръв, стени, изписани с някакви отчаяни призиви и проклятия… Нещо като Брестската крепост, а не гара. Според легендата на играта тук е била последната схватка на полицията на града и завоевателите пришълци. Знам, че някъде из подземията може да се намери умиращ сержант, който ще разкаже ужасяващи истории за нашествието и ще подари преди да умре пушката си. Но да търся тая душераздираща, вечно умираща програма ме мързи. Последователно проверявам още редица скривалища, намирам бокс, който веднага слагам на лявата ръка, две ръчни гранати, и най-накрая двуцевка.
	На два пъти виждам в далечината човешки фигури, но те не ме нападат, и аз също ги оставям на мира. Малко ми е времето. Отивам към изхода за площада пред гарата. Там на масичката, зад която лежи окървавен женски труп… той винаги лежи тук… тихо работи компютър. На екрана е менюто на играта. Записвам се, отказвам предложението за излизане от играта. Нататък. Към втория етап.
	С пушка в ръка изтичвам навън от гарата, прокрадвам се към пътя, като се навеждам и се крия зад дърветата. И ненапразно. По мен стрелят някъде от горните етажи. Не ме улучват.
	Сигурно е човек. Монстрите са тъпи, но затова пък са точни.
	Площадът пред гарата е пълен с леко прашни, но изправни автомобили. Стопаните им са се качили оня същия влак… Крия се зад грамаден, измачкан форд, чакам.
	Винаги чакам тук…
	След около пет минути от сградата на гарата изскача човек. С бързи пребежки той се доближава до колите.
	Ставам, взимам го на прицел. Човекът замира. Той не е бил готов за тази засада, в самия край на нивото…
	— Сядай! — посочвам с цевта форда. Играчът изглежда не ме разбира. Лицето му под маската не се вижда, освен това нарисуваното лице няма да издаде нищо за националността на играча. Но изглежда не е руснак.
	— Качвай се в колата и карай!
	Разбра ме. Включила се е програмата-преводач. Бавно се доближава, отваря вратата, сяда на волана.
	— Ей! — гласът едва се чува. Обръщам се, без да изпускам пленника от очи. В дупката на пробития купол стои леко позната фигура. Алекс. Я го виж, настигнал ме е. Влязъл е втори път и ме е настигнал. Явно той ме е пуцал в гърба… — Ще те оправя! Чуваш ли? Няма покой за тебе! Ще те оправя!
	Недвусмисленият ми жест го принуждава да открие бегъл огън. Но патроните са му малко, а разстоянието е голямо. Той хвърля пушката и се опитва да се прицели с пистолета, и в този момент зад гърба му възниква пурпурна сянка. Виж ти, огнените удушвачи вече ги има и на първо ниво. Светещите лапи хващат Алекс за гърлото и той пада на колене, гърчи се, стреля през рамо. Мързи ме да чакам края на схватката.
	Качвам се в колата. Моят пленник, който послушно изчака края на разговора, тръгва. Той кара бавно, оглежда се, явно очаква изстрел в тила.
	Трасето е оживено. Два пъти се опитват да ни настигнат и блъснат огромни трейлъри. Смъквам стъклото и ги разстрелвам с пушката, целейки се в гумите и предното стъкло. Това засега са дреболии, монстери, създания на „Лабиринта“. Не от тях трябва да се страхуваме.
	Мъжът първо се стряска от изстрелите, после свиква.
	На детелината на шосето ни причакват истински врагове. Три коли са преградили пътя, зад тях се крият въоръжени хора. Един стои на открито, в небрежна, уверена поза. В ръцете му има гранатомет.
	Блях. Чувал съм, че някъде на гарата има и тежко въоръжение, ама така и не намерих време да проверя…
	— Какво да правя? — пита моят пленник.
	Трябва да си идиот, за да се опитваш да се справиш с такава банда. По-просто е да се предадеш и да пожертваш част от снаряжението си с надеждата, че ще те пуснат.
	— Бавно намали скоростта. След третия ми изстрел спираш.
	Той мълчаливо кима.
	Бандитът с гранатомета с насмешка ни гледа. Очаква ни.
	Дълбочина-дълбочина, не съм твой… пусни ме, дълбочина…
	Поглеждам изображението, привиквайки към картината. Бандит… коли… тилът на шофьора ми. Кръстчето на прицела по средата на екрана.
	Много нечестен човек съм.
	Протегнах ръка, докоснах мишката, плъзнах я по подложката. Кръстчето се плъзна по екрана.
	Тръгваме.
	Откривам огън, стреляйки с левия бутон на мишката, а с десния презареждайки пушката. Бандитът с гранатомета така и не разбра нищо. Ярки жълти гилзи изпълват екрана, в слушалките е грохот. След като усмъртявам ония тримата, дето се показаха, пренасям огъня върху колите. Във виртуалността да уцелиш резервоара не е по-лесно, отколкото в реалния живот. Но когато разстрелваш нарисувани силуети — това е занятие за дете.
	deep
	Ентър


	По дяволите, нали предупредих — да спре!
	— Спирай! — крещя на шофьора.
	Той спира пред горящите коли. Обръща се. В очите му, дори през тъмните стъкла на маската, се чете ужас и възхищение.
	— Как успяхте?
	— Излизай.
	Той явно очаква още един изстрел, но аз недвусмислено му соча телата — застреляните от мен и убити при взрива на колите. Събирай оръжието… Да стреля по мен сега няма да посмее. Скоростта и точността на стрелбата, която демонстрирах, практически е непостижима за обикновен играч. Само за дайвър… и стар думаджия, свикнал да използва мишка.
	Думаджиите винаги са се делили на клавишници и мишкари. Вечният спор за това кои са по-яки, така и не беше решен — дойде виртуалността.
	Сега аз поставям точката над „i“.
	Един от бандитите е още жив. Той псува — така цветисто и изразително, че неговата национална принадлежност не предизвиква съмнения. Лицето на играча е залято с кръв, едната му ръка е наполовина откъсната, с другата той безуспешно се протяга към аптечката. Останали са му около пет процента живот, но аптечката би го спасила…
	Доближавам се. Той ме забелязва, гърчи се и крещи:
	— Кой? Кой си ти, гадино?
	И пак многоетажна фраза.
	— Стрелеца — отговарям аз, като опирам дулото на пушката на челото на псувача. Не обичам такива ругатни. В края на краищата в моето тяло можеше да е момиче или дете.
	Трофеите ги събирам около пет минути. Сега съм осигурен по най-високата тарифа. Пистолети, пушка с оптичен мерник, ловна двуцевка, гранатомет, аптечки, гранати, бронирана жилетка. Моят пленник също се екипира добре, само дето гранатомет за него не се намери.
	В реалността такава купчина желязо човек не може да носи. Но тук всички сме малко Рамбовци.
	— Тръгваме — подхвърлям на пленника и се качвам в колата. Той ме разбира без превод. Пътуваме по шосето, не се удържам и разстрелвам още един трейлър с гранатомета. Разбира се, след като съм слязъл от колата… Създателите на „Лабиринта“ са имали добро чувство за хумор и да съзерцавам собствените си черва на тавана на автомобила нямам желание.
	Второто ниво свършва в покрайнините на Сумрачния Град. Ние заедно излизаме от колата и записваме резултатите си на компютъра, надлежно работещ в развалините на малък котидж. Едва след това спътникът ми си отдъхва. Махам му с ръка и се отправям към канализационния отвор. Най-верният път през третото ниво минава през нечистотиите. Малко хора го ползват — твърде е отвратително въпреки душа в края на нивото. Но на мен не ми пука. Ще мина през канализацията, гледайки екрана и мърдайки мишката.
	— Ей! — вика след мене моят спътник. — Защо ти бях нужен? Ти си най-якият от всички, които съм виждал!
	Сигурно очаква нещо като „заедно е по-леко“, или даже предложение да вървим нататък заедно. Но на мене не ми хареса, че той едва не се нацепи в горящите коли. И му казвам истината:
	— Не мога да шофирам. А пеша е много път.
	Той така си и остава до компютъра, объркан и препълнен с впечатления. И с много добро снаряжение като за края на второто ниво, между другото…


>>	10

	Минавам четиринадесет нива. За седем часа.
	Днес се ражда легенда.
	Зад гърба ми остават трупове и развалини. Малко се забавям на шесто ниво — то е съвсем-съвсем ново и непривично. После запецвам на дванадесето, срещал съм подобни, но арената си е арена, и да изпотрепеш стотина и малко монстери не е като да натиснеш три клавиша.
	За щастие, другите играчи вече практически не се бъркат. Слухове пълзят из „Лабиринта“, пресичат нивата с лекота, недостъпна дори за дайвърите. На слуховете не им пука от дълбочината, тях никога и нищо не може да ги задържи.
	Слуховете са враг на дайвъра. Но сега те сеят страх, и това работи за мен.
	В края на четиринадесетото ниво разбирам, че вече не издържам. Излизам за миг от дълбочината и се убеждавам, че е почти седем часа сутринта.
	За компютрите е вредно да се изключват. С хората е точно обратното.
	Четиринадесетото ниво е градски спортен център. Компютърът с менюто на играта е на съдийската маса до огромен басейн, където в чистата вода лениво се мандахерцат трупове на подобни на крокодили монстери-амфибии. Те доста трудно се убиват, наложи се да използвам плазмогън, за да заври водата в басейна. Когато тя изстива, аз се гмуркам във вонящия бульон и десетина минути изчаквам преследвачите си — двама истерични играчи, момче и момиче, които ме гонят вече три нива. Те бързат, уверени, че аз веднага ще напусна спортния център, и нахълтват невнимателно, макар и красиво. Момчето е с плазмогън на кръста, момичето е с вдигнат щуцер. Пускам по тях ракета направо изпод водата и двамата изчезват в огнен вихър.
	Измъквам се от басейн, опирайки се на хлъзгавото тяло на варен монстер и надниквам в дупката от ракетата. Там нищо не е останало, енергийните клетки на плазмогъна на момчето са детонирали.
	— Аз съм Стрелеца — все пак казвам аз. Това вече стана ритуал, а аз харесвам добрите традиции.
	Записвам се — „Стрелеца, 14“, и щракам клавиша за изход. Ще направим всичко честно и правилно. Ще си почина… и ще се върна.
	Непременно ще се върна.
	В пода до съдийската масичка се отваря люк — изход от играта. Скачам там и се оказвам в съблекалнята.
	Изходът от „Лабиринта“ е също така тържествен и пищен, както и входът. Но това е друга тържественост, празнична, весела. Стая със стени от розов мрамор, ярка слънчева светлина в прозореца на тавана, мек диван, масичка с плодове и храна, огромен резбован шкаф от червено дърво. Свалям бронираната жилетка, шлема, маскировъчния костюм, пъхам ги заедно с купчината оръжия в моето „индивидуално шкафче“. Само аз ще мога да използвам спечелените неща, отново влизайки в „Лабиринта“. Взимам душ, преобличам се. Стига, трябва да се махам. Не ми се иска да прекъсвам програмата, достатъчно ме боля главата, в края на краищата да стигна до хотела и да изляза по нормалния начин е въпрос на пет минути.
	От съблекалните се излиза в просторна зала с колони, откъдето вече се виждат улиците на Дийптаун. Това е границата на Сумрачния Град и обикновената виртуалност, размита, като звуковата бариера в океана.
	Обикновено колонната зала е безлюдна. Без да бързат излизат от съблекалните си играчите, по един и на групи, отправят се към най-близкия ресторант „BFG-9000“ или бар „Kakodemon“ да полеят победата или поражението…
	Днес тук са се събрали стотина човека. И това е моя заслуга. Изглежда, тук са всички, загинали от моята ръка. Всеки, който излиза от съблекалните, бива придирчиво огледан, като че са могли да запомнят лицето ми под шлема-маска. Мен също ме оглеждат, но аз явно не съм подходящ за запомнения в последните мигове на играта образ на безпощадния Стрелец.
	Отивам при най-близката група, разговорът там стихва, мускулест мъж с квадратна брадичка рязко пита:
	— Стрелеца?
	За щастие се досещам какво има предвид и кимам…
	— Да… — на лицето ми се изписва обида и злоба. — С гранатомета… гадина! И вика: „Аз съм Стрелеца!“
	Май нещо прекалявам… След като те уцелят с гранатомет е трудно да чуеш нещо. Но фигурата на Стрелеца вече е обкръжена от мистичен ореол и моите думи за гранатомета се отнасят към обичайните оправдания на неудачник.
	— Ти си стотният — казва квадратнобрадатия. — Аз съм Толик.
	— Аз съм Льоня.
	— Сто човека утрепа, гадняр! — с възхищение и ненавист съобщава Толик. — Откъде се взе… Запознай се — Жан, Дамир, Катя… Всичките ни изби на девето ниво.
	Не помня, честно казано. Беше голяма пукотевица… предпоследния опит на играчите да се организират и накуп да смажат наглия Стрелец.
	— А мене на петнадесето! — казвам аз. — Така добре вървях, а той…
	— Чухте ли? — крещи Толик. — Стрелеца е тръгнал към петнадесето!
	Тълпата отговаря с възбудена глъчка.
	Безнадеждно махам с ръка и се отправям към изхода.
	— Ей! — вика Толик. — Няма ли да го чакаш?
	— Джобът ми не е разтегателен! — отговарям аз. — Сами ще му смачкате фасона…
	— Това да — кима Толик. — Ако успеем да го познаем.
	Той все пак ме подозира, но не може да потвърди подозренията си. Аз кимам, правя още една крачка. И виждам Алекс.
	Първата ми жертва стои малко настрани, мълчи и с интерес се вслушва в диалога.
	И изглежда не иска да се намесва. Вендета. Един на един.
	Мен това ме устройва. Подминавам го… още две секунди и ще изляза от залата на улицата на Дийптаун.
	— Стрелецо! — викат ме отзад и стотината души издишват като един.
	Обръщам се. Гласът бе прекалено настойчив, безполезно е да продължавам да се правя на интересен.
	Това не е Алекс. Гилермо е.
	— Стрелецо — той се доближава. — Извинете, че ви задържам… Вие поставихте осем рекорда за нива, да?
	Сигурно. Гледам не Гилермо — стотината мои скорошни жертви. Погледите им не предвещават нищо добро.
	— Ръководството реши да ви съобщи, че нямате право да претендирате за обявените награди… да? Защото работите по договор с нас.
	Слава богу, поне сега говори тихо и другите не ни чуват.
	— Не съм имал подобни намерения — опиянен от злост, съобщавам аз.
	Гилермо изглежда разбира, че е завързал беседата ненавреме. Но на него са му наредили.
	— Обаче ние искаме да ви изплатим малка премия… двеста долара… като благодарност за интензивната работа. Вие направихте много добра реклама на „Лабиринта“… ние едва се справяме с потока нови играчи.
	Той прави пауза, оглежда залата и казва с тон на извинение:
	— Можете да дойдете за парите веднага, заедно с мен. Нашият офис има много изходи.
	Мерси. Ето това не го обичам, когато първо ме натикват блатото, а после сърдечно ми протягат ръка за помощ.
	— Ще мина някой път.
	Гилермо въздиша, вдига ръце — какво да се прави, аз съм подчинен, наредиха ми да предам… Тръгва към дъното на залата, към някакви служебни коридори.
	Гледат ме деветдесет и девет чифта очи.
	— Аз съм Стрелеца — казвам аз.
	Деветдесет и девет чифта крака се откъсват от пода. Не, деветдесет и осем.
	Алекс стои на място, само вади от пазвата блестящ дълъг пищов и крещи:
	— Бягай, козел такъв!
	Обръщението не ми допада, но съветът е разумен. Всеки от обидените освен може би Алекс вътре в себе си е наясно, че са го убили абсолютно честно. Но на глас казва съвсем друго. Затова всички са готови да отмъстят за невинно пострадалите другари, като забравят, че до преди малко са били съперници.
	Бягам.
	Зад гърба ми няколко пъти щракат изстрели — Алекс отчаяно се опитва да задържи преследвачите, после вика след мене:
	— Аз сам ще те опра…
	Викът му секва. Не само той има вирусно оръжие, пригодно за улиците на Дийптаун. А може би се е намесила службата за безопасност на „Лабиринта“.
	Бягам.
	Липсва ми само за капак на всичко да се стопя във въздуха. Ако обидените играчи разберат, че на всичко отгоре съм и дайвър, ловът ще прерасне в хайка.
	А как ми се спи…
	Пресечка, втора, трета. Свалям детайлизацията, за да ускоря тичането. И едва не подминавам сграда с надпис „Всякакви забавления“ на четирите основни езика на Дийптаун.
	За щастие надписите са огромни и аз навреме схващам смисъла им. Както и си спомням разказа на Маниака за системите на безопасност във виртуалните бордеи.
	Изборът е прост и аз нахлувам през въртящата се стъклена врата.


>>	11

	Тук е на мода стилът „ретро“. Масивни меки мебели, широки маси с издути кани, фруктиери. Брадатият мълчалив мъж в ъгъла изглежда като детайл от интериора. Бог знае, може наистина да е защитна програма…
	А по дървената стълба от втория етаж слиза тъмнокоса жена с дълга рокля. Тя е на тридесет и нещо, лицето й е толкова детайлизирано, че едва се сдържам да не изляза от дълбочината и да я погледна по нормалния начин. За да разбера как е възможно да се постигне толкова нестандартен, толкова човешки облик.
	Жената идва по-близо. И аз най-после разбирам смисъла на израза „зряла красота“.
	Наистина много зряла. В нея няма и капка от онази младост, която цари на улиците на Дийптаун. А пък за невинност или чистота и дума не може да става. И слава богу, че не става. На нея това не й трябва.
	Жената мълчи и се усмихва. Усещам, че паузата се затяга и мърморя:
	— Добър ден…
	Тя кима.
	— Добър вечер.
	— Струва ми се, че вече е нощ — казвам аз.
	— При нас винаги е вечер.
	Ами ще го имам предвид.
	— Наричайте ме Мадам — продължава жената.
	— Аз…
	— Не е необходимо да си казвате името. Това изобщо не е задължително.
	— Аз съм Стрелеца.
	Тя кима.
	— Добре. Вие по работа ли идвате при нас… — усмивка, — или просто се криете от досадни приятели?
	Неволно поглеждам към стъклената врата. Зад нея цари тишина и пустота.
	— Не се безпокойте. Влизащите при нас не се виждат един друг. Никога.
	— Във втория случай очевидно ще трябва да напусна? — интересувам се аз.
	— Не. Винаги се радваме на гости. Можете просто да поседнете, да пиете кафе или вино.
	— Кафе — решавам аз.
	Мълчаливият охранител се шмугва през вратата. Отивам до диванчето, сядам. Мадам с усмивка се настанява срещу мен.
	— Нима не губите от такива случайни гости? — питам аз.
	— Няма нищо по-полезно от случайността. Освен това имаме правило — всеки гост трябва поне да прелисти албумите.
	Гледам я с недоумение.
	— Снимки на момичетата.
	— А, да, снимки… — загрявам. — Разбира се. С удоволствие.
	Охранителят донася кафето в мъничко джезве, Мадам акуратно го сипва в чашите.
	Слагам си мъничко захар, правя една глътка. Кафето е силно и ароматно, много горещо. Даже сънят ми минава, като че наистина съм глътнал кофеин.
	— Всички албуми ли да ви покажа? — пита Мадам.
	Май че в думата „всички“ тя влага двойствен смисъл. Но главата ми още трудно схваща и аз кимам. Мадам плавно пресича залата, вади от шкафа няколко дебели албума, подвързани с разноцветен плюш, слага ги на масата пред мен.
	— Ще се прибера, ако не възразявате, Стрелецо. Ако изведнъж… — усмивка, — нещо ви заинтригува — извикайте ме.
	— Добре — съгласявам се аз.
	Вече от стълбището Мадам като че ли се сеща и добавя:
	— Да… ако ви хареса някоя снимка и поискате да я видите в детайли — потъркайте я с пръст.
	Кимам. Пия си кафето, поглеждам албумите.
	Интересно, дали тук има резервни изходи? Със сигурност.
	Впрочем, също така мога да се престоря, че ми се е включил таймерът и да се стопя във въздуха.
	При всички случаи се спасих. Натрих носа на стотина разярени думаджии, завоювах съмнителна слава и се доближих до Неудачника с четиринадесет нива. Може би все пак ще го измъкнат без мене, но аз се постарах колкото можах.
	Кафето е изпито. Поглеждам в джезвето… я виж ти, пак е пълно! Вълшебната каничка от „Хиляда и една нощ“. Сипвам си втора чаша, взимам албума в черна подвързия. Сигурно тук са негърки?
	Оказва се, че не.
	На първата страница има снимка на жена, прикована към стола. Зад гърба й има глуха тухлена стена, главата й е отметната и лицето й не се вижда, но полуразголеното тяло обещава много. Веригите са лъскави, с нарочно едри брънки. В краката на жената, на пода, лежи кожен камшик.
	Така.
	Затварям албума, отмествам го към ъгъла на масата. Нека чака садисти и мазохисти.
	Наистина „Всякакви забавления“.
	Гледам разноцветните обложки. Нека да позная. Например небесносинята подвързия.
	Виж ти, познах! От първата снимка жизнерадостно ми се хили холивудски киноартист, вече трета година прославен като секс символ. Облечен е с кожено яке, ботуши и дантелено бельо. Хей, приятел, ама че късмет.
	Разбира се, надпис под снимката липсва. Даже ако нещастният красавец, който никога не е страдал от хомосексуализъм, предяви към бордея иск, да се докаже нещо ще е сложно. Снимката е леко променена и никой не би я сметнал за улика. Освен тези, разбира се, които са посещавали дълбочината и знаят как завършва образите възбуденият от дийп-програмата мозък. Но онези, които познават виртуалността не от втора ръка, знаят и закона й. Най-главния.
	Свобода.
	Във всичко и за всички.
	Може би това е правилно…
	Слагам актьора върху дамата с веригите. Нека се развличат, горките.
	Розов албум… лесбийки? Странно…
	А, просто двойки. Две мадами с предизвикателни погледи, едната стои на колене, втората се опира на раменете й, хищно ме гледа. Не-не-не. Не днес. Не след четиринадесет нива на „Лабиринта“. Постойте си настрани, двете няма да скучаете, с далака си го усещам.
	Кафяв албум. Фантазията ми е пас, налага се да го отворя.
	Старица в провиснала рокля.
	Боже мой, наистина за всеки вкус! Подстрекаван от любопитство, потривам снимката с пръст. Старицата на снимката оживява. Кокетно се усмихва, започва да пристъпва, ситни с крака, и разкопчава дрехата си.
	Бабче, ти си се побъркала…
	Слагам кафявия албум върху розовия и започвам да се смея. Охранителят в ъгъла ме поглежда, но си трае. Не издържам и го питам:
	— Има ли… клиенти?
	Посочвам с пръст кафявия плюш. Охранителят сдържано кима.
	Виолетов. Въртя го в ръце, напразно се опитвам нещо да измисля. Предпазливо поглеждам първата страница… ами ако са дядовци?
	Козичка.
	Имам предвид — коза. Млада. Беличка, с къси остри рогца.
	Вече не се смея, нямам сили. Между другото коза не можеш да докараш във виртуалността. Значи или е човек-оператор, или програма… имитираща сексуалните стереотипи на млада развратена коза.
	Бабо, издои козата.
	Остават три албума — бял, зелен, жълт. Отварям белия, неизвестно защо терзан от мисли за елфи, ангели и прочее ефирни създания. Не познах. Просто жени. Както си му е редът, на първата страница е известна топмоделка във вечерна рокля на Карден.
	Добре, роклята после ще я видим. Премервам в ръка зеления албум. Какво още остана от могъщите еротични фантазии? Деца, разбира се. Отварям албума. Аха. Малолетен милионер, киноактьор и любимец на застаряващите домакини. Помогни на бабата да държи козата, момченце…
	Жълт албум. Пак познах. Лицето на момичето ми е смътно познато, май че също е артистка. Антуражът е поразителен — простиращ се до хоризонта плаж под лъчите на изгряващото слънце. Вместо да се печеш, детенце, занеси кофичка прясно козе мляко в колибата.
	След като се справих с най-„всякаквите“ от предлаганите забавления, си сипвам чаша вино. С жест показвам купчината албуми с нетрадиционни партньори, охранителят мълчаливо ги взима и ги отнася.
	Трябваше оня с животните да го разгледам. Интересно дали там има млади крокодилици и зрели като Мадам лебеди? Впрочем и да няма, ще доставят по молба на клиента. Кеф ти зелен октопод, кеф ти питбулка.
	Започвам да преглеждам бялата книга, от време на време карам мадамите да правят стриптийз. Изборът е потресен. Кинозвездите и манекенките свършват доста бързо, следват неизвестни лица. Непознати, но симпатични. Не се сдържам, поглеждам в края на албума.
	Бял лист с надпис: „Нарисувай щастието си“.
	Да, оттук никой няма да си тръгне обиден.
	Преглеждам албума по-бързо. В края на краищата мога да погледам разсъблечени мацки, в движение или не, по по-евтин начин, отколкото киснейки в дълбочината.
	Негърка с набедрена превръзка, ескимоска в кожи, корейка на рогозка, полинезийка с халка в носа. На виртуалността не й е присъщ расизъм.
	Прелиствам още по-бързо. Страница, втора, трета…
	Вика.
	Замръзвам, гледайки момичето, което ми се усмихва всяка сутрин.


>>	001

	Мадам се появява незабелязано като привидение.
	Сяда до мен, пита:
	— Да ви сипя ли още вино, Стрелецо?
	Кимам. Сигурно дълго съм седял така, разглеждайки Вика. На снимката е вечер, тя седи на перваза на дървена веранда, зад гърба й се вижда тъмна ивица гора, мътно жълт издут фенер във високата трева, черна огледална повърхност на басейн.
	— Имаме най-различни клиенти — замислено казва Мадам. — Някои харесват кинозвезди, някои — козички…
	Лека усмивка.
	— Кое е това момиче? — питам аз.
	Мадам ме гледа с недоумение.
	— Има ли реален прототип?
	Стопанката на бордея се притиска към моето рамо, дълго гледа снимката.
	— Стрелецо, на такива въпроси нямам право да отговарям. Пък и не знам. Тук има хиляди лица, Стрелецо. Много от тях могат да ви се сторят познати — лека усмивка, — но това е случайно. Напомня ли ви на някого?
	— Да.
	— Някого от реалността?
	— Не съвсем… — прекъсвам своята едностранна откровеност. — Мадам, мога ли… да се срещна с това момиче?
	— Разбира се — погледите ни се срещат, лицата ни са едно до друго, в очите й има ирония и насмешка. — Десет долара на час. Четиридесет долара на нощ. Цените ни са умерени. Достъпни за всеки хакер.
	— Жестока сте — казвам аз.
	— Да. Когато ми се струва, че симпатичен млад човек започва да се побърква, ставам жестока.
	Вадя кредитна картичка.
	— Четиридесет долара?
	— Да.
	Тя взима парите. Бави се, после казва:
	— Стрелецо, чуйте една история… Живяло малко глупаво момиче, следвало в институт, подскачало на дискотеки, флиртувало с момчета. И обичало един певец. Него често го показвали по телевизията, вземали му интервюта, снимките му отпечатвали на кориците на списания. Той бил добър певец и пеел за любовта. Момичето много вярвало в любовта.
	— Знам как свършват такива истории — казвам аз. Не само Мадам умее да бъде жестока.
	— Певецът пристигнал на гастроли в родния й град — продължава Мадам. — Момичето било на всичките му концерти. Изскачало на сцената с букети цветя и певецът го целувал по бузата. Разбира се, девойката постигнала своето. На втория ден тя влязла в хотелската му стая и излязла едва сутринта. И повече не идвала на концерти. Не, певецът се оказал добър човек и красив мъж. Той бил нежен и ласкав, остроумен и весел. Момичето не съжалявало за нищо. Но престанало да вярва в любовта. Знаете ли защо?
	— Тя е смесила илюзията и реалността — отговарям аз.
	— Вие разбирате. Да, разбира се. По-добре да се беше оказал тъп и мръсен циник. Много по-добре. Момичето щеше да си намери друг идеал, или просто щеше да продължи да обича образа на певеца. А така… това приличало на огледало. Любов към отражение. Правдиво и безупречно чисто. Но тя наистина срещнала своята мечта. Намерила идеала си. А той трябва да бъде обичан от разстояние.
	Кимам.
	Разбира се, Мадам… Естествено, мъдра стопанке на бордея. Безспорно, опознала живота повелителко на любовта и секса.
	Знам.
	— Мадам, напомнете ми, платих ли ви вече?
	Жената въздиша.
	— Да вървим, Стрелецо…
	Качваме се по стълбите. Коридор, врати. Мадам ме довежда до врата с номер „6“, докосва рамото ми.
	— Всичко добро, Стрелецо… Да, между другото, историята, която разказах — тя не се е случила с мен. Но знам много такива истории.


>>	010

	Зад вратата има не стая, а градина. Нощна градина, тихо цвърчат щурците, въздухът е прохладен и свеж, под краката ми е жилава гъста трева.
	А какво всъщност очаквах?
	Хотелска стая с разбрицан креват и мокри от непрекъснато пране чаршафи? На виртуалността това й е хубавото, че вътрешното пространство на къщата може да се направи колкото си искаш голямо.
	Вървя към светлината на фенера в тревата.
	Движенията ми са бавни и вяли, сънят почти отстъпи, смирен, но нахлу оловна умора.
	Къщичката е малка, това е нещо средно между хубава вила и скромен котидж. Няма никой. Фенерът свети самотно и тъжно. За миг ми се струва, че състрадателната Мадам реши да ме остави насаме. Не, едва ли. Съчувствието си е съчувствие, а бизнесът е на първо място.
	Сядам пред фенера — това е старинна керосинова лампа в покрит с мрежа корпус. С такива се слиза в подземия. В дълбините.
	Около лампата се вият мушички, удрят се в стъклото, безсилно се опитват да достигнат светлината. Хората са много по-глупави от мушичките. Те винаги намират огън, за да си обгорят крилата. Затова са хора.
	Не чувам крачки, просто на раменете ми лягат ръце. Неуверено, плахо. Като че ли свикват.
	— Тук винаги ли е толкова тихо? — питам аз.
	— Не.
	Потръпвам. Даже гласът й ми е познат.
	— Всичко зависи от гостите.
	— Харесвам тишината — казвам аз без да се обръщам.
	— Аз също — съгласява се тя. Може би иска да се хареса. Може би искрено.
	И аз се решавам да се обърна.
	Тя е същата като на снимката. С къса пола — не сексапилно къса, а просто с удобна лятна дреха. С блузка от опушена коприна. Със сиви сандали, тъмната коса е стегната на челото с лента.
	Момичето гледа сериозно, проучващо. Като че ли не съм клиент, който трябва да обслужи, а наистина гост, когото може да приеме, а може и да изгони в нощта.
	— Днес цял ден ме наричаха Стрелец — казвам аз. — Но ти по-добре ме наричай Леонид.
	Тя кима, съгласява се.
	— И… ако може — добавям аз. — Ако може да те наричам Вика.
	Момичето много дълго мълчи и аз решавам, че неволно съм я обидил. Но тя само пита:
	— Защо? Напомням ли ти на някого?
	— Да — признавам аз. — Все едно ще се забравя и ще те нарека така. Нека да го избегнем.
	— Хайде — съгласява се тя, сяда до мен, протяга ръце, топли ги на фенера като на огън. — Аз лесно свиквам с имена.
	— Аз също.
	Седим и мълчим. Усещам как полека пропадам все по-дълбоко и по-дълбоко…
	— Вика…
	— Какво, Леонид?
	— Голям глупак ли ще бъда ако заспя сега?
	— Не знам — казва тя. — Тежък ден ли беше?
	— Тежките предстоят.
	— В къщата има легло… както се сещаш.
	Кимам. Не ми се иска да ставам и да отивам от живата тишина в мъртвата.
	— А пък ако искаш ще ти донеса одеяло — продължава Вика.
	— Благодаря. Това ще бъде просто велико.
	Тя става и аз събирам остатъка от сили.
	Дълбочина, дълбочина, не съм твой… пусни ме, дълбочина…
	Първо отидох до тоалетната. Слава богу, кабелите на костюма и шлема са достатъчно дълги. После се добрах до кушетката, паднах на леглото, изхвърляйки възглавницата. Във виртуалния шлем и без това главата е вдигната. До сутринта врата ми ще е схванат, но сега не ми се излиза.
	— Вика, включи дийпа… — прошепвам на „Windows Home“. Цветна виелица, и аз отново съм в дълбочината.
	— Какво каза? — Вика стои до мен. Онази Вика, която е жива… почти…
	— Не, нищо.
	Взимам одеялото, разстилам го на тревата, лягам. Момичето сяда до мен.
	Гледам звездите. Те са толкова близо и са толкова примамливо ярки.
	Липсват ми само прозрачни тънки крила — за да литна и да се разбия в невидимо стъкло…
	— Вика, не си ли самотна тук, в това затънтено място?
	— Защо реши, че е затънтено?
	— Звездите са прекалено ярки.
	— Не. Тук е хубаво…
	Тя ляга до мен, и аз й правя място на одеялото.
	— Обичаш ли небето? — пита Вика.
	— Да. Обичам да гледам звездите. Само дето изобщо не знам как се наричат.
	— А защо са им нашите имена… — Вика докосва ръката ми. — Виж, падна звезда. Право над нас.
	— Можем да отидем да я потърсим — сериозно казвам аз. Вика не отговаря веднага и аз с ужас разбирам, че сега ще трябва да ставам.
	— Не — решава тя. — Ти не си стоиш на краката, Стрелецо. Ще я потърсим сутринта. Звездата тъкмо ще изстине ще можем да я вземем в ръце.
	— Сутринта е прекалено светло — отбелязвам аз. — По-добре утре вечерта.
	— Ти си странен — тихо казва момичето. — Добре. Ще я потърсим утре.
	— Намирала ли си някога паднала звезда?
	Вика мълчи, но аз усещам, че тя поклаща глава.
	— Виртуалността ни отне небето — шепна аз.
	— И ти ли си го разбрал?
	— Разбира се. Светът отива в дълбочината. В отражението на реалността. За какво да се лети до Луната или до Марс, ако тук са достъпни всички планети? Изчезна хазартът. Мина интересът.
	— Затова пък се развиват електронните технологии.
	— Нима? „Осмицата“ е просто много як „686“… — аз нарочно наричам „пентиум-про“ с неприетото име. — Нищо ново не се е родило през последните пет години. Тъпчем на място.
	Вика тихо се смее.
	— Господи… спор за развитието на технологиите… Леонид, ти си в бордей.
	— Знам. Не ти ли е интересно?
	— Интересно ми е. Аз… аз просто съм отвикнала от такива разговори.
	Тя мълчи, после леко докосва бузата ми с устни.
	— Спи. Езикът ти се оплита, Льоня.
	Не споря. Не ми се иска да споря с нея.
	Още повече, че е права.
	Затварям очи и заспивам — мигновено.


>>	011

	Сънувам сън. Често сънувам — през деня съзнанието се изтощава така, че разтоварването му е просто необходимо. А сънищата идват именно за това да ни спасят от изобилието от впечатления, да доизкажат неизказаното.
	Обикновено не запомням сънища. Само неподредени остатъци ми се въртят в главата, не осъзнати докрай. Но сега сънят ми е ярък и се запечатва в съзнанието ми. Може би защото спя във виртуалността.
	Стоя на сцена, зад тежките платнища на завесите. На сцената стои човек с китара, той е неподвижен, като че окован с невидими вериги. Той пее, но до мен не стигат думи. Между нас е дълбочината, оживяла, превърнала се в прозрачна стена. И аз се напрягам, опитвам се да стигна до него, да разбия стената и да чуя думите. Но дълбочината е тежка и еластична като гумена плоча. Тя ме отблъсва, аз падам на колене, застивам без сили да помръдна.
	Певецът обръща глава, гледа към мен. Май че започва да пее по-силно. Но аз пак не чувам. Аз съм окован от дълбочината, стегнат. Безпомощен съм.
	Певецът кима и отвръща глава. Изведнъж разбирам, че това е Неудачникът от „Лабиринта“. Този, когото трябва да спася… да спася, а не да се въргалям на колене под незрима гумена тежест.
	Но силите не идват.
	От противоположния край на сцената, иззад завесата, се появява още един човек. Той е с маскировъчен костюм, с уинчестър в ръце. Хили се като ме вижда, насочва оръжието. Това е Алекс.
	„Не!“ — крещя аз, но звукът заглъхва в дълбочината.
	Алекс стреля. Куршумът пробива грифа на китарата, струните пищят, свиват се на пружини, бариерата на тишината се пропуква. Скачам на крака, тежестта е изчезнала, певецът с недоумение гледа убитата китара, Алекс щрака със затвора, а аз вече тичам, скачам, повалям певеца, покривам го с тялото си.
	— Нали казах, че ще те очистя — произнася Алекс.
	Той стреля, куршумът влиза в гърдите ми, разкъсва сърцето ми, минава през мен и пронизва певеца. Тялото ми потръпва и става мъртво.
	Това е краят. Значи не съм успял.
	Вдигам се, вървя към Алекс. Сърцето ми вече не бие, но на мен не ми пука. Аз съм дайвър. Единственият враг на дълбочината, страж между световете, онзи, който трябва да успее. Свикнал съм да живея без сърце. Толкова лесно не се убивам.
	Залата зад гърба ми реве, аплодира, свирка, тропа с крака.
	— Очистих те — казва Алекс, сваляйки оръжието.
	Иззад гърба му излиза Вика. Протяга напред ръка — в дланта й има мазна сива пепел.
	— Намерих онази звезда — шепне тя. Разтваря длан.
	Пепелта кръжи и изтича на пода.


	И тогава умирам.
	Събуждам се и жадно гълтам въздух. Вече се е съмнало. Въздухът е опияняващо свеж. Вика спи на моето рамо, свита от студа.
	Хубав сън, няма що…
	Как беше оня виц за Фройд… „Знаеш ли, дъще, има и просто сънища…“
	Освен това казват, че да се спи във виртуалността е лоша поличба.
	— Вика… — докосвам рамото й, тя потръпва, но не се събужда.
	Ставам, завивам я с края на одеялото. Фенерът в тревата е загаснал, догорял е. Отивам в къщата.
	Тя е малка, в нея има само една стая — разкошна спалня, освен това баня, тоалетна и кухня. Вадя от хладилника сметана, кашкавал, пастет. Правя кафе на малкото котлонче, правя сандвичи, слагам всичко на малък поднос, връщам се при Вика.
	Тя още спи.
	Дълбочина-дълбочина, не съм твой…
	Какво пък, добре си починах. Три часа следобед е.
	Отидох до банята. Приведох се в приличен вид, даже си измих зъбите, като си махнах шлема и го стиснах под мишница. Върнах се в стаята, извадих от хладилника кутия лимонада, йогурт, парче салам. Идиотска комбинация, но какво значение има какво ще ям в реалността? Само да си напълня стомаха.
	Онази Вика, дето е на монитора, също дреме. Усещам лек срам, срам пред програмата, на която изневерявам с човек.
	deep
	Ентър.


	Галя косата на Вика — почти истинската Вика. Шепна:
	— Време е да ставаме…
	Тя се събужда. С недоумение ме гледа, после се усмихва.
	— Благодаря.
	— За какво?
	— Ами… аз така хубаво си починах. Рядко се случва…
	— Донесох закуска — казвам аз.
	— Това е мое задължение — с фалшиво недоволство въздиша Вика. — Благодаря, Леонид.
	Пием кафе, ядем сандвичи. Някъде в гората звъни птичи глас.
	— Сънувах лош сън — съобщава Вика.
	— Имаше ли сцена? — питам аз и сърцето ми спира, като че ли в него отново се впива куршум.
	— Не. Намерих паднала звезда, ама тя вече беше изгоряла. Докрай.
	Сърцето ми отново трепти, удря в слепоочията, ехтящо и тъжно.
	Да спиш във виртуалността е лоша поличба.
	Какви връзки са се протегнали между нас, заспали в дълбочината? Беззвучен шепот и сънени гримаси, напрегнати мускули и трепнали клепачи — всичко, всичко се е претопило в електронни импулси и се е понесло през дълбочината.
	За да докосне тази, която бе до мен.
	Също така заспала.
	За да се промъкне в съня й.
	Лоша поличба е — да се спи в дълбочината.
	— Ще я потърсим утре — казвам аз. Вика иронично ме гледа. Пита:
	— Ти сигурно си племенник на милионер?
	Вдигам рамене.
	— Искам отново да те видя. Просто да те видя.
	Тя се колебае, преди да попита:
	— Кажи ми… аз не те привличам?
	— Сексуално?
	Вика кима.
	— Привличаш ме.
	— Тогава… защо?
	— Не бива да е толкова лесно. — Аз също не намирам веднага сили да завърша: — И не трябва да е стока.
	— Льоня, ти откачаш.
	— Възможно е.
	— Ти не знаеш коя съм. Това — тя посочва лицето си, — е маска. Грим. Мога да бъда всичко.
	Мълча. Права си, права. Не споря.
	— Мога всъщност да съм старица — безпощадно казва Вика. — Грозница. Извратен мъж. Нали разбираш?
	Разбирам.
	За мъжа обаче се съмнявам…
	— Не ставай глупав, Льоня. Не се влюбвай в мираж.
	— Просто искам да те видя отново.
	Тя се решава.
	— Ще влезеш в „Забавленията“ и ще попиташ за Вика. Без поръчка. Става ли?
	— Мадам няма ли да се сърди?
	— Не.
	— Добре — докосвам ръката й. — Разбрахме се.
	Допиваме остатъка от кафето, дояждаме сандвичите. Вика ми хвърля погледи, но мълчи.
	Нека.
	Вътрешно ликувам. Вътрешно съм стегнат и делови.
	Отново съм двадесетгодишен юноша, който ухажва капризна девойка.
	Само че за разлика от юношата не ми се завива свят при мисълта за леглото.
	Заедно, разменяйки незначещи фрази, излизаме от градината. Вратата стои направо в тревата, напомняйки сцена от някакъв стар детски филм. Вика я отваря, първа излиза в коридора на бордея, аз — след нея.
	Тихо и тъжно.
	Посетителите не се виждат един друг. Така че могат да идват и Зайо Байо, и Кумчо Вълчо.
	— Време ми е — казва Вика. — Сега ще се включи моят таймер.
	Кимам. Това е ясно, таймерът е свещен.
	— Благодаря.
	— За какво?
	— За падналата звезда.
	Изглежда тя иска нещо да каже. Но като че ли времето й наистина свърши.
	Вика се стопява във въздуха.
	— Довиждане — шепна аз. Слизам по стълбите. Охранителят в хола е вече друг, намигвам му, не дочаквам отговор, отивам към входната врата.
	— Стрелецо!
	Обръщам се.
	Мадам стои на горната площадка, тежко облегната на перилата.
	— Струва ми се, че напразно дойдохте при нас, юноша.
	— Може би — съгласявам се аз. — Но така се получи.
	Мадам въздиша и отвръща глава. Нека.
	Днес нямам нужда от „Дийп-превозвач“. Още си спомням маршрута на вчерашното бягство, а изходът от „Лабиринта“ и входният му портал са на пет минути пеша един от друг. Вървя по привично-вечерните улици на Дийптаун, оглеждам се в очакване на засада.
	Но от вчера или ентусиазмът на преследвачите е угаснал, или портфейлите им са се поизпразнили.
	— Аз съм Стрелеца! — крещя аз, влизайки в алената мъгла на портала. Гледат ме, и аз се смея, вдигам ръце към пронизваната от мълнии арка. — Аз съм Стрелеца! Стрелеца! Стрелеца!


>>	100

	Днес аз станах смърт, а смъртта стана мен.
	Случва се.
	Вървя по нивата на „Лабиринта“ почти без да се крия, отстрелвайки монстерите и заобикаляйки другите играчи. Играчите също ме заобикалят.
	Освен онези, които са ми обидени още от вчера, и онези, които по принцип смятат себе си за герои.
	Тях ги убивам.
	Два пъти ме убиваха мене. Първо загубвам всичкото оръжие и се връщам в началото на деветнадесетото, водното ниво. Изработи ме цял отбор, около двадесет души, не мога да си представя как сървърите на „Лабиринта“ се изхитряват да координират действията на такава тълпа.
	Обиждам се и ги убивам всичките. Поред, като ги излавям в блатната растителност, покрила градското водохранилище, гмуркам се и ги завличам под водата, където мога да издържам много по-дълго от тях, защото излизам от виртуалността. На последния — ако не се лъжа, това беше Толик, му прерязвам гърлото с острото като бръснач листо на чуждопланетна блатна трева. Това е нещо ново в програмата на „Лабиринта“ — възможност да се използват подръчни предмети.
	След това събирам тяхното снаряжение и вървя нататък.
	На двадесет и четвърто ниво — това е мост, отделящ промишлените райони на Сумрачния Град от жилищната зона — ме настига Алекс.
	Завършвам минаването на моста — това е процедура, изискваща по-скоро чувство за равновесие и здрави нерви, отколкото умение за стрелба. За щастие имам изпробван още на моста-косъм на „Ал-Кабар“ начин.
	Взрив думва пред мен, когато скачам от последната опора, увиснала над пропастта. На моста разцъфтява огнена дупка, ударната вълна ме отхвърля върху бетонния парапет.
	Алекс стои в началото на етапа. Като вдигам към очите си бинокъла, намерен в основното скривалище на двадесето ниво, мога да го разгледам подробно. Снаряжението на Алекс е минимално — щуцер, гранатохвъргачка и една-две аптечки.
	— Стрелецо! — вика той и маха с ръка.
	Пълен е със заряди, но не стреля. И аз също.
	— Ще те очистя, копеле! — вика Алекс. — Чуваш ли? Мъртъв си!
	Той върви след мен от първо ниво — и почти се изхитрява да ме настигне. Може би и той е дайвър? Още един претендент за Медала на Всепозволеността? Нервите ми започват да издават багажа, излизам от дълбочината, хващам Алекс в прицела и пускам три ракети поред.
	Той се изхитрява да се изплъзне и взривовете гърмят зад гърба му, раздирайки на парчета някакъв нещастник, който току-що влиза в нивото. Алекс обаче е контузен, той седи клекнал, тръска глава, опитва се да стане. Насочвам гранатомета, после свалям оръжието.
	Злобата ми минава.
	— Успокой се, ламер! — викам аз, прехвърлям гранатомета на гръб и напускам нивото. Ако той не е дайвър, ще запецне на моста за дълго.
	На тридесет и първо ниво ме заклещват монстери. Те тук са към двеста, от тъпи и слаби мутанти до летяща, скачаща, заравяща се в земята и в асфалта сган.
	Към седем минути стоя в началото на нивото — в хола на небостъргач и разстрелвам радостно дотърчаващите монстери. Свършват ми патроните в уинчестъра, в щуцера, зарядите за гранатомета. Хвърлям използваните оръжия. Два пъти ме раняват, налага се да използвам няколко аптечки.
	Стъклото на вестибюла се пропуква и в него се промушва полупрозрачна муцуна. Монстрите продължават да се стичат.
	Свалям от рамо плазмогъна и откривам огън. Енергоклетки имам много, пазих най-мощното от достъпните засега оръжия.
	Нивото пламва.
	Сините камшици на изстрелите рушат етажите заедно с монстерите и другите играчи. Изгарям цял квартал.
	Монстрите затихват.
	Вървя през руините.
	Още няколко атаки — вече много по-слаби.
	Излизам от това ниво с празни ръце. Много, много неприятно ниво. Монстрите не могат да достигнат хората по съобразителност, колкото и да се напъват програмистите. Но те потискат с бройка.
	На тридесет и второ ниво мигновено ме убиват. До входа стои момче с пушка и ме разстрелва от упор. Нямам боеприпаси, опитвам се да дотичам до него и да го пребия с бокс, но три куршума поред избиват остатъците от живота ми.
	Започвам нивото отначало. Без броня и само с пистолет, като си му е редът.
	От ярост ми притъмнява пред очите. Разстрелвам гадинката, като се доближавам до него на зигзаг, той изпуска уинчестъра и пада по лице. Започвам да го млатя с главата в асфалта, изтръсквайки от него по един процент живот при всеки удар. Той даже не се съпротивлява, само радостно дудне:
	— Аз убих Стрелеца! Убих Стрелеца!
	Взимам му всичкото оръжие — за жалост не е много, и си тръгвам, като оставям полуживия идиот за разтерзание на монстерите.
	За щастие това ниво — „улицата на магазините“ — е доста лесно. Почивка за онези, които са минали предходната месомелачка. Дълги редици от супермаркети и малки магазинчета… ако не се завираш прекалено навътре, няма голяма опасност.
	Намирам щуцер, гранатомет, бронирана жилетка и малко муниции. Без да се набутвам в престрелки се изнизвам към изхода.
	Към Неудачника… проклет да е.
	Когато влизам на територията на Дисниленд (до натруфената врата лежи окървавена детска кукла и купчинка мънички кости), неволно си мисля, че Неудачника може вече да са го спасили.
	Ей това щеше да е весело.
	Но Неудачника си е на мястото.


	Дълго се оглеждам, запомняйки обстановката. Когато за последен път минавах през „Лабиринта“, този парк с атракциони просто го нямаше. Тридесет и трето ниво беше гадно, но напълно стандартно.
	Неудачника, свит, седи до разтопената ограда на „Руски планини“… аз все пак предпочитам да ги наричам „Американски“. От едната страна го прикрива украсен павилион с механизмите на управление на атракциона, а от другата — стена, която опасва целия „Дисниленд“. Местенцето е удобно, невъзможно е някой да се промъкне незабелязано. И аз бих седял тука.
	Само не толкова дълго. Не две денонощия без малко.
	Вървя към Неудачника — открито, вдигнал ръце, за да покажа, че са празни. Неудачника не реагира. Може би спи.
	А може да е мъртъв.
	Неприятна работа е смъртта във виртуалността. Виждал съм един такъв труп… най-страшното е, че той беше „жив“ — продължаваше да върви по улицата, блъскаше се в минувачите, мърдаше, повтаряйки последните конвулсии на своя нещастен стопанин. Изключиха го ръчно след двучасово проследяване на входния канал. Кофти нещо е това, вървящ по улицата мъртвец.
	Но Неудачника трепва и вдига глава.
	— Привет! — викам аз. — Hello! Не стреляй! Don’t shoot!
	Той не отговаря. Но и не вдига пистолета от коленете си.
	— Дошъл съм да ти помогна! — Чувам шум зад гърба си, обръщам се. Някакъв мен с плазмогън ме гледа като треснат.
	Размахвам му пръст и му кимам — заминавай.
	Не се налага да го убеждавам. Той позна, че съм Стрелеца, и не гори от желание да се състезава с мен по точна стрелба.
	— Хайде да поговорим! — доближавайки се до Неудачника, произнасям аз. — Става ли? Аз съм ти приятел! Go steady!
	Изглежда, че той нищо не иска. Нито приятелство, нито стрелба.
	Клякам до него, протягам му ръка и внимателно му прибирам пистолета. Неудачника не се съпротивлява.
	— Разбираш ли ме? — почти викам аз. И Неудачника благоволява да ми отговори. Устните му мърдат, и аз по-скоро отгатвам, отколкото чувам: „Да…“
	Това е вече нещо. Земляк.
	— Отдавна ли си тук? — предпазливо питам аз. Интересно, загубил ли е вече представа за времето?
	Кима. Добре, това поне го разбира.
	— Таймерът ти включен ли е?
	Нула реакция.
	Разтърсвам го за рамото, повтарям:
	— Включил ли си таймера? Таймерът включен ли е?
	Неудачника поклаща глава. Ха така. Най-лошия вариант. Обръщам се — със сигурност Гилермо ме наблюдава — и викам:
	— Виждате ли? Той сам няма да излезе! Проследявайте канала!
	В успеха на това мероприятие аз все пак не вярвам особено. Значи ще се наложи да влача Неудачника до края на нивото и там да го убеждавам, да го карам да натисне бутона за изход.
	Впрочем, нищо невъзможно няма в това.
	— Сега ще станем и ще тръгнем — меко, като на дете, му говоря аз. Впрочем, Неудачника напълно може да е дете, докопало в отсъствието на родителите си желаната играчка. И такива неща са се случвали. — Можеш ли да вървиш?
	Неуверено кимване.
	— Хайде да отдъхнем. — Давам си сметка, че дрънкам глупости, Неудачника си почива вече тридесет и нещо часа, но продължавам: — Ще отдъхнем, ще хапнем и тръгваме напред. Нищо страшно вече няма да има. Аз ще те водя.
	Смъквам си шлема-маска, на това ниво въздухът е достатъчно чист, вадя пакет с храна. Давам на Неудачника гигантски сандвич и кутия лимонада. Виртуалната храна няма да помогне на тялото му, но ще му даде фалшиво усещане за бодрост в дълбочината.
	Отхапвам от моя сандвич, дъвча, гледам Неудачника. Той седи със сандвича в ръка. Да. Тежко е.
	Да бях дошъл преди едно денонощие…
	— Хапни — уговарям го аз. Протягам ръка, смъквам му маската. От гумата на респиратора на лицето му остава червен овал. Иначе лицето му е добро, нормално, нестандартно. Светлокос младеж, само дето очите му са уморени, угаснали. — Хайде! — ободрявам го.
	Той поднася сандвича към устата, бавно започва да дъвче. Ето така. Парченце за мама, парченце за тате, парченце за чичко дайвър. Може пък наистина да е дете?
	— Казвам се Стрелеца. А ти как се казваш? — питам аз. Неудачника не отговаря, той е прекалено зает със сандвича си. — На колко си години?
	Последният ми въпрос е сериозна обида. Във виртуалността всички са равни. Ако Неудачника има поне малък опит на живот в Дийптаун, той непременно ще ми отговори… и още как.
	Но той мълчи.
	Тежичка работа ми предстои.
	Но пък и наградата не е малка. Не бих я заменил за прословутия половин милион на „Лабиринта“. Медалът на Всепозволеността не може да се купи — единствен подобен случай веднага би разрушил ценността му.
	— По-добре ли си? — питам Неудачника. Той кима. — Чудесно. Хайде ставай.
	Той послушно става, аз му връщам пистолета. На тридесет и трето ниво това оръжие е чисто символично, още повече в неговите ръце. Но затова пък Неудачника ще се почувства по-уверено. Много ми се иска да вярвам в това.
	— А сега тръгваме — казвам аз. — Спокойно, уверено…
	Аз съм идиот.
	Забравям за демона-хващач, който седи зад ъгъла. Забравям как Гилермо ми го демонстрира. Вървя покрай оградата на „Американските горки“, крача като на парад.
	И демонът радостно ме хваща с въздългата си ръка, сграбчва ме, подхвърля ме нагоре. Демонът прилича на обраснал с пипала пън… пън от баобаб изглежда. В центъра на пъна има зъбата уста, от корените му расте сръчна седемпръстна лапа, която сега ме върти във въздуха, мачка ме, превръща ме в акуратно, за една хапка, месно топче.
	Пистолетът на Неудачника шепне „так-так-так“, изстрелвайки целия пълнител по монстера. Както се мандахерцам във въздуха, успявам да се учудя на странната му стойка — корпусът му е наведен, раменете са дръпнати назад, пистолетът е в изпънатата лява ръка.
	С това оръжия демон не се убива.
	Но лапата изведнъж престава да ми чупи ребрата, отслабва, и аз падам от триметрова височина направо в алчно отворената паст.
	За щастие монстерът вече не може да дъвче и да гълта. Измъквам се от вонящата дупка, като се старая да не гледам зъбките по десет сантиметра парчето. На зъбките има парчета от дрехи. Не от моите.
	Целият съм в слюнка и тя съска на бронираната жилетка. Изтривам се с туфи жълта изсъхнала трева. Отивам при Неудачника. Той отново е отпуснат, вял и едва жив.
	Външно…
	— Благодаря — мънкам аз. Допирам аптечката до ръката си, тя щрака, впръсквайки лекарства, и се разсипва. Здраво ме намачкаха.
	— Няма защо — тихо, но отчетливо казва Неудачника. Впрочем, това име вече не се връзва много с него. Да очистиш демон с пистолет!
	Впрочем теоретично това трябва да е възможно. Създателите на „Лабиринта“ нееднократно са заявявали, че всеки монстер може да бъде убит с пистолет или дори с бокс. Теоретично. Ако знаеш една-единствена по цялото тяло свръхуязвима точка.
	Но аз не съм чувал за такива подвизи.
	Свалям от рамо пушката, давам я на Неудачника. Той меланхолично взима оръжието.
	Самият аз се въоръжавам с гранатомет. Там има само четири заряда, но сега ще се пробваме да се сдобием с още.
	— Как се казваш? — питам аз.
	Няма отговор.
	Е ми майната ти. Ще си бъдеш Неудачник.


	„Дисниленд“ е направен великолепно. Не знам дали имитира някой реален парк или въплъщава фантазията на гейм дизайнерите. Обаче монстерите, които се возят на виенското колело и си подхвърлят огнени кълба като снежни топки явно са родени от нечие болно въображение. Зрелището е толкова занимателно, че около две минути гледам, преди да пусна ракета по оста на колелото. Взрив, и то бавно пада настрани. Отломките хвърчат на двадесетина метра.
	Хвърлям поглед към Неудачника — ще оцени ли зрелището?
	Никакъв ефект…
	— Да вървим — отсичам аз. Изглежда вече започвам да свиквам с мълчаливия си спътник.
	Минаваме край водни атракциони. Вместо вода в басейните има кръв. Част от механичните лодчици, плъзгащи се по алената повърхност, са пълни със седнали скелети, част са празни. При движение те издават гадно тънко скърцане — механизмите не са били пригодени за работа в такава течност.
	Отвратително.
	А ето цяло семейство мутанти — двама възрастни и три малки в шарени роклички, се е разположило на пикник. На малко газово котлонче те пекат парче от крак в кожена обувка. Хабя още една ракета.
	Те даже не се опитват да избягат. Това не са бойни чудовища, те са създадени само за нагнетяване на кошмара.
	Да можех да го намеря тоя, дето е направил цялата тая мерзост, и да му разкрася муцуната. Не във виртуалността.
	— Малко остава — казвам аз на Неудачника. — Добре вървиш.
	Той кима, като че ли с лека благодарност. Защо ли дайвърите на „Лабиринта“ толкова са се туткали? Момчето върви прекрасно.
	Заедно отбиваме атака на цяла глутница дребни летящи монстери. Неудачника стреля пестеливо и точно, кожените крила се пречупват, тромавите тела падат и се пукат.
	— Да вървим — казвам аз.
	Едва при огромното бетонно поле, по което бавно се плъзгат разноцветни колички, възниква засечка.
	В една от количките има дете. Малко тъмнокожо момче. То върти волана, бягайки от трима мутанти, които със стържещ смях го гонят из цялото поле. Един път малкия минава близо до оградата, хвърляйки към нас обезумял от страх поглед.
	Неудачника вдига пушката.
	— Това не е играч — уморено обяснявам аз. — Това е част от програмата. Бонус. Спасяваш детето, завеждаш го на безопасно място, там намираш някакво оръжие или броня. Хайде, няма какво да си губим времето.
	Но Неудачника сигурно сериозно е загубил връзка с реалността. Той започва да стреля. Три изстрела — трима мутанти. Те се опитват да оцелеят, мятат по нас огнени топки, но Неудачника е по-бърз и по-точен.
	Престрелката привлича неизвестно откъде изпълзял гигантски паяк, който започва да ни залива с откоси от врасналата в муцуната му картечница. Налага се и аз да се намеся. Две ракети отиват на магарето под опашката… по-точно на паяка под пипалата. Настъпва тишина, само измъкналото се от количката дете плаче, без да може да се изправи.
	— Да вървим — решавам аз. Сега вече ще се наложи да заведем детето в укритие и да си получим честно изработените муниции.
	Прескачаме раздраната от картечен огън ограда, вървим към момчето. Изоставам малко, човъркам с крак остатъците от паяка, пресмятайки дали няма да мога да приспособя картечницата му за стрелба с ръка.
	Слуз, хитин и парчета желязо. Няма какво да търся.
	Неудачника идва към мен, внимателно понесъл малкия на ръце. И аз неволно се прониквам от симпатия към него. Той е тъпанар, изключил си е таймера и се е загубил в дълбочината, но все пак не е лош човек.
	— Къде са родителите ти? — питам момчето с надеждата, че програмата не е много сложна и няма да се наложи да губим време за утешения и грижи. Момчето мълчаливо сочи с ръка една сграда малко встрани. Е, слава богу…
	Вървим към сградата, държа гранатомета в готовност, понеже Неудачника е небоеспособен.
	Входната врата ме кара да се наостря. Тя е извадена от пантите и скърца, макар да няма вятър. Зад нея е тъмно. Прозорците на сградата са обрасли отвътре с мъх.
	— Там ли? — уточнявам аз. Момчето кима.
	Вдигам крак да прекрача прага.
	— Извинете… — отчетливо шепне малкия, — те казаха, че ще пуснат мама, ако аз…
	В последния миг успявам да отскоча назад, и струята огън не ме улучва. Вътре в сградата нещо тежко мърда и се търкаля по пода. Изстрелвам в дупката последната си граната.
	Взрив, но звукът само става по-силен. Момчето реве, изтръгва се от ръцете на Неудачника. Той се опитва да го удържи, но детето го одрасква по лицето, изплъзва се и се хвърля във вратата.
	— Мамо! — чува се тънкия му вик. После отеква някакво мляскане и настъпва тишина.
	— Ама че разходка за по бира… — казвам аз като хващам Неудачника за рамото и го издърпвам настрани от сградата. Изглежда той е готов да се хвърли след момчето, направо в гостоприемната паст на неведомото чудовище.
	— Защо? — шепне Неудачника като се обръща към мен. — Защо той постъпи така?
	Да му обяснявам логиката на създателите на нивото е безполезно. Той явно приема всичко насериозно.
	— Момчето са го накарали да примамва минаващите в засадата — казвам аз. — Заплашвали са го да убият майка му. И то се подчинило.
	Неудачника мълчи, като че ли обмисля думите ми. После пита:
	— А защо то влезе вътре?
	Поне се разприказва малко моя подопечен.
	— Изплаши се за майка си.
	— Трябва да им помогнем — прихващайки пушката по-удобно, казва Неудачника. Той явно е готов да се напъха в устата на дявола.
	— Те вече са мъртви! — крещя аз. — Те са загинали, повярвай ми!
	Той ми вярва и сваля оръжието. Слава богу, поне не иска да отмъщаваме за нещастното дете.
	Вървим нататък.
	Гранатометът ми е празен, на Неудачника пушката има десетина патрони. Добре сме въоръжени. Супер разходка. А когато виждам с периферно зрение, че на стотина метра от нас стои човек, който ни наблюдава, настроението ми окончателно се разваля.
	— Очисти го — командвам аз. Неудачника с недоумение се обръща към мен.
	— Защо?
	Правилно. Ако той вярва в това, което става, то няма да стреля по хора. Готин човек е той.
	— Дай ми оръжието! — нареждам аз, вглеждайки се в непознатия. Алекс ли е или не? Ех, къде ми е бинокъла…
	— Няма! — твърдо казва Неудачника и крие оръжието зад гърба си.
	Даже не ми се спори. Стоя, вглеждам се в другия. Той също ни изучава, после прави крачка към ъгъла на сградата и се скрива от поглед.
	Май не беше Алекс.
	— Хайде, мъко моя — казвам аз.
	След половин час положението ни малко се подобрява. Пурпурните облаци в небето се вдигат и оголват свирепото южно слънце. Ние сме почти при изхода от Дисниленд, Неудачника се изхитрява да отбие нападение на двама паякообразни монстера, аз намирам заряди за гранатомета и плазмогън с една енергийна клетка. Животът става по-весел.
	Правим почивка в сянката на разрушена пицария.
	Този път Неудачника не се налага да бъде уговарян да хапне. Той съсредоточено дъвче последния сандвич, аз го наблюдавам. Нямам нужда от храна, но можеше и да ми предложиш, ламер…
	— Защо искаше да убиеш онзи човек? — пита Неудачника.
	Да му казвам, че щеше да ни е от полза чуждото снаряжение, аз не се решавам.
	— Той можеше да ни нападне.
	— Не. Дик е добър.
	— Дик?
	— Да. Той се опита да ми помогне. Днес сутринта.
	Мозъкът ми скърца от напрежение.
	Значи ни следи един от дайвърите на „Лабиринта“? Без да се бърка, без да предлага помощ, но и без да пречи.
	Странно е всичко това.
	— Анатол също ли е добър? — хвърлям пробен камък.
	Неудачника енергично върти глава. Но да обясни причината за своята неприязън към втория дайвър не се опитва.
	— Ами аз? — става ми интересно. Неудачника престава да дъвче. Мисли.
	— Още не знам — прави заключение той. После с извинителен тон добавя: — По-скоро добър.
	Завързалата се беседа не си струва да се прекъсва. Внимателно взимам ръката на Неудачника и казвам:
	— Разбираш ли, че всичко това е виртуална реалност?
	— Да.
	Прекрасно. Това вече е половината от работата!
	— Момче… как се казваш?
	— Не мога да кажа — с явно съжаление признава Неудачника.
	— Сигурен ли си?
	— Не мога.
	— Момче, ти се намираш във виртуалността вече денонощие и половина. Това е много, твърде много. Тялото ти е уморено, то има нужда от отдих, храна, вода…
	Надявам се, че гласът ми звучи примамливо като на хипнотизатор…
	— Трябва да изляза — съгласява се Неудачника.
	— Аз ще ти помогна — отново обещавам аз. — Вече е близо. Но ако нещо не стане, то по-лесно ще е да ти се помогне по друг начин.
	Неудачника гълта остатъка от сандвича и въпросително ме гледа.
	— Кажи ми мрежовия си адрес — моля аз. — „Лабиринт“ ще съобщи на твоя провайдър, те ще изпратят човек, и той ще те изведе от дълбочината ръчно. В това няма нищо срамно, кълна се. Може да се случи на всеки.
	— Не, това е невъзможно.
	— Чуй ме… ако толкова се срамуваш от случилото се или се страхуваш… аз самият ще дойда при теб. Където и да си. Аз съм частно лице. Не ми пука за „Лабиринта“. Просто искам да ти реша проблема! Вярваш ли ми?
	— Вярвам.
	— Тогава кажи си адреса… — за миг ми се струва, че съм победил. Наистина съм готов да изскоча от дълбочината, да купя самолетен билет и да хукна при Неудачника. Ако ще да е на Сахалин или в Магадан.
	— Не.
	От досада удрям с ръка в стената и си натъртвам костиците на пръстите. Командвам:
	— Тогава ставай!
	Изходът от „Дисниленд“ е направен в огледалния лабиринт. Лабиринт в „Лабиринта“… изведнъж ми се завива свят, когато си представям тази „матрьошка“ от виртуални пространства.
	— Значи така… — казвам аз, когато минаваме по края превърналото се в каменна статуя мустакато старче с пачка някакви рекламни флаери в гранитните си пръсти. Старчето тъжно наблюдава излизащите от нивото играчи. — Аз ще вървя отпред. Дръж се плътно зад мен, става ли? И се старай да забележиш врага пръв. Имаш зорко око.
	— Добре — казва Неудачника.
	Влизаме в огледалния лабиринт. В началото това е просто коридор, облицован с огледала. После той започва да се разклонява, преграждат го колони, и аз абсолютно загубвам ориентация. Около мен има десетина двойки дайвъри и Неудачници. Светът се раздробява, върти се, плува.
	Дявол.
	В истинските огледални лабиринти, дето обичат да ги показват в евтините фантастични киноприказки, всичко е съвсем различно. Реалността и илюзията не могат да бъдат объркани, колкото и да се стараят режисьорите.
	Тук няма разлика.
	Помислям си дали да не изляза от дълбочината. Впрочем, резултат от това няма да има. Подробната илюзия ще се смени със схематична, и толкоз.
	— Неудачнико, леко! — предупреждавам аз, като машинално го наричам с измисления от Гилермо прякор. Неудачника не протестира.
	Блуждаем из огледалния лабиринт двадесетина минути и най-накрая излизаме в голяма зала.
	Също огледална. Тринадесетстенна призма.
	Покрай стените стоят компютри. Изход!
	А до тавана има балкончета, на които по двойки стоят монстери. Такива още не съм виждал — огромни изпъкнали очи, дълги ръце, здраво стискащи пушките, люспести тела. В останалото са напълно човекоподобни.
	— Назад! — викам аз. И Неудачника като че се дръпва, стреми се да отскочи назад, в огледалния проход. Но в този момент монстерите започват да стрелят.
	Куршумите дупчат огледалния под, остри игли пробождат тялото ми. Стрелям напосоки по едно от балкончетата, разбирайки, че само едно от тях е истинско, а всички останали са отражения.
	Огнен вихър, огледалната зала се забулва с дим.
	Гърмят изстрели. Раняват ме в дясната ръка, гърча се от болка, прехвърлям тежката тръба на гранатомета на лявото рамо. Нямам време дори за изход от виртуалността.
	И Неудачника се хвърля обратно към мен.
	Стоим рамо до рамо, стреляйки по проклетите огледала, и те се разхвърчат на парченца с насмешлив звън. Раняват ме пак, викам, но продължавам да стрелям.
	Последната граната също не намира целта си, хвърлям гранатомета нагоре, по едното от трите оцелели балкончета, улучвам — стъкло!… дърпам плазмогъна и правя нелек избор между двете последни мишени.
	Неправилен избор.
	Синият огнен камшик удря помътняващо огледало.
	Свърши ми енергията.
	Единият от монстерите е мъртъв, може да го е закачил плазмогъна, а може и да са го нарязали парчетата от огледалата. Но вторият продължава да стреля. Пушката му е насочена към мен, той натиска спусъка.
	Неудачника ме закрива с тялото си.
	В него влиза цял откос и той се свлича. Монстерът презарежда пушката, ловко, умело… а аз стоя във вцепенение, без сили да осъзная случилото се.
	Пък и нямам с какво да отговоря, с какво да стрелям.
	Изстрел удря над самото ми рамо, оглушава ме. Огнена топка пламва на балкончето, изгаряйки монстера докрай и разпръсквайки разреди във всички посоки в търсене на още някаква цел.
	„BFG-9000“.
	Оръжието, с което аз така и не успях да се сдобия в лудешкия си бяг по нивата.
	Дори не гледам кой стреля. Навеждам се към Неудачника. Лицето му е кървава маска, гърдите му са разкъсани от куршумите, но той е още жив — пет прощални секунди, подарени от играта…
	— Отражение… — шепне той.
	Избърсвам с ръка кръвта от лицето му, надигам се.
	Зад мен стои здрав мъж в пълна броня, окичен с оръжие като новогодишна елха с играчки. Лицето му е сухо и спокойно, дихателният филтър е смъкнат под брадата.
	— Трудно се убиват ескорт-гвардейците на Принца на Пришълците — казва той. Гласът му е тих, но под сдържаността се усещат кипящи емоции.
	— Ти си дайвър… — шепна аз.
	— Ти също.
	На човека, който ни следеше, гигантът с броня не прилича.
	— Анатол?
	Той кима, и аз се сещам за правилата на учтивост от кодекса на дайвърите.
	— Леонид — представям се.
	Дайвърът на „Лабиринта“ кима, окача едрогабаритното „BFG-9000“ на рамо. Сигурно сме се виждали на някоя среща. Просто той е бил в друго тяло — впрочем, както и аз. Анатол отива до тялото на Неудачника, гледа го в лицето, кима.
	— Както винаги.
	Той леко го подритва, като че ли за да се убеди, че Неудачника наистина е мъртъв.
	И тогава аз го удрям в лицето. Удрям го толкова силно, че Анатол отхвръква към стената.


>>	101

	Разделя ни Дик, втория дайвър на „Лабиринта“, онзи, когото Неудачника нарече добър човек.
	Ние се бием около пет минути, без да се стремим да се убиваме, просто освобождавайки гнева и омразата си. Дик промушва между сплетените ни тела ствола на своето „BFG-9000“ и тихо съобщава:
	— Още три удара — и ще стрелям.
	Анатол го поглежда косо, отлепва се от мен и ми забива къс удар под ребрата. След като възстановявам дишането си, го ритам в слабините. Сега е ред на Анатол да се гърчи от болка.
	Дик невъзмутимо очаква трети удар. Но ние стоим в стойка „мирно“.
	— Добре — решава Дик и сваля оръжието. Той говори руски, много чисто, почти без акцент. — Д-дайвъри… мамка ви.
	— Тоя дебилен ламер… — съска Анатол. — Тоя козел…
	— Спри се — съветва го Дик. — Той добре вървеше, аз го гледах. Не винаги честно, но винаги добре.
	Дик не е висок, слаб е и гъвкав. Но в тази двойка той води. Анатол млъква, започва да бърше кръвта от лицето си.
	Отдавам се на същото занятие.
	— Ти добре игра — казва Дик. — Но не е толкова просто.
	— Това го разбрах — отвръщам поглед от тялото на Неудачника и се съгласявам аз. — Какво става?
	— Обясни му, Ан — подхвърля Дик и сяда на опушеното, напукано огледало на пода.
	Анатол се мръщи, като че са го накарали да изяде шепа пиявици. Но се подчинява.
	— Ти какво си мислеше бе, чудо, че ние тука се правим на интересни? — пита той.
	— Ти си знаеш — сопвам се аз.
	— Ние го водим всеки час! — крещи Анатол. — Аз съм го водил седем пъти! Дик осем! Разбираш ли, дървена главо? Ние тука познаваме всеки ъгъл! Имаме усет за промените! Разбираш ли?
	Започвам да разбирам.
	— Гилермо каза ли ти, че се опитваме да го измъкнем? — със скучен глас пита Дик.
	— Да… — подсмърчам с разбития си нос.
	— Прекрасно! — оживява се Дик. — Тогава за какъв… — той преглъща ругателството и уморено маха с ръка.
	— Той какъв ти е на тебе? — навъсено пита Анатол.
	— Кой?
	— Неудачника! — крещи Анатол. Явно има намерение да подритне тялото за илюстрация на думите си, но навреме се спира. — Сват, брат? Кой е той? Ти кво, без кинти ли си, че си се хванал нашата работа да вършиш?
	— То се вижда как я вършите!
	— Анатол верно пита — отбелязва Дик. — Какъв ти е той?
	— Никакъв.
	— Момче, ако му знаеш адреса, по-добре е да вадим Неудачника с ръчички.
	— Не му знам адреса — казвам аз. — Можеш ли да ми повярваш? Това е просто клиент. Наеха ме да го спася.
	— Кой?
	— И това не знам. Възложителят беше без лице.
	Следя реакцията им, но няма такава. Фразата ми за Човека Без Лице те възприемат като художествен израз.
	— Става от зле по-зле — говори Дик.
	— По-тежко — машинално го поправя Анатол. — Става от тежко по-тежко.
	— Благодаря! — Дик ме поглежда косо. — Момче, как се казваш?
	— Леонид. Льоня.
	Дик кима.
	— Ти ме познаваш като Крейзи Тосър.
	Примигвам. Крейзи Тосър е един от най-старите и уважавани дайвъри. Възрастен весел дебелак… в такъв облик се явява на сбирки.
	Ето къде Крейзи си вади хляба…
	— Момчета, нямам намерения да ви взимам хляба — казвам аз. — Имам конкретна поръчка — да спася Неудачника. Не можех да откажа.
	И двамата дайвъри отведнъж омекват. Изглежда вчерашният шум и моето стремително пътешествие през нивата на „Лабиринта“ им е внушило някакви конкретни опасения.
	— Ти си думаджия, нали? — пита Анатол. — От старите…
	— Да.
	— Е… нормално вървеше… — Анатол отвръща поглед. — Чух приказките. Даже ако половината са бла-бла, пак…
	— Благодаря — отвръщам аз. Добрата дума и на чайника е приятна.
	— Неудачника е невъзможно да се спаси — казва Дик.
	— Какво? — обърквам се аз.
	— Невъзможно е.
	— Нашия Дик е фаталист — ухилва се Анатол. — Добре. Сядай, ще ти обясня.
	Сядаме около тялото на Неудачника и Анатол започва да разказва. Аз слушам, като пропускам детайлите и запомням основните факти.
	Неудачника не си казва името и адреса.
	Неудачника е великолепен стрелец… и ако беше малко по` късметлия, досега да е минал „Лабиринта“ за едно денонощие и да е обрал всички награди.
	Неудачника никога не стреля по играчи.
	— Какво? — питам аз.
	— Същото. Той не стреля по играчи. Монстрите ги трепе наред — бучи Анатол. — Направо е за завиждане. А по хора нито веднъж не е стрелял. Когато го влачих втория път, точно с това сгреших. Сигурен бях, че ще ми помогне…
	— Той „плува“… — казвам аз. — Смята това, което става, за реалност… не! Не, той самият ми каза, че сме във виртуалност!
	— Аха — съгласява се Анатол. — Ориентация не е загубил. Но с човеколюбието прекалява.
	— Вярващ? — предполагам аз. — Пацифист?
	Анатол само вдига рамене.
	— Значи всеки път са го убивали играчи?
	— Убива го съдбата — влиза в разговора Дик. — Убиваха го играчи, монстери, падащият таван, рикошет, давил се е в разтопен асфалт и е падал от високо. Петнадесет смърти, всичките различни.
	— Това не е възможно — отбелязвам аз. — Освен ако той сам не го прави.
	— Ако е самоубиец, то е много-много хитър — не се съгласява Дик. — Всичко изглежда случайно. Само дето са прекалено много тия случайности.
	— Дик смята, че това е неговата карма — казва Анатол. — Че с нещо е заслужил тази участ. И че каквото и да правим, не можем да го измъкнем.
	— Крейзи, това са простотии — казвам аз. Дик само се усмихва. — Момчета, нима няма начин да се изключи играч принудително? Без да се знае адреса му?
	Дайвърите от „Лабиринта“ се споглеждат.
	— Не се надувайте — моля ги аз. — Работата е сериозна.
	— Имаше начин — признава Дик. — Анатол го опита.
	Гледам Анатол в очакване на разяснения.
	— Тринадесеткратна смърт — неохотно казва той. — Ако играчът загива тринадесет пъти поред с интервал по-малък от пет минути, то програмата го изхвърля без обяснения за причините. Това е бариера за абсолютните бездарници.
	Все още не разбирам.
	— Днес сутринта опитах този начин — казва Анатол. — Не помъкнах Неудачника през нивото, а просто застанах в началото и почнах да го убивам. Тринадесет пъти поред. После още два пъти, реших, че съм се объркал в броенето. И нищо!
	— Стоп! — вика Дик и скача на крака. — Леонид, още една крачка и ще те убия. Това е игра! Разбираш ли?
	Отстъпвам от Анатол. Дик е прав, не може да се мери „Лабиринта“ по мерките на реалния свят или дори Дийптаун. Това е дълбочина в дълбочината.
	— Как се държеше той? — питам аз.
	— Аз му обясних всичко преди да започна! — Анатол също е изнервен. — Не си мисли, че се кефя! Всичко му обясних, стрелях с пушка в главата му! Мислех, че поне може да почне да се съпротивлява! А той първо се опитваше да избяга, а после просто си седеше и си чакаше!
	Сега ми е ясно, защо Неудачника има такова мнение за него.
	— Леонид, това е игра — повтаря Дик. — На седемнадесето ниво, за да минеш, трябва да застреляш момче, вързано за вратата на тунела. Ти направи ли го?
	Направих го, разбира се… То не може да се отвърже.
	— Това е само програма, Дик. Рисунка и звуков файл. Тя ми пречеше да стигна до жив човек.
	— А колко хора си изпозастрелял първия ден, като печелеше репутация? — вика Анатол. — И не ми говори за честен бой! Ти си думаджия от старата школа, ти си дайвър! Всички герои на „Лабиринта“ нямат и половината от твоите възможности в бой! Ти можеш да изскочиш от дълбочината и да не усещаш болка! Да стреляш като по мишени! Да минеш по въже като въжеиграч!
	Той млъква, мръщи се.
	— „Ал-Кабар“ твое дело ли е?
	Кимам.
	— Красиво… — Анатол изстива също така бързо, както се беше навил. — Общо взето така, Леонид. Ние няма да ти пречим. Опитвай. Но не вдигай гири на нас! Ние си вършим работата.
	— И сега е наш ред — добавя Дик. — Ела след около шест часа. Ако през това време не го извадим, пак ще бъде твой ред.
	Не споря. Те са стопаните, аз съм гост.
	Ставам, отивам при компютъра до стената.
	— Ей, Леонид! — вика след мен Анатол. — Знаеш ли защо не можеше да убиеш ескорт-гвардейците от раз?
	Поклащам с глава.
	— Програмите също умеят да хитруват. Където и да стреляш, правилният изстрел ще бъде последния.
	Е, благодаря за информацията… Докосвам клавиатурата, записвам се.
	— След шест часа — казва след мен Дик. — Не по-рано!


>>	110

	Този път в колонната зала има по-малко народ. И все пак десетина човека стоят, пият си биричка и явно ме чакат.
	Минавам покрай тях.
	— Стрелецо!
	Обръщам се. Две непознати момчета и дългокосо момиче идват към мен.
	— Аз съм Стрелеца — съгласявам се аз.
	— Кой си ти? — пита прегърбен очилатко. Много хора си правят такава невойнствена външност, за да приспят бдителността на противниците.
	Разбирателства със стрелба май няма да има. Хубаво. Вчера всички вряха и кипяха, но за едно денонощие главите им са изстинали.
	— Това не е важно.
	— Стрелецо, какво се опитваш да направиш? — включва се в разговора момичето. — Просто играеш ли?
	— Не.
	— Тогава какво искаш? Днес цял ден си бил на тридесет и трето ниво. Да не би да си закъсал?
	— Не.
	Делегацията тъпче на място, после момчето с очилата вдига ръце.
	— Мир, Стрелецо?
	— Мир — с недоумение отговарям аз.
	— Народа го е страх да минава през тридесет и трето — обяснява той.
	— На тридесет и второ са се събрали петдесетина души. Стрелецо, ако не отстрелваш играчите, то теб няма да те пипат. Иначе се обявява голям лов. И не само в Сумрачния Град.
	— Добре — съгласявам се аз. — Само едно условие… в самото начало на нивото седи момче с пистолетче. Не го закачайте.
	Очилаткото и девойката се споглеждат.
	— Става, Стрелецо.
	Стискаме си ръцете.
	— Айде в „BFG“? — предлага девойката.
	Договорите се полага да се поливат с бира. А аз имам шест свободни часа. Кимам. Остатъкът от делегацията се присъединява към нас, и ние в сплотена група изпълзяваме от колонната зала. Оглеждам се — Алекс не е сред моите спътници или се крие в друго тяло.
	— Момчета, ако някой наруши уговорката и ме нападне…
	— Това ще бъде негов и твой проблем — потвърждава очилаткото.
	— Прекрасно.
	— Стрелецо, ти си думаджия, нали? — пита момичето.
	— Да.
	— Сигурно още на „тройки“ си играл?
	— На „двойки“.
	— На „Doom“? — иронично пита очилаткото.
	— Не, разбира се. На „Волфенщайн“.
	Народът одобрително шуми. За най-примитивната от триизмерните игри болшинството само са чували.
	— Между другото — казва момичето, — наскоро се запознах с едно момче, то от „тройка“ влиза в Дийптаун.
	— Какво? — очилаткото е потресен.
	— Каквото чуваш. Без шлем и костюм, на сухо. Каза, че е сержант на срочна служба. Седи някъде в тундрата на станция за космическа връзка. Оборудването им е като за музей. Но изход към „Интернет“ има през някаква военна локалка. Той си вкарал на „386DX-40“ дийп-програмата, влязъл през някакъв гейт в Дийптаун тръгнал да се шматка из града. По походката го забелязах, такава една неравна, веднага се вижда, че модемът му е скапан.
	— Лъже — поклаща глава очилаткото. — С „тройка“ във виртуалността не можеш да влезеш.
	— Що бе? Ако си с „копър“, може! — възразява някой.
	Започва дълъг спор, може ли да се влезе във виртуалността с „АйБиЕм-386“, и дали помага за това математическия копроцесор — „копър“. Не се бъркам, слушам, макар че знам отговора.
	Може.
	И аз съм почнал на „тройка“. Също без шлем и костюм, като хипотетичното войниче, избягало в най-необичайната самоотлъчка в историята.
	Но такава информация не се раздава.
	Разговаряйки, стигаме до „BFG-9000“. Това е мрачновата сграда, издържана в стила на „Лабиринта“, или по-точно, на неговата предшественица — играта „Doom“. Пред тежките железни врати стоят два монстера в ливреи, и аз машинално правя движение с рамо, опитвам се да поема несъществуваща пушка. Най-смешното е, че жестът ми се повтаря от още няколко човека.
	Играта в „Лабиринта“ не минава безследно.
	Разбутвайки монстерите-вратари, нахълтваме в ресторантчето. Интериорът е до болка познат — това е последното ниво на играта „Doom-2“. Огромна зала, наполовина залята с проблясваща зелена течност, наполовина представляваща каменна тераса, на която са разположени масички. На стената над зелената течност има муцуна на чудовищен демон, от челото на който периодично излитат въртящи се кубчета. Над терасата кубчетата се пукат, от тях се излюпва някакъв монстер и няколко секунди броди между масичките, преди да изчезне. Никой не им обръща внимание, за разлика от играта тук те са безплътни и безопасни.
	— Простички нива бяха — подхвърля някакво момче от нашата група. Аз си трая. Щях да го видя аз на това ниво, даже без никаква виртуалност. Щях да погледам подвизите на младото поколение. Единици успяваха да минат последното ниво честно, без да ползват кода за безсмъртие.
	Сядаме близо до зелената течност, събираме няколко маси. Доближава се келнерът — също монстер, летящо алено кълбо с изпъкнали очи.
	— Бира! — поръчва очилаткото. — Маркова, за всички! Аз плащам.
	Монстерът отваря уста и аз машинално се навеждам. Но от устата му излитат не огнедишащи черепи, като в играта, а запотени халби бира.
	Двама идиоти ми се смеят. Останалите разбиращо се споглеждат.
	С какво обикновеният човек се отличава от думаджия? Думаджията не завива веднага зад ъгъла, а първо поглежда.
	Думаджиите се разпознават лесно. Старите играчи не се учудват на моята реакция.
	Вдигаме халби.
	— За примирието! — провъзгласява очилаткото. — Между Стрелеца и всички нас!
	Бирата е гъста, тъмна, не е „Гинес“, но нещо подобно. И много силна.
	Интересно, как са се изхитрили собствениците на ресторанта да придадат на несъществуваща бира такъв вид, че тя се възприема като силна?
	— Дамир — представя се очилаткото.
	— Стрелеца.
	Дамир кима, примирявайки се с това, че не си свалям маската. Не знам защо ми се струва, че външността му е право противоположна на реалния му облик. Той сигурно е висок и як.
	Това е обичайно — маскировка наопаки. Чел съм едно-две психологически изследвания на дълбочината, в които се съобщава, че този метод се използва в две трети от случаите.
	— Защо преди не си се появявал в „Лабиринта“? — интересува се Дамир.
	— Не ми е интересно — признавам аз.
	Дамир възприема фразата ми спокойно, а младежта се мръщи.
	— Ти не беше ли на московския турнир на думаджиите през деветдесет и седма? — интересува се Дамир.
	— Не.
	— Абе познат ми е твоят маниер — решава Дамир.
	Седим си, пием си биричката. Честно казано, много се радвам, че постоянните играчи на „Лабиринта“ се решиха на примирие. Ако ме беше подхванала истинска тълпа, всичките способности на дайвър не биха ме спасили.
	Междувременно в залата настъпваше оживление. Отнякъде се появява младеж с китара, мургав, дългокос. Смутено се усмихва, маха с ръка, стъпва в зелената течност. Течността съска под краката му. Младежът отива в центъра на зелената зона, сяда на един стол, поставен на малко бетонно островче, започва полека да си настройва китарата. Аз също му махам с ръка, макар че той не може да ме познае в облика на Стрелеца. Това е легендарна личност в дълбочината, един от хакерите от старата школа, освен това е бард. Отдавна не съм го засичал. Обикновено той пее в „Трите прасенца“, където, според слуховете, даже има малък дял. Към „Лабиринта“ той изобщо е равнодушен, и това, че го е довяло тук, е рядък късмет. Младежът отмята косата от лицето си и започва да пее:
P>
	Студено, мокро — прекрасно време,
	в кал до колене, в мъгла до уши,
	усмихвам се глупаво и не ми дреме,
	аз и градът сме пияни с мечти…
P$
	Момичето тактува с ръка по масата, бирата се лее като река. Запознавам се с цялата компания, за всеки случай карам Вика да запомни лицата и имената им. В тарапаната едно от момчетата дълго ми стиска ръката и ми лепва на рамото простичък маркер. Правя се, че не забелязвам. В порив на чувства прегръщам момчето в отговор, и прехвърлям маркера на него.
	Нека сега го проследява, ламер.
P>
	Бродя в мъглата като в морето,
	може би лодка съм, може би кит.
	А може би сред водорасли-дървета
	се плъзга безименно нещо с очи…
P$
	Веселието е в разгара си. Всички са доволни, включая хитроумния ламер.
P>
	Не зная звуци, не си ги спомням,
	забравил съм думи и сетива.
	Мъглата само ще ме изпълни,
	ако се вмести в мойта глава…
P$
	Вече съм обхванат от алкохолна мъгла. Ставам, усмихвам се на играчите.
	— Време ми е.
	Никой не ме пита защо, никой не ме навива да остана. Пребиваването в дълбочината е платено развлечение. Провирам се между масичките, над главата ми съскат илюзорните кубчета, разтварят се, изплюват монстери. Правя усилие, за да не се навеждам.
	Имам още около пет часа. Сега дайвърите на „Лабиринта“ се дундуркат с Неудачника. Но не знам защо съм уверен, че нищо няма да направят.
	Завивам в една пряка, спирам.
	Дълбочина, дълбочина, не съм твой…
	Първо, като свалих шлема, отворих хладилника. Извадих лимонада, салам, кутия йогурт. Трябва да обядвам.
	На екрана всичко е нормално. Стрелеца стои, опрян на стената, редките минувачи не му обръщат внимание. Някакъв тип се вмъква във вратата на „Всякакви забавления“.
	— Само не при Вика! — казвам след него.
	— Не те разбрах, Льоня — отговаря „Windows Home“.
	— Нищо — отвръщам поглед аз. — Всичко е наред.
	Изведнъж ме става гадно. Ами ако при Вика — оная, виртуалната, е дошъл някой? Представих си се как правя скандал в несъществуващ бордей и се усмихвам.
	Но започвам да ям доста по-бързо.
	— Льоня — казва „Windows Home“. — Трябва да направя ежемесечните напомняния.
	— Давай — измърморих аз.
	— Да се обадиш на родителите си — с укор произнася Вика. — Мога да избера номера, но това изисква да се освободи телефонната линия…
	— Не.
	Не е хубаво, знам, но по-добре е да се обадя вечерта.
	— Да си платиш сметките…
	Да, и това не бива да се отлага. Ще ми изключат телефона в най-неподходящия момент…
	— Благодаря.
	— Да изчистиш къщата.
	Бързо се оглеждам. Да, пода трябва да се измие. И да се избърше праха. Радиаторът с ръждивите петна да се боядиса.
	— Благодаря, Вика, прието.
	— Освен това за пореден път ти обръщам внимание, че нивото на поставените пред мен задачи невинаги съответства на обема на оперативната ми памет…
	— Млъквай.
	Поставям ръце на клавиатурата, с лакът събарям празната кутийка от йогурт, да не пречи.
	deep
	Ентър.


	Отлепвам се от стената и влизам в стъклените врати на бордея.
	И Мадам излиза насреща ми.
	— Раничко идвате днес, Стрелецо.
	— Затова пък за малко.
	Мадам се усмихва, протяга ръка, докосва ме по бузата.
	— Само не будалкайте момичетата, Стрелецо.
	— Ще се постарая — с глас на послушно момченце казвам аз.
	Мадам кима без особена увереност. Обръща се към охранителя:
	— Заведи го в служебните помещения. При Вика.
	— Благодаря! — от душа казвам аз. Мадам уморено се отмахва и отива към стълбите за втория етаж. А охранителят ми кима към малката врата, до която е застанал.
	С известно смущение тръгвам след него.
	В самото сърце на бордея.
	Чистичък коридор, зад прозорците е лято — гора, река и ярко слънце. Аха, а Мадам разправяше, че при тях винаги е вечер. Иска им се слънчице, никъде не могат да се дянат.
	По стената на коридора има врати, на тях няма номера, нито имена, затова пък са залепени картинки. Котенца, кутрета, мишлета, зайчета. Малко напомня на детска градина. Но от една врата изведнъж се подава полуоблечена блондинка, изпищява, подчертано прикрива гърдите си с ръце и скача обратно.
	Старая се да вървя с каменна физиономия. Зад вратите се шумоли, когато минавам покрай тях, чувам леки звуци. Знам, че ако се обърна, ще видя десетина любопитни лица, подаващи се в коридора.
	Затова не се обръщам.
	Охранителят спира пред врата със снимка на замислено черно котенце. Чука.
	— Да? — чува се отвътре, и аз потръпвам, защото познавам гласа.
	— Посетител — казва охранителят.
	— Да влезе.
	Охранителят леко ме тупва по рамото и се отдалечава. От полуотворените врати за нещо го питат шепнешком, но той пази мълчание.
	Под насмешливия поглед на котенцето влизам.
	Стаята изглежда като планинска хижа. Прозорецът е широко отворен, през него нахлуват пориви на студен вятър. Шуми река. Вика седи пред прозореца на обикновен дървен стол, разглежда лицето си в малко огледалце. До нея върху грубо скована маса има напълно модерна козметика.
	— Привет — подхвърля тя. — Постой тихичко, става ли?
	Кимам, стоя и се оглеждам. По стените висят акварели — непознати за мен, на почти всички има планини, мъгла, борове. На пръв поглед изглеждат еднообразни, като евтина халтура за ежеседмичната разпродажба. Но се вглеждам по-внимателно и одобрително кимам. Това не е щамповано с набита ръка, а просто цикъл.
	— Как би ги нарекъл? — пита Вика без да се обръща. Лесно й е на нея, тя има огледало.
	— Даже не знам — признавам аз. — Винаги съм имал проблеми с названията. Ами например…
	Минавам покрай стената, внимателно докосвам рамките. Планините, или една планина, но в различни ракурси, гъсти струи мъгла, впити в склоновете борове. Утринна хлад и сух течен въздух. Звъняща струя на ручей, шумолене на вятър като че ли картината е способна да предава и звуци.
	— Лабиринт — казвам аз. — Лабиринт от отражения.
	Вика си слага червило. Замислено се съгласява:
	— Може… важното е, че е непонятно. С такива названия по-добре се купуват.
	— Това твои картини ли са?
	В последните дни потресаващо бавно загрявам.
	— Да. Не прилича на мен?
	— Прилича. Но аз мислих, че само си ги подбрала с вкус.
	— Ама че мъже се навъдиха. — Вика най-накрая става. Тя е облечена с бяла ленена рокля до колене, носи сандали, на врата й виси сребърно колие на верижка. — Това е нещо като комплимент при първата среща?
	— При втората — опитвам се да го обърна на шега.
	— Не, при първата. Сутринта беше работа.
	— Тогава започвам да говоря комплименти — мърморя аз. — Ти си умна, красива, талантлива…
	— Добави — точна. — Вика връзва в косите си бяла панделка.
	— Не, по-добре ще добавя — щедра. Да продаваш такива картини е подвиг.
	— Глупости — леко махва с ръка Вика. — Продавам реалните оригинали. А тези остават у мен. Те са по-добри.
	Вика не забелязва каква грешка допусна. Аз съм безумно щастлив от това. Бързо казвам:
	— С какво са по-добри?
	— Те звучат.
	Ето каква била работата. Не ми се е причул шумът на вятъра и плясъкът на водата на картините.
	— Ражда се ново изкуство — казвам аз.
	— Много отдавна се е родило. И не едно. Просто засега не разбираме, че това е изкуство. Когато пещерният човек рисувал по стените елени, това също не веднага са го признали за творчество.
	— Ако е така, то целият Дийптаун е произведение на изкуството.
	— Разбира се. Не целият, но на места — без съмнение. Ела насам.
	Вика безцеремонно ме хваща за ръката, и ме влачи към прозореца.
	— Гледай!
	Ето какво било. Вика е рисувала от натура… само дето съществуват ли в реалността такива планини?
	Централният пик — със сигурност не. Той е висок десетина километра, изтръгва се от планинската верига като горд бунтар. Облаците кръжат около върха, безсилни да нахлупят на пика своята шапка. Планината е като нарязана на филийки — тъмна зеленина на горите, морскосиня полоса на алпийски пасища, снежен пръстен, и сив, мъртъв гранит на върха.
	Между нашата хижа, а тя също стои на порядъчна височина, и пика-гигант се е разпростряло езеро. Не много голямо, но идеално кръгло, аз бих казал — нарисувано, ако не беше толкова живо. Водата е тъмносиня, тежка, на границата на леда.
	Аз мълча.
	— Не се ли боиш, че това е фирмен антураж за претенциозни клиенти? — пита Вика.
	— Да бе, да. Притрябвал им е.
	Гледаме планините.
	— Дълго ли ги рисува? — тихичко питам аз.
	— Две години — безгрижно казва Вика.
	Кимам. За такова нещо може да отделиш и повече време. Това не са щампованите пейзажни красоти, които се продават на всеки ъгъл. Струва ми се, че ако взема даже много силен бинокъл, няма да ми се наложи да доизмислям нищо. Картината е направена напълно, в целия обем.
	— Много искам да сляза там — казва Вика, гледайки езерото.
	Мълчаливо кимам, съгласявам се.
	— Страшно е. Пътят е много сложен — въздиша Вика. — Ако се върже въже на прозореца, то на ей оная пътечка може да се излезе лесно. Но по северния склон преди половин година мина свлачище. Пътечката със сигурност е затрупана.
	Обръщам се към нея, гледам я в очите.
	Не, тя не лъже и не ми се смее.
	— Искаш да кажеш, че всичко това е живо? — питам аз. — Там може да се отиде? Да се качиш на пика, да се изкъпеш в езерото?
	— Водата е ледена, ще настинеш.
	— И всичко това живее? Пада сняг, тръгват лавини, вдигат се бури?
	Вика кима.
	— За да се държи това пространство трябва отделен сървър!
	— Два сървъра. Единият е напълно зает, другият държи и цялото заведение.
	Гълтам студен въздух. Питам:
	— Тогава… защо работиш тук? Всяка фирма би те взела като пространствен дизайнер, само им позволи да надникнат през този прозорец!
	— Имам си причини — казва Вика с леко повишен тон, и аз разбирам — въпросът е неуместен.
	Свобода за всички и във всичко.
	Може би й харесва да бъде виртуална проститутка?
	— Благодаря — казвам аз.
	Вика с недоумение се мръщи.
	— Благодаря, че ми позволи да видя това — обяснявам аз. — Ти нали не пускаш всеки тук?
	— Не всеки. А ти нали ще ми покажеш картините си — с усмивка пита Вика. Аз се стряскам. — Ти каза, че не умееш да измисляш заглавия. Значи ти се е налагало да го правиш.
	Ха така. И аз сглупих. И подобно на Вика не забелязах грешката си.
	— Отдавна не рискувам — признавам аз. — Така се получи. Може и да е за добро, все едно такова нещо не ми е по силите.
	Вика даже не се опитва вежливо да спори. Тя си знае цената.
	— Знаеш ли, исках да те поканя на ресторант — казвам аз. — Ако си съгласна…
	— Не.
	Чувствам се оплют. Не знам защо бях сигурен, че Вика ще се съгласи, че ще й хареса в „Трите прасенца“, че ще постоим над планинската река — нека не съм го правил аз тоя пейзаж, но го обичам…
	— Разбирам — казвам аз.
	— Не, не разбираш. Въпросът не е в клиентите, сега точно е по-празно, а пък и момичетата ще ме заместят. Аз те каня. В нашето ресторантче.
	Нищо не разбирам, но се съгласявам. Вика придирчиво ме оглежда, оправя ми яката на ризата.
	— Ставаш — решава тя. — Хайде.
	— Далече ли е?
	Вика само се усмихва, взима от масата малка велурена чантичка. Излизаме в коридора и аз отбелязвам, че вратите повече не скърцат в пристъпи на любопитство.
	— Хайде, хайде…
	Вървим, чинно хванати за ръце, като възпитани деца на разходка. Коридорът свършва с вита стълба, ние се качваме нагоре. Преброявам седем врътки преди пътя ни да преградят тежки плюшени щори. За миг ми възниква мисълта, че пространството тук е обърнато наопаки и ние сега ще влезем в хола на първия етаж.
	— Не се учудвай от нищо — казва Вика и минава напред.
	Вървя след нея в пълна увереност, че ще мога да изпълня молбата й.
	Излизаме на морски бряг.
	Залезът оцветява небето в оранжево и златно. Морето диша уморено и гали брега. Пясъкът под краката ни е черен. Целият плаж е антрацитово-черен. Знам, че има такива плажове. Никога не съм мислил, че е толкова красиво.
	На брега стоят бели масички под чадъри, на масичките има хора. Всичките са живи, не са програмни мулажи, усещам го веднага. Главно момичета, само на най-близката до брега маса има две мускулести момчета. И на дългия барплот се е настанило слабо момче по къси гащи.
	— Това е нашата рекреационна зона — шепне Вика. — Хайде.
	Сядаме на свободна масичка, Вика се навежда към мен:
	— Тук е на самообслужване. Върви на бара, вземи за мен шампанско.
	Вървя, затъвайки в пясъка. Тримата мъже и двадесет жени ме наблюдават. Всичко изглежда безкрайно странно, като че ли чудовищен тайфун е минал по крайбрежието, отнесъл е хотелите и къщите, но е пощадил част от ресторантчето на открито. Впечатлението се засилва от запердената врата, през която влязохме — тя самотно стои сред черния пясък.
	— Привет! — казва момчето до бара и бързо ми бута ръката си.
	Машинално я стискам.
	— Вика обича сухо шампанско — казва момчето. — Само не взимай френско, вземи „Абрау-Дюрсо“, то е някъде отляво под бара… Ти за пръв път ли си тук? Не съм те виждал преди. Днес денят е празен, всички момичета са се събрали тука. Сега ще те оклюкарят!
	Той бърбори с енергията на Робинзон, срещнал Петък. Той има невероятно подвижно лице, в устата му липсват два зъба.
	— Харесваш ми — казва момчето, почесвайки белещия си от загар корем. — Блях, наистина ми харесваш! Ха-ха! Изплаши ли се? Не, не работя тук, тоест работя, но не по този начин. Гледай ония двамата до морето да не те харесат случайно!
	Вече ми се вие свят. Вадя измъчена усмивка, минавам зад бара, вадя от кофичка с лед бутилка, взимам две високи чаши.
	— Виж, изгорях вчера! — възкликва в това време момчето, като откъсва дълга люспа от белещата си кожа. — Хванах се на бас с момичетата, че ще изгоря, те не вярваха. Идват сутринта — а аз наистина съм изгорял!
	Той тика под носа ми тленните останки от кожата си.
	— Супер изглежда, нали? Цяла нощ се мъчих, правих симулация на изгоряла кожа. Ще трябва да я пробутам някъде, ще ми я изтръгнат от ръцете! Само че ръцете не си ги давам!
	Бързо кимам и избягвам с плячката. Вика ме очаква, задавяйки се от смях.
	— Кой е тоя? — питам аз, отпускайки се на стола. Тихият шум на вълните ми се струва нечувано благодеяние.
	Вика продължава да се смее, после прави сериозна физиономия.
	— Това е нашият програмен гений, хакер и охранител, познавач на хардуера и софтуера. Наричай го Компютърен Маг. Или просто — Маг. Това му харесва. Само не го наричай Зука.
	— Зука?
	— Аха. Той обича разтворими напитки, „Зуко“, „Сприм“, всякаква химия. Момичетата му лепнаха тоя прякор, той много се обижда.
	— А защо е такъв… странен? — предпазливо питам аз.
	— Не знам. Може да сплашва нашите гейове, може в живота да си е такъв.
	Косо поглеждам младежите край брега. Те също ме разглеждат, нещо обсъждат. После единият лекичко перва другия по устните, и оня обидено се извръща.
	Става ми съвсем тегаво. Но Вика не спира да се усмихва и аз с подчертано любопитство питам:
	— Защо са ви момчета? Момичетата невинаги се справят?
	— Така е. Помниш ли небесносиния албум?
	Помня го. Дявол ме дърпа за езика, и аз се интересувам:
	— А козичките къде пасат?
	Ние заедно се смеем, напрежението спада.
	— Това е програма — признава Вика. — Опитвахме да си слагаме тела на животни, но поведението не се получава адекватно. Такива клиенти не идват често, затова пък — при нас има всичко. Всякакви изчанчености.
	Наливам шампанското в чашите, чукаме се.
	— Нормално — казва Вика.
	— Да, добро е — съгласявам се аз, оставяйки празната чаша.
	— „Абрау-Дюрсо“ не може да е лошо. За теб казвам „нормално“. Съмнявах се как ще вирееш в такава компания.
	— Защо, какъв е проблемът? — казвам аз с глас на човек, който всеки ден се разхожда в компания на проститутки и хомосексуалисти.
	Вика размисля.
	— Не, ти все още не мислиш така — казва тя. — Но това няма значение. Важното е, че си съгласен на думи. Значи ще се насилиш да повярваш в това.
	— Може ли? — Компютърния Маг стои до масичката, някак немислимо прегънат и с умолителна гримаса. — Не говорите ли за мен? Нали няма да ви преча? Може ли да седна?
	— Сядай… — обречено въздъхва Вика. Мага се мята на свободния стол, с жест на фокусник вади иззад гърба си чаша и още една бутилка. Някакъв бананов ликьор.
	— Викинце, благодаря! — казва той. — Вече си мислех, че ще си загивам тук от самота! Искаш ли?
	Вместо отговор Вика си сипва още шампанско. Аз също се отказвам от ликьора. Мага си сипва на себе си.
	— За запознанството! — казва той. — Аз съм Компютърния Маг!
	— Аз съм Стрелеца — машинално отговарям аз.
	— Уау! — Маг се отмята на стола. — Не ме убивай! Нали ти вече два дни внасяш смут в „Лабиринта“? Вика, поздравявам те, ти си се запознала с як думаджия! Всички реват от него! Той убива, убива наляво и надясно!
	— Верно ли е? — пита Вика.
	Кимам.
	— Никога не бих си го помислила — казва Вика.
	— Нали трябва и аз да те изненадам с нещо.
	— Стрелецо, гледай в „Лабиринта“ да не сгазиш лука! — възкликва Маг. — Щото ще си взема отпуска от Мадам, ще се набутам в „Лабиринта“ и всичко ще потроша! Аз по принцип съм мирен, ама като се ядосам — кошмарно е! Трябва да ме държат трима, двама са малко! Един път…
	— Маг — казва Вика. — Ние си говорим. Сериозно. Подрънкай си с Тина или с Леночка.
	Маг тъжно кима.
	— Винаги е така… Махам се, махам се. Никой не ме обича…
	— Аз много те обичам — казва Вика. — Но Тина от вчера е в депресия. Развлечи я, ти го умееш.
	— Без проблеми! — сияе Мага. Взима си бутилката и с танцувални движения отива на една маса, където чернокоса пищна девойка съсредоточено пие водка.
	Аз само поклащам глава.
	— Тук имаме свой свят — казва Вика. — Доста тих и мирен. Между другото тук всички момичета са в основните си тела. Не с тези, които слагаме за клиентите.
	— Значи това е основното ти тяло във виртуалността?
	— Да.
	Правя следващата крачка.
	— И името ли? Вика ли се казваш?
	— В дълбочината — да. Именно затова ти позволих да дойдеш, защото позна.
	Тя тъжно се усмихва.
	— Отначало дори си помислих, че си някакъв шпионин, хакер или дайвър, че си установил моята личност…
	Сърцето ми започва да бие бясно.
	— А сега не мислиш ли така?
	Вика вдига рамене:
	— Кой знае? Но ти ми харесваш. Иска ми се всичко да е съвпаднало така от само себе си. Удивително и красиво.
	Не успявам да отговоря, щорите на вратата се разтварят, за секунда се подава личице на девойка:
	— Наташа, Тина, за вас. Зелен и жълт албум.
	Пищната девойка, до която вече се е лепнал Маг, захвърля бутилката по вратата. Вика се надига:
	— Елис! — тихо, но отчетливо казва тя. — Замени Тинка!
	Момичето на съседната маса кима, но Тина в протест вдига ръце.
	— Вика, наред съм.
	Тя говори през програма-преводач, но дори и тя донася отглас от умора и злост.
	— Ще поработя като малолетна. Всичко е наред. Мене Кепето вчера ме изнерви.
	Един от гейовете става, бързо върви между масичките. Прегръща Тина през раменете, нещо й нашепва, кара я да седне отново. Въпросително гледа Вика.
	— Добре, Анджей — съгласява се тя. — Благодаря.
	Геят и едно от момичетата излизат. Вика сяда, изпива си шампанското на екс. И неочаквано със свистящ шепот казва:
	— Козел. Всички мъже сте козли.
	— Кой е тоя Кепето? — питам аз.
	— Клиент. Постоянен. Обикновено сама работя с него, но вчера… бях заета.
	— С мен?
	— Да — твърдо казва Вика. — Момичетата не трябва да работят с него, те след това не са на себе си.
	— А какво иска той?
	— Червения албум.
	Припомням си вчерашната вечер.
	— Не си спомням такъв.
	— Това е вложка в черния албум. Не се показва на когото падне. — Вика става. — По дяволите. Льоня, извини ме…
	Аз също ставам.
	— Ти искаше да ме поканиш някъде?
	— Да.
	— Ами покани ме!
	В хола се озъртам, очаквам да видя Мадам, но тя така и не се появява. Спирам кола, казвам адреса — „Трите прасенца“… Вика бавно изстива. Много ми се иска да я разпитам за червения албум и за „Кепето“, но си мълча.
	Не бива. Засега не бива.
	— Ето, показах ти как живеем — казва Вика. — Интересно ли е?
	— Бива — казвам аз. — Нормално.
	— Бива… — Вика вади от чантата цигари, щрака със запалка. — Нормално…
	Не харесвам момичета да пушат. Даже във виртуалността.
	— Вика, а ти какво очакваш? Вопли — „какъв ужас“? Не съм лицемер.
	Възторг? Също не виждам причини.
	Тя мимолетно докосва ръката ми.
	— Извинявай, Льоня. Малко се притеснявам за момичетата. Разбираш ли, ти си случаен клиент. Бягал си от преследвачи, скрил си се в бордея, закачила те е моята снимка… Извинявай. Ти нямаш нищо общо.
	Стигаме до „Трите прасенца“. По принцип сега народът трябва да не е много. Във виртуалността няма пикови часове — поясното време изтри това понятие. Но някакви случайни приливи-отливи има. И ето сега например залата е фрашкана до дупка.
	Провираме се до бара и аз викам на бармана:
	— Привет, Андрей!
	— Привет-привет — подавайки на някакъв клиент чаша с коктейл казва Андрей. — А ти кой си?
	Уау. Това е самият той, а не програмата-барман.
	— Леонид — казвам аз.
	Андрей мръщи чело. В това тяло той не ме е виждал и се презастрахова.
	— Колега! — със страшен шепот казвам аз. — Ти какво? Пак ли те мъчат данъчните? Рекетьорите са ти задигнали файловете? Казвай, ако е така, ша ги търсим…
	Андрей се навежда през бара, вика:
	— А! Не те познах! Много си пораснал! Цял мъж си станал!
	Вика търпеливо тъпче до мен. Не й е много уютно май. Както и на мен в зоната за почивка в публичен дом.
	— Както обикновено, нали? — интересува се Андрей, протяга ръка към бутилките.
	— Джин-тоник, едно към едно — усмихвам се. — Аз съм бе, аз съм. Само че предпочитам да поседим над реката. Сами.
	Андрей леко се мръщи и поглежда под бара — там му е терминалът.
	— Всичките канали ли са заети? — ужасявам се аз.
	— За тебе ще намерим един — решава Андрей. Протяга ръка, натиска нещо. — Работата е много проста… Ето, какъв късмет! Дропна връзката, един канал се освободи! Давайте, ама бързо!
	Хващам Вика за ръка, тегля я към вратата в каменната стена на ресторанта. В коридора нареждам:
	— Индивидуално пространство за нас двамата. Никакъв достъп.
	— Прието — шепне таванът. — Никакъв достъп. Вие сте гости на ресторанта. „Трите прасенца“ ви желаят приятна почивка.
	— Колко яко — иронично казва Вика. — Ти тук постоянен клиент ли си?
	— Да.
	Не навлизам в дребни детайли като оная малка дайвърска афера с търсене и сплашване на рекетьори, задигнали от стопанина на ресторанта истинските му финансови файлове. Ако не бях разубедил оная банда недоучили хакери, то Андрей щеше много яко да се набута. Или на рекетьорите, или на данъчните на Дийптаун. А така… всичко завърши мирно, даже рекетьорите накрая останаха доволни. От това, че лесно им се размина.
	Влизаме в есента.
	Вика за миг спира и се оглежда. Вдига от земята спаружено листо, мачка го с пръсти. Докосва кората на дървото.
	Чакам. И аз така тъпча като влизам в нови виртуални пространства. Освен това аз обикновено излизам в такъв момент от дълбочината, оценявам истинския облик на местността. За Вика това е недостъпно, но пространствените дизайнери имат свои методи.
	— Страхотно — казва тя. — Може би самият Карл Сигсгорд го е правил… Завиждам.
	— И твоето не е по-лошо — утешавам я аз, но Вика поклаща глава:
	— Не във всичко. Той има потресаващо чувство за мярка. А аз се увличам…
	Тя по детски рита листата, те вяло се вдигат и падат. Те вече са летели своето.
	— Да вървим — хващам я за ръката, водя я към реката. Масичката е сложена като за банкет. На голямо блюдо се мъдри специалитетът — печено прасе „По прасешки“. Има и от моя любим глинтвайн, и приличен набор вина.
	Вика не гледа масата, тя стои над пропастта, вглежда се в далечината. Заставам до нея. До противоположния бряг потокът мие клоните на повалено дърво. Сигурно е имало буря. Това пространство също е живо, като Викините планини.
	— Благодаря — казва Вика и на мен ми става хубаво. Мисля, че трябва също да й покажа морския бряг и парченцето стара Москва, които са свързани с ресторантчето. Но това също ще почака. Ние ще имаме още време, сигурен съм.
	Иначе за какво е всичко това?
	— Знаеш ли, много рядко излизам от своето пространство — казва Вика. — Не знам защо.
	Тя се колебае, но продължава:
	— Сигурно се страхувам да срещна тези, които идват при нас… да ги видя такива, каквито могат да бъдат. Весели, добри, симпатични хора.
	— Защо?
	— Тогава ще излезе, че всички хора са двулични. Ние сме сметище, Леонид. Сметище, където се изхвърля насъбраният душевен боклук. Страх, агресия, неудовлетворени желания, презрение към самия себе си. В твоя „Лабиринт“ сигурно е същото.
	— Той не е мой. По работа съм там.
	— Тогава ти е по-лесно. А при нас идват палета, които нямат търпение да станат мъже, мъже, на които им е омръзнало да бъдат такива, комплексирани от приятелките си момчета с желанието да упражнят насилие… Понякога идват и опитват всичките албуми. Казват: „В живота трябва да изпиташ всичко“.
	Отново се сдържам и не питам защо тя работи в „Забавленията“.
	— Защо си носим в бъдещето най-лошото, което имаме у себе си? — казва Вика.
	— Защото го има. И никъде не можем да се денем от това. Представи си, че около нас са джентълмени със смокинги, дами във вечерни тоалети, всички говорят умни красиви приказки, вежливи са и са културни…
	Вика тихо се смее:
	— Не вярвам.
	— И аз. Всяка промяна в обществото — техническа, социална или комплексна като дълбочината по никой начина не променя индивидуалния морал. През вековете са се постулирали всякакви неща — от презрение към робите до равенство и братство, от аскетизъм до всепозволеност. Но изборът винаги се извършва индивидуално. Глупаво е да се счита, че виртуалността е направила хората по-лоши, отколкото са. Смешно е да се надяваме, че тя ще ги направи по-добри. Имаме инструмент, дали ще строим или ще пробиваме черепи с него — от нас си зависи.
	— Инструментът не е подходящ, Льоня. Всички разбират, че всъщност си седят вкъщи или в офиса, втренчени в екрана или нахлупили шлема. И затова всичко е позволено. Игра. Мираж.
	— Ти говориш като александровците.
	— Не, техният подход също не ми харесва. Изобщо не ми се иска да се превръщам в поток електронни импулси.
	— Вика… — слагам ръка на рамото й. — Не си струва да гадаем, не си струва да преживяваме. Дълбочината е на пет години. Тя е още дете. Хваща всичко, което й попадне под ръка, говори глупости, смее се и плаче не на място. Ние не знаем какво ще израсне от нея. Не знаем дали няма да има братя и сестри, които да са по-добри от нея. Трябва просто да й дадем време.
	— Трябва да й дадем цел, Льоня. Ние се гмурнахме в този свят, без да сме се оправили с онова, което остана зад гърба ни. Без да умеем да живеем в един свят, породихме друг. И не знаем накъде да вървим. Към какво да се стремим.
	— Целта ще се появи — без особена увереност казвам аз. — Пак казвам, дай й време… дай възможност на дълбочината да се осъзнае.
	— А може би тя вече се е осъзнала? — казва Вика насмешливо. — Оживяла е. Като във фантазиите на хората, които никога не са били в нея? Може би сред нас ходят хора, които не съществуват в реалния свят? Отражения на пустотата? Може би ти или аз изобщо не съществуваме? И всичките ни представи за реалността са фантазии на оживялата мрежа?
	Изведнъж ме побиват тръпки.
	Не, не съм склонен да считам, че мен всъщност ме няма.
	И за Вика съм почти спокоен.
	Но мисля, че познавам един кандидат за „отражение на пустотата“.
	А Вика продължава, като че ли си е поставила за цел съвсем да ме побърка.
	— Представи си как може да изглежда това. Стотици хиляди, а може би вече милион компютри са включени в мрежата постоянно. Потоци информация фучат между континентите, утаяват се на хостовете и рутерите, запечатват се в паметта на машините. Несъществуващи пространства живеят по свои закони, променят се. Падат листа от дърветата, нашите крачки оставят следи, от нашите гласове падат лавини. Информацията се дублира, обърква се, смесва се. Програмите са послушни, те създават мулажи, обвивки, но кой знае, колко скоро обвивката ще се напълни с истински разум?
	— Всеки хакер ще умре от смях, ако те чуе — казвам аз с дървен тон.
	— Аз не съм хакер. Просто гледам това, което става около нас. И си мисля, какво би видял човек отникъде, появил се в Дийптаун, който твърдо смята себе си за истински и жив? Кълчещи се клоуни? Хора, които тичат из „Лабиринта“ и радостно се убиват един друг? Психопати, разпускащи по бордеите? Около нас има всичко, съществуващо в реалността. Небе и слънце, планини и морета, градове и дворци. Пространства в пространствата, смесване на времена и народи, достойнства и пороци. Всичко! Всичко и нищо. Имаме нужда само от онова, което ненавиждаме в реалния живот. Смърт, кръв, фалшива красота и заимствана мъдрост. Та какво ще си помисли дълбочината за хората, ако се научи да мисли?
	Аз мълча. Спомням си Неудачника, който убива монстерите с пистолет, но никога не стреля по играчи. Който не си казва името и адреса. Който вече две денонощия виси във виртуалността — но езикът му не се заплита от жажда и не му се подкосяват краката. Който не разбира, че бягащото от мутантите дете са само стотина килобайта програма на сървъра на тридесет и трето ниво.
	Спомням си думите на Човека без лице — „Сега нещо се промени“. Та това си беше директно подсказване — заедно със спомените за „Невидимия Бос“ и „Заблудения Пойнт“. Случи се онова, което няма никакви аналози, освен във фолклора.
	И тогава ме втриса.
	Не може да има случайности петнадесет пъти поред — дайвърите на „Лабиринта“ биха измъкнали Неудачника… ако на това не се съпротивляваше самата мрежа. Неудачника не може да бъде измъкнат от дълбочината — той живее само в този свят. Той е прикован към „Лабиринта“, към света на изстрелите и предателствата, на кръв и руини. Той загива и се съживява, без да разбира какво става с него.
	— Вика… — шепна аз. — Вика, не дай си Боже…
	— Какво? — тя ме гледа и отстъпва с една крачка. — Какво ти е?
	— Не дай Боже си права… — шепна аз. — А ми се струва, че си права…
	Тя ме хваща за ръката, стиска я здраво, почти до болка, крещи:
	— За колко си си сложил таймера? Къде живееш? Льоня, опомни се! Ти си жив, ти си истински! Аз говоря глупости, тъпотии!
	Става ми смешно — Вика се е изплашила за мен.
	— Аз съм наред — казвам аз. — Аз съм жив и истински. Нямам дийп-психоза. Но познавам човек, който не може да бъде жив.
	Колкото и да е странно, но Вика се успокоява. Аз на нейно място напротив, щях да се изплаша още повече.
	— И аз съм срещала такива… — заявява тя.
	Поклащам глава.
	— Вика, познавам човек, който се държи като в твоята фантазия. Не различава реалността и виртуалността. Не познава границата, живее, а не играе в дълбочината.
	Тя се сеща мигновено:
	— В „Лабиринта“?
	— Да.
	— Това се нарича загуба на реалността. Нервен срив и нищо повече.
	— Виждал съм нервни сривове — казвам аз. — Това… това е друго.
	— Льонка. — Вика се усмихва. — Аз ти наговорих глупости, а ти се уплаши… Знаеш ли, аналогиите са фалшиви.
	Иска ми се да й разкажа всичко. За Човека без лице и Неудачника. За случайностите, които стават система. Но аз съм подписал договор, обещал съм конфиденциалност.
	Освен това ще се наложи да й кажа, че съм дайвър.
	А пък аз имам опит от такива признания.
	Досещам се какво си мислят момичетата, когато се целуват с дайвър. „Сега той ще излезе от дълбочината, и лицето ми ще се превърне в маска от мънички квадратчета — пикселчета. Той е свободен тук, а аз съм пленница…“
	Не искам Вика да мисли така. Не искам това да стане стена между нас.
	— Права си… — шепна аз. И Вика се притиска до мен.
	Стоим над пропастта, целуваме се, и реката реве под нас, а вятърът развява косите ни. Самотен птичи вик, секундно проблясване на слънце в разрив между облаците, килим от листа под краката ни. Той е мек и мирише остро. Събличам роклята на Вика, тя ми помага да махна дрехите си. Целувам тялото й, устните ми докосват жива топлина, не аз съм в дълбочината, тя е в мен, това е нашият свят, аз никога няма да си отида оттук, ние ще се изгубим в тези гори и ще намерим път към планините, които се виждат от прозореца й.
	Вика шепне нещо, но аз не чувам думите й — ние сме прекалено дълбоко, извън пределите на всички пространства.
	После настъпва краткият миг, когато пространствата се сливат в едно.
	Заедно сме — през разстояния и неизвестност.
	— Не ме оставяй, Стрелецо — шепне Вика, — само посмей да си отидеш…
	— Няма да си отида — казвам аз. Притискаме се един до друг, вятърът се плъзга по кожата, от мокрите листа минава хлад по гърба. Гледам нагоре, но облаците се кълбят, кръжат под мен, още миг — и ще падна в небето, ще се изгубя в реалностите след Неудачника…
	— Кой си ти, Льоня?
	Но аз не мога да й отговоря. Отново я привличам до себе си и нашите устни се докосват, правейки думите пусти и ненужни.
	— Времето ми свършва — шепне Вика. — Трябва да излизам… всеки момент…
	Разбирам. Прегръщам я още по-силно, като че ли мога да спра хода на таймера на онзи край на невидимата нишка, да удържа Вика в дълбочината още минута, още миг…
	— Ела! — Вика вдига глава, изправя се над мен на лакти. — Ела днес, ще те чакам.
	Кимам, надигам се към нея — но вече е късно.
	Тялото й избледнява и помръква, разсипва се като облак виолетови искри, роклята на земята се стопява като шепа сняг. Миг — и аз оставам сам, под небето, което иска да падна в него, да се загубя в облачната мъгла, да стана още един човек, който не познава граници между световете.
	И Вика винаги ще бъде с мен, ще станем равни, и никога няма да ми се наложи да отговарям с целувка на въпрос…
	Тръскам с глава, силно се заравям в увехналите листа.
	Случва се. Всички дайвъри познават този миг, когато ти се иска да станеш като всички.
	Трябва да бягам…
	Дълбочина-дълбочина, не съм твой… пусни ме, дълбочина!
	Екранчета пред очите, студен вятър от климатика.
	— Гризна ли го? — попитах дълбочината. — Вкусно ли е? Не те ли заболяха зъбките?
	Дълбочината мълчи. Няма какво да отговори. Тя пак загуби.
	Светът като че ли се разчупи на две части. Онази, където беше любовта, и онази, в която съм се търкалял по пода, прегръщайки пустотата. Проклето раздвояване, след което се чувстваш идиот.
	Свалих шлема. Тялото ми беше схванато, като разглобено. Ех, да можех да се наспя. Протегнах се и изтръгнах кабела на костюма от порта.
	— Срив на периферията! — уплашено каза „Windows Home“. — Льоня, провери съединенията на виртуалния костюм!
	— Пауза — наредих аз. Разгънах се, станах.
	Костюмът трябва да се изпере.
	Отидох в банята, съблякох се, влязох под душа. Постоях половин минута, поемайки с обърнато нагоре лице стегнатите водни струи. После вдигнах от пода костюма, взех парче сапун за пране и се захванах да пера.
	Ето така обикновено се развалят скъпите вещи — от мързел… или от срам… да се носи на химическо чистене.
	Пределно внимателно изпрах костюма и го закачих на закачалка, а нея на пирон над ваната. Потекоха струйки вода. Да се изстисква тъкан, в която са вградени стотици кабелчета, датчици и имитатори на налягане е още по-голямо безумие от прането. Е, ще се надяваме на репутацията на фирмата „Филипс“. Може би те са предвидили дори руското безхаберие.
	Старият ми виртуален костюм — китайски, но доста приличен — се въргаляше в шкафа. Все се канех да го продам, но не намирах време да пусна обява по мрежата. Сега това ме зарадва.
	Вмъкнах се в шареното трико, разходих се из стаята. Става. Малко ми е омалял, но ще свърши работа. Размахвайки шнура дори взех да си подсвирквам нещо.
	Викините думи са глупости. Тя наистина си фантазираше, а аз съм загубил критичност. Мрежата — това са просто стотици хиляди компютри, закачени на телефонни линии. Виртуалността е измислица на съзнанието.
	Невъзможен е електронен разум на базата на „пентиуми“ и „четворки“.
	Всеки компютърджия ще го обясни… ако не го домързи да спори с очевидна глупост.
	Втъкнах кабела в порта и „Windows Home“ радостно съобщи:
	— Открито е ново периферно оборудване. Да извърша ли инсталирането?
	— Да.
	Основният ми костюм ще съхне към три дена. Нека „Windows Home“ инсталира стария костюм както трябва.
	— Датчици за движение… тестът е извършен… имитатори на налягане… тестът е извършен… енергоконсумация… тестът е извършен… ограничение на критични натоварвания… тестът е провален! Внимание, даденият модел на виртуален костюм не покрива пределно допустимите параметри на безопасност! Възможен е дискомфорт при виртуални контакти! Не се препоръчва…
	— Продължавай теста — наредих аз. Всички китайски костюми страдат от този грях — непоправим от гледна точка на западноевропейците и американците. Ако във виртуалността ме размаже бетона плоча, то костюмът може да реагира много енергично и да ми остави по тялото една-две синки.
	Честно казано, това не ме тревожи особено.
	— Тестът е приключен. Препоръчва се да се прекъсне инсталирането на оборудването.
	— Оборудването да се приеме — слагайки шлема, казах аз.
	— Сериозно? — попита „Windows Home“.
	— Да.
	— Оборудването е инсталирано — скръбно се съгласи програмата.
	deep
	Ентър.


	Вятърът се усили. Свивам се, отдалечавам се от пропастта. Главата ми е мокра и да стоя тук не ми е много уютно.
	Особено сам.
	Взимам термоса, наливам си глинтвайн. Две глътки, колкото да се сгрея. Ние ще дойдем тук пак заедно с Вика. Много се надявам, че й беше хубаво тук. Не са много във виртуалността местата, които ми харесват напълно.
	— До скоро — казвам аз на реката, вятъра, есенната гора. Отивам към изхода.
	Ако се разходя до „Лабиринта“ пеша, тъкмо ще убия останалото време.
	А дайвърите ще привършат опитите си да спасят Неудачника.
	Не знам защо, но съм сигурен, че няма да успеят.


>>	111

	Първото, което виждам като излизам на тридесет и трето ниво, е полегналият на тревата Анатол. Първата ми мисъл е, че и старите играчи понякога се издънват. Но Анатол приповдига глава и ми маха.
	Неудачника също си е на мястото — в своя ъгъл.
	— Ей, Стрелецо! — Анатол явно не смята да променя хоризонталното положение с вертикално. — Лази насам!
	Сядам до него, въпросително кимам.
	— Ние искаме да се откажем от тази… — Анатол кима към Неудачника, — задача.
	Мълча. Нека се изкаже.
	— Не вярвам в кармата — казва Анатол. — Ако влачиш човек към изхода внимателно, като кристална ваза, а той мре — значи самият той го иска.
	— Тоест?
	Анатол снижава гласа си до шепот:
	— Слушай, ти си имаш свой резон да го спасяваш… опитай. Но първо помисли — той две денонощия е в дълбочината. Виждал ли си преди такива орли?
	— Да.
	— Гласът е хрипкав, ходят като автомати, разбират от третия път… Така ли е?
	Гледам Неудачника и поклащам глава.
	— Значи той яде и пие. Ходи до тоалетна. Ориентира се в това, което става.
	Анатол се надига, кляка.
	— Стрелецо, това момче ни смята за идиоти. Той е тук или по задача на дирекцията — проверява как работим. Или е дайвър като нас. Или е и двете.
	Нямам какво да кажа, Анатол, разбира се, е прав. От гледна точка на нормалната логика други варианти не може да има. Но аз в последно време съм скаран с нормалността.
	— Крейзи отиде в дирекцията — казва Анатол. — Или те ще признаят, че са ни спретнали проверка на способностите, или да не искат невъзможни неща.
	— Те ще решат, че Неудачника е дайвър — съгласявам се аз.
	— Ето!
	— Това е много удобна версия, Анатол. Дайвър-шегаджия, който е решил да се поиздевателства над индустрията на развлеченията и колегите си… Няма защо да се спира „Лабиринта“ заради такава дреболия.
	— Стрелецо, влачих го през цялото ниво — уморено казва Анатол. — В огледалната зала изпозастрелях гвардейците.
	Кимам. С неговото снаряжение и опит това е възможно.
	— Знаеш ли какво стана после? — в гласа на дайвъра се чува злоба. — Той си изпусна пушката. И тя го перна право по челото!
	Мълча. Какво да кажа?
	Неудачника не иска да излиза от нивото…
	— Нямам сили… — Анатол плюе на тревичката. — Не мога да го гледам, козел мръсен. Не да го спасявам.
	— Анатол, безцелно нищо не се прави.
	— Тогава какво иска? А? Ще ти кажа! Да развалим договора! Да се устрои той на топличко място! Сам… или в комбина с някого. С дайвъра, който така да се каже го спасява!
	Той ме гледа в очите и аз приемам предизвикателството.
	— Ти ме обвиняваш в двойна игра?
	Дайвърите не дънят други дайвъри. Прекалено малко сме. За това беше създаден Кодекса, за това се събираме три пъти в годината — пренебрегвайки предпазливостта и взаимното недоверие.
	Ако дайвърите почнат в Дийптаун да враждуват помежду си — ще пострада цялата мрежа. А животът на мрежата е главното. И без това тя има достатъчно врагове в реалния свят.
	— Не знам. — Анатол отвръща поглед. — Сигурно не. Извинявай. Но и тебе те дънят. Кой ти поръча спасяването на Неудачника?
	— Анонимно лице. Имам канал за връзка с него, но се страхувам, че е еднократен и прекалено добре защитен.
	— Този аноним може ли да е дайвър?
	Вдигам рамене.
	— Ами направи си изводи. Ние вече се издънихме, ти гръмна в целия „Лабиринт“, но също ще се прецакаш. Тогава ще дойде чичко отнякъде, ще измъкне Неудачника и ще получи договор.
	Анатол става, разкопчава си бронирания костюм, делово ми предлага:
	— Стреляй.
	— Какво?
	— Убий ме. Тогава ще вземеш всичкото снаряжение. Или си тръгнал да воюваш с щуцер?
	Колебая се, и Анатол клати глава.
	— Абе Стрелецо, и ти си като Неудачника…
	Той насочва плазмогъна към гърдите си, натиска спусъка. Кратка експлозия, руква кръв, но той е още жив. Много сили имат дайвърите на „Лабиринта“.
	— Мамка ти! — ръмжи Анатол и стреля по себе си повторно.
	Бронираният костюм целият е в кръв, но аз се старая да не обръщам внимание на това. Свалям доспехите, нахлузвам ги, вдигам оръжието, мунициите.
	Неудачника или не ни гледа, или не реагира на толкова необичайна процедура по обмяна на снаряжение.
	Отивам и сядам до него. Всичко е както първия път. Наведена глава, вял поглед под маската. Нима наистина е дайвър? И сега седи на чаша кафе и сандвич, поглежда екрана, готов всеки момент да се гмурне в дълбочината и да започне да ме обърква…
	— Не ти ли е скучно тук? — питам аз. Секунда — интересно, за какво беше нужна, за обмисляне на отговора или за включване на дийп-програмата? — и Неудачника дрезгаво казва:
	— Нямам избор.
	— Защо? Хайде да излезем от „Лабиринта“. Ходил ли си в „Трите прасенца“? Или в „Стария Хакер“?
	Неудачника клати глава.
	— Там е къде-къде по-интересно — казвам аз. Ние седим един до друг. Аз — с „BFG-9000“ на колене, готов всеки момент да изпепеля противника. С такова снаряжение ще минем. Не може да не минем. Но засега не бързам. — Да, искам да ти благодаря.
	— За какво?
	— Ти ме прикри в огледалната зала.
	Неудачника смъква респиратора. Изведнъж забелязвам, че той има много странни движения. Някаква рядка мекота и пластика — като че ли всеки жест му доставя наслаждение. Така понякога се държат самовлюблените актьори. Но за разлика от тях Неудачника не ме дразни.
	— Нима това иска благодарност? — казва той с ирония.
	— Да — отговарям аз. — Разбира се.
	— Ти би ли постъпил иначе?
	— На твое място — да.
	Пауза. Неудачника май е изненадан.
	— Защо?
	— Ти си в беда. Теб трябва да те измъкнем от „Лабиринта“.
	— Не аз съм в беда — Неудачника клати глава.
	— Дайвър ли си? — питам го директно.
	— Не.
	— Момче, не ми се изплъзвай. Ти вече повече от две денонощия си в дълбочината. Ти трябва да умираш от жажда и глад.
	— Жаждата не е най-страшното.
	— А кое е по-страшно?
	— Тишината.
	— Какво?
	— Тишината, Стрелецо.
	Той ме гледа в очите. Не отвръщам поглед. Лицата ни са едно до друго.
	Очите му оживяват, в тях вече няма вяла безпомощност. Черна дълбочина… безкрайна тъмнина, като че ли гледам нощно небе, в което в един миг са изгаснали всички звезди. Във водовъртежа на тъмата, засмукващ и безмълвен, отвъд границата на световете.
	— Тишина — шепне Неудачника.
	Усещам я, тази Велика Тишина, за която той се опитва да ми говори. И добре, че сега мълчи. Думите са безпомощни, те дращят по обвивката на Тишината, безсилни да я пробият и само пречат да разбереш.
	Тишина.
	Който и да е той — Неудачника, — той знае за нея повече от всеки на света.
	Още един миг — и аз ще падна в Тишината. Ще разбера Неудачника.
	Не искам да го разбирам!
	— Ето от какво се страхувам… — казва Неудачника, и кошмарът са стопява. Аз просто си седя до него. Две нарисувани човечета, разменящи мъгляви фрази.
	Интересно, може ли човек да се побърка в дълбочината? Може би аз ще съм първият?
	— Защо се самоуби? — питам аз.
	— Кога?
	— Анатол те е извел, ти си изпуснал пушката и си се застрелял в челото. Искаш да кажеш, че е било случайност?
	— Случайности няма.
	— Тогава защо?
	— Анатол не може да ме изведе.
	— Защо? — крещя аз. Това е разговор на глухи, отговорите му не обясняват нищо.
	Неудачника не отговаря.
	Нека.
	Стигат ми тия загадки. Аз просто ще го изведа.
	И той няма да има избор — никакъв, освен да излезе от нивото.
	— Ставай! — викам аз. Хващам Неудачника за раменете и го карам да стане. Изваждам от кобура пистолета му, изпразвам го и го изхвърлям.
	— Хайде! Марш!
	Той не спори, а и да беше опитал само… Ако трябва, ще го нося на гърба си.
	Няма да има за него друг изход.
	Ние преминаваме през целия Дисниленд, аз разстрелвам монстерите без да икономисвам заряди. За това ниво те ще ни стигнат с излишък.
	Гранатометът се нажежава от непрекъсната стрелба, изгаря ми рамото дори през бронята. Няма значение.
	На площадката с количките отново бяга от три ловки демона дете. Само че този път не чернокожо, а латиноамериканче. Ех, тия американски расови комплекси… Неудачника замръзва на място и се налага да се повтори краткият дуел с демоните и паяка с картечницата. Вървим към сградата, която ни посочи детето. Но този път Неудачника държи малкия здраво и той не успява да се изтръпне. Вместо него във вратата влизам аз.
	Почти целия хол заема полупрозрачен кандилкащ се мях със зъби. Ракетите минават през него, без да се взривяват. Изгарям тварта с плазмомета, хабя две енергийни клетки.
	В следващата стая, омотани със слузеста паяжина, се гърчат двама — мъж и жена. Охранява ги дребен монстер, който даже не се опитва да ме атакува, а се хвърля да довърши пленниците. Разстрелвам го с пушката, заедно с Неудачника освобождавам родителите на момчето. По-нататък всичко върви по стандартния сценарий — разказ за ужасите на чуждопланетното нашествие, съвети по повод преминаването на огледалния лабиринт и тържествен дар — плазмогън. Програмите са примитивни, те не забелязват, че аз вече имам това оръжие. Прозявам се, приемайки подаръка. Съединеното семейство се оттегля. Всичко е картинно до отвращение — детето върви по средата, трогателно се държи за ръцете на родителите… Трябва да разбираме, че те ще излязат от Сумрачния Град. Поглеждам Неудачника — той е напълно сериозен. Като че наистина е спасил три човешки живота.
	Вървим към огледалния лабиринт. На Неудачника оръжие така и не му давам. Изобщо нямам нужда от фокуси с падащи и стрелящи уинчестъри.
	— Значи така — командвам аз. — На входа на залата спираш. Чакаш, докато не те извикам. После спокойно отиваме при компютъра и ти изчезваш оттук към къщи. Става ли?
	— Да.
	— Разбра ли ме? Никакви глупости няма да правиш?
	Неудачника ме гледа в очите.
	— Глупости — това е да те прикривам от изстрели?
	— Да! Ще се оправям сам, а ти ще излезеш оттук. Разбра ли?
	— Разбрах.
	Ох, не ми се вярва, че е искрен… Но няма начин. Минаваме през огледалните коридори, до входа на залата тупвам Неудачника по рамото. Той послушно спира.
	— Чакай. Чакай ме и ще се върна — казвам аз. Правя крачка към вратата, но не издържам и се обръщам.
	— Слушай… който и да си… Много съм изморен.
	Неудачника кима.
	— Омръзнаха ми тия глупости — казвам аз. — Обещай, че няма да изскочиш при изстрелите. Обещай, че никъде няма да се денеш. Искам да те измъкна и да се върна вкъщи.
	— Ще направя всичко както казваш — произнася Неудачника. И аз неочаквано му вярвам.
	— Благодаря — шепна аз преди да връхлетя в залата.
	И започва огнена въртележка.
	Гвардията на Принца Пришълците пуца по мен от тринадесет балкончета, аз също стрелям — напосоки. „BFG-9000“ изгаря три огледала с един залп. Помещението е пълно със сребърен дим. Куршумите удрят по бронята, събарят ме на пода. Стрелям в падение, въртя се на гръб като в забравения танц от моята младост — „брейк“, още два пъти стрелям. Три огледала, три огледала, три огледала…
	Последната огледална плоскост, и вече истинско балконче с два монстера. Те са залети със зелена кръв, „BFG“-то доста е насякло люспестите им тела. А моята броня още се държи, измачкана, нажежена, но надеждна като преди.
	Последен изстрел — огнена топка, трещене на вторични разреди… Монстрите крещят и умират, превръщат се във вихри черна пепел.
	И настъпва тишина.
	Огледалната зала е изгорена и разрушена, само екрана на компютъра за изход тържествено проблясва сред погрома.
	— И дойде тишината… — шепна аз, вдигайки се на колене. Благодаря ти за бронята, Анатол, благодаря… — Неудачник!
	Слаб звук от коридора — неуверена крачка. И две къси пукания — изстрели от щуцер.
	Няма нужда да ми се обяснява.
	И да ме утешават също нямам нужда.
	Хуквам към вратата, прекрачвам окървавеното тяло на Неудачника, гледам в огледалната безкрайност на коридора.
	Алекс стои в обкръжение на безплътните си двойници, свалил щуцера. Той е с остатъци от бронирана жилетка, лицето му е в кръв. Дулото на щуцера е насочено към пода, срещу отражението му.
	— Нямам повече патрони — казва той.
	Захвърлям „BFG-9000“, откачам от колана си пистолета. Опирам дулото в челото на Алекс така, че той се отдръпва.
	Даже злоба нямам.
	Алекс мълчаливо чака изстрел.
	— Сядай — казвам аз, сваляйки оръжието. — Сядай, гад…
	Той сяда, и аз сядам до него на пода, а тялото на Неудачника, който пак не извади късмет, сляпо гледа в тавана.
	— Защо го уби?
	— Аз… исках да убия теб — казва Алекс. — Преследвах те. Страхувах се да не закъснея. Не забелязах, че е без оръжие.
	— А мен защо?
	Алекс криво се усмихва.
	— Ти ме очисти на първо ниво. Забрави ли?
	— Не. И това ли е причината?
	— Нали се договорихме да вървим съвместно!
	Боже, за какво ми е това наказание?
	— Искаш да кажеш, че ти не се канеше да ме застреляш по същия начин? Заради допълнителния пълнител?
	— Мислех за това — спокойно признава Алекс. — Но нали още не бях решил. А ти ме уби.
	И в този момент ме напушва смях. Падам на пода, забивам се с шлема в крака на Неудачника. Удрям с ръка огледалното стъкло.
	— Изрод! — викам аз. — Тъпанар!
	Алекс се обижда.
	— Нали не стрелях по теб! — крещи той. — А ти по мен — да!
	— Момче, на тебе нещо ти хлопа дъската! — казвам аз. — Отмъстител, мамка ти… Зоро недодялан… Аз съм дайвър! Разбираш ли? Това момче, дето ти го очисти, от две денонощия е в дълбочината! Изключен му е таймерът! Той може да ритне камбаната, ако не го измъкна! А ти с твоите комплекси… идиот, идиот…
	— Дайвър? — тъпо повтаря Алекс.
	— Дайвър! — сега не ми пука за вечната конспирация. — Аз тоя „Лабиринт“ го… от четиридесетия етаж! Опитвам се да спася човек — а ти си играеш на война, пале! На колко години си, момче?
	Алекс отговаря след пауза. Но все пак отговаря.
	— На четиридесет и две.
	Обхваща ме нов пристъп на смях.
	Ето го царството на Питър Пан, островът на вечните деца.
	Прехвърлил четиридесетте любител на военни игри.
	Във виртуалността няма възраст. И солидният възрастен бизнесмен, и тийнейджър, добрал се в някакъв офис до компютър с модем — всички са равни.
	Всички имат право да търчат из нарисуваните лабиринти, спомняйки си детските правила за чест и да викат „Спукано гърне!“
	Всеки може да си играе на благороден герой и доблестен рицар, забравяйки за това, че животът е къде по-сложен от десетте старозаветни заповеди.
	— Много съжалявам — казва Алекс. — Не съм знаел, че се занимавате с такава сериозна работа…
	Боже, колко ми е смешно… Не, нищо сериозно, дойдох да се изпишкам…
	— Ако мога с нещо да ви помогна… — сподавено казва Алекс. — Да заплатя времето, което сте изгубил…
	— Времето не може да се купи — отговарям аз. Все пак щеше да е по-добре, ако Алекс продължаваше да се държи като тийнейджър-програмист… — Сега някъде умира от глад и жажда момче, в което ти изстреля шибаните си куршуми!
	— Много съжалявам… — Алекс става, идва до мен. Аз го гледам, без да правя опити да стана. — Просто вие се държахте неетично. Застреляхте ме без явна причина…
	Безполезно е да се говори с него…
	— Може би не съм прав — гласът му леко укрепва. — Но, разбирате ли, за всичко причината е във вашата първоначална постъпка. Вие очевидно сте по-млад от мен…
	Гледам тавана, отражението на Неудачника. Неговото вкаменено, мъртво лице.
	— Обаче вие би трябвало не по-зле от мен да разбирате, че ние се намираме в не-реален, не-съществуващ свят — вещае Алекс. — Това е опасна илюзия… хората са способни лесно да губят жизнените си ориентири, моралните норми, да се подават на усещането за всепозволеност. Може би моята постъпка не беше съвсем вярна, но аз винаги се опитвам да запазя обичайните човешки императиви. „Лабиринтът“ е игра, обаче в нея са въплътени вечни идеали. Идеалите за рицарство, ако щете. Битка на доброто и злото.
	Още един борец с илюзии. Колко ги имаше по мое време — хора, които се опитваха да направят дълбочината точно копие на реалния свят. Най-смешното е, че най-шумен беше един писател фантаст…
	— Вие от самото начало се държахте нечестно — казва Алекс. — И ето… тъжен резултат. Знаете ли, дайвър, така е било винаги. От сътворението на света. Цялата история е жив пример!
	— _А в кипящите котли на старите кланета и смутни времена…_ — шепна аз. — _колко храна за мъничките ни мозъци!_*
	[* Цитат от „Балада за борбата“ на Владимир Висоцки. — Бел. NomaD.]
	Алекс млъква.
	— Уреди ли сметките с мене? — питам аз. — Казвай, уреди ли ги? Или все още искаш да ме застреляш лично? Карай!
	Хвърлям му пистолета. Вдигам ръце.
	— Аз… нямах това предвид… — мънка Алекс. — Ако вие просто признаете, че не сте прав, това би било напълно достатъчно…
	— Признавам — казвам аз, с две ръце поставяйки на гърдите си тръбата на гранатомета. — Признавам. Трябваше да чакам ти да ме застреляш. Доволен ли си?
	Алекс отстъпва една крачка, протестиращо маха с ръце. Той не е удовлетворен от този резултат, не успя да се оправдае в собствените си очи.
	Дълбочина-дълбочина, не съм твой…
	А спусъка е тежък, едвам се изхитрих да го натисна.
	На екранчетата на шлема има кръв.
	А вътре в мен — тишина.
	Не, не се опитвам да извадя от дълбочината нескопосен играч и не се опитвам да надхитря безпринципен колега. Това е мрежата.
	Самата виртуалност се опълчи против мен.


>	Част трета. Човекът без лице

>>	00

	Аз присъствах при раждането на виртуалното пространство. Бях един от първите, изпробвали дийп-програмата на Дибенко. И мистичният страх на обикновения човек пред компютъра ми е чужд.
	Калкулаторите не могат да бъдат разумни.
	Вика може да си фантазира по повод на самозародил се електронен разум — аз не мога да повярвам в него. Всичко, което се случва в дълбочината, е само пресичане на различни програми. Ако случващото се излиза извън рамките на възможното, значи, зад това стои човек.
	Но кой, кой може да стои зад безкрайните смърти на Неудачника?
	Добър дайвър или просто опитен обитател на дълбочината са способни да нагласят собствената си смърт много поредни пъти. Всичките тези изпуснати щуцери са глупости. Но защо на Неудачника му помага самата мрежа? Защо Алекс се изхитри да ни настигне именно в този момент, когато Неудачника остана без охраната ми? Случайност?
	И двама професионалисти, водещи Неудачника към изхода, също не успяха да го опазят от случайности?
	Не мога да повярвам в това.
	Седя в съблекалнята на „Лабиринта“, отново влязъл в дълбочината, унизен и посрамен, дайвър-неудачник, който реши, че е по-умен от другите. Дълбочина-дълбочина… колко леко и незабелязано ме смачка. Битката е загубена, ако врагът не е излязъл насреща.
	Ненапразно Човекът Без Лице ми предлагаше такава награда за спасяването на Неудачника. Той знаеше много повече, отколкото ми каза. Точната стрелба и добрата реакция няма да помогнат.
	Значи и на мен ми е време да престана да чукам по нарисувана врата.
	Трябва да търся истински изход.
	Аз хвърлям бронята и снаряжението в шкафчето, пъхам се под душа, безсилието идва злобата. Прекрасно. Здравей, злобо. Ти си това, което ми трябва. Стига съм играл по правилата.
	Обличам се и излизам в колонната зала.
	— Администрацията на „Лабиринта“ моли Стрелеца да дойде при началника на Службата за Безопасност — незабавно се разнася във въздуха. — Администрацията…
	Поглеждат ме, когато се отправям към вратата, през която предишния път мина Гилермо. Блъскам я — не е заключена.
	Къщичката на администрацията този път е оживена. Пускат ме в общото работно пространство на сисоповете на „Лабиринта“ — аз мога да виждам тях, а те — мен. Впрочем, едва ли интересувам някого тук. Вървя по коридорите, надзъртам през стъклените врати — зад тях има терминали, момчета и момичета на компютри. Зад няколко врати има цели зали, където на огромни маси са поставени макети. Макети на нивата на „Лабиринта“ — хълмове и оврази, сгради и руини, реки и горящи пожарища. Около макетите лениво се разхождат хора. Ето някакво момче се накланя над макета и изсипва в мъничка рекичка колба зелена слуз. Рекичката започва да ври. Момчето бута стоящия до него колега, онзи гледа изгаврения пейзаж и вдига рамене.
	Ето как се конструират нивата. По-точно, скелетите, основата, която по-нататък ще започне да живее свой собствен електронен живот, ще се насели с монстери и играчи. Няколко седмици или месеци нивото ще провокира въображението на постоянните посетители на „Лабиринта“. После ще го сменят.
	— Вие ли сте Стрелеца?
	Момичето се доближава до мен нечуто и незабелязано. Хубаво, русичко.
	— Да.
	— Елате, господин Агире ви очаква.
	Вървя след нея. Общо взето знам какво ще ми кажат сега. Но защо да не отделя десетина минути за формалности?
	Гилермо стои до прозореца към „Лабиринта“, тъмен силует на фона на кървавото зарево. В триъгълната стая всичко е обмислено — стопанинът на кабинета на фона на прозореца изглежда мъничък, изгубен… и приковава погледа. Влизащият, който се оказва във върха на пирамидата, неволно се препълня със съзнанието за важността на своята персона… и се чувства неуютно.
	— О, Стрелецо! — Гилермо с енергични крачки върви насреща. — Седнете, седнете…
	— Прекратявате ли договора? — направо питам аз.
	Гилермо спира. Търка си носа.
	— Н-да… говорихте ли с Анатол, Стрелецо?
	— Говорих.
	Като че ли той не контролираше нашия разговор…
	— Стрелецо, съгласен ли сте с мнението на нашите дайвъри, не?
	— Не.
	— Защо?
	— Това ще промени ли нещо? — отговарям на въпроса с въпрос. — Вие вече сте взели решение да се откажете от спасяването на Неудачника.
	— Аз не съм вземал решението — казва Гилермо. Леко акцентира върху „аз“.
	— Но договорът се прекратява?
	Гилермо въздиша.
	— Оценяваме вашите опити да помогнете… значително оценяваме.
	За пръв път речта му става неправилна, и аз разбирам — Гилермо общува с мен не чрез програма-преводач, той знае руски. Знае го дяволски добре. Приятно е. Но не е удивително — руснаците са доста голям процент играчи. Изглежда, защото нашето знаменито национално безхаберие е живо и до ден-днешен… и много фирми, без да подозират, плащат за развлеченията на своите сътрудници, а не за работа в дълбочината.
	— Но се оформи мнение, че сега сме се сблъскали с акция на враждебно настроен дайвър. Да се продължава спасителната мисия значи да се подкрепя неговия план. Така ли е?
	Аз кимам. В гласа на Гилермо няма увереност. Но и аз няма какво да противопоставя на думите на дайвърите на „Лабиринта“.
	Засега нямам.
	Да споря е безполезно.
	— Фирмата ще ви изплати възнаграждение — казва Гилермо. — Дори сме готови да поспорим за сумата… не много.
	Той хитро и доброжелателно се усмихва.
	— Оставям сумата на ваше усмотрение — казвам аз.
	Гилермо изпитателно ме гледа, после сяда на бюрото си. Изписва ми чек. Той държи позлатен „Паркер“, кредитната му книжка е издадена от „Чейс Манхатън“. Сумата не ме потриса толкова, както би могла преди операцията в „Ал-Кабар“, но все пак внушава уважение.
	— Благодаря — тържествено казва Гилермо, връчвайки ми чека. Това е просто формалност, парите вече са преведени на секретната ми сметка, оказана в договора. Но да държиш в ръце несъществуващ чек е приятно.
	Кимам, стискам на Гилермо ръката. Край, мога да се махам. На момченцето му дадоха бонбонче и го изгониха от компанията на възрастните хора, играещи сериозни игри.
	— За довиждане? — господин Агире с усмивка вади от бюрото бутилка. Истински френски „Арманяк“. Във виртуалността той струва малко повече от кока-кола, но самият жест е приятен. Агире като че ли не се съмнява, че ми е познат вкусът на тази напитка.
	Чукаме се, отпиваме по мъничко. Не съм любител на коняк и бренди, но винаги е приятно за секунда да се почувстваш познавач на благородни напитки.
	— Досещам се как ще употребите тази сума — неочаквано казва Гилермо.
	— И как според вас?
	— Тя ще се върне в сметките на „Лабиринта“ — Гилермо се усмихва.
	— Не.
	Той удивено повдига вежди:
	— Вие ще се откажете? Да?
	— Ще спася Неудачника. Но за това имам пари. А чека ще ви го върна. За да промените сумата.
	Гилермо кима. Той е очаквал от мен настойчивост и напълно е удовлетворен от обещанието.
	— Късмет, дайвър.
	— Ако в „Лабиринта“ се случи нещо неочаквано… вие бихте ли могли да ме известите? — интересувам се аз. — Неофициално?
	— Адреса — делово казва Гилермо.
	Давам му визитка, на която е оказан мрежови адрес. Това не са мои координати, това е просто пощенска кутия, в която, казвайки паролата, мога да получавам писма на името на Стрелеца.
	— Да ви извикам такси? — интересува се господин Агире накрая.
	— Благодаря, Вили, няма нужда.
	Кола на „Дийп-превозвач“ спирам, след като се отдалечавам на две пресечки. Не че ме е страх от следене, но добрите навици не бива да се променят.
	— Квартал „Ал-Кабар“ — нареждам аз. Шофьорът този път е миловидна рижава жена със ситни бръчици около очите. Прекрасно направено лице…
	— Такъв адрес не съществува — огорчава ме тя.
	— „Ал-Кабар“. Осем-седем-седем-три-осем.
	— Поръчката е приета.
	Колата тръгва, улиците се понасят около мен. Моля Вика да смени моя мъжествен облик на Стрелеца с простодушната физиономия на Иван-Царевич. Секунда — и в огледалцето се отразява героят, облечен в бяло.
	Картинки, картинки и нищо повече. Сега програмите на „Дийп-превозвач“ прехвърлят моя канал за връзка от сървъра на сървър, готвят се да ме свържат с „Ал-Кабар“ — да ме закарат при моста — нишка и охранителя ифрит. Картинки и нищо друго. Дълбочината не може да има собствен разум!
	И все пак не се чувствам сигурен дори в собствените си мисли.


>>	01

	Пустинята ме посреща с горещо дихание, а ифритът — с оглушителен рев:
	— Ти посмя да се завърнеш, крадецо на крадците?
	Хубава програма… и памет си има…
	Ифритът изтръгва от пясъка каменните си крака, прави крачка, втора. Мостът-нишка се изпъва и звъни, но засега не се къса. Нещо ново — през миналите дни програмистите на „Ал-Кабар“ са добавили в охранителната програма подвижност!
	— Стой! — крещя аз и вдигам ръце. — Дошъл съм при Фридрих Урман! Не съм в твоята власт!
	Гигантски юмрук трепти над моята глава. Между пръстите му пробягват искри.
	— Открит е неизвестен вирус — тревожно шепне „Windows Home“. — Внимание! Пускам „уеб“!
	Пространството се покрива с лека пелена. Антивирусната програма „уеб“ започва да отсича част от постъпващата информация и да се опитва да защити компютъра от действието на вируса. Защитата не е идеална, добър вирус пак ще се провре на моя канал. Но аз не спирам Вика — тя е в паника… ако, разбира се, тази дума е уместна в случая… Фигурата на ифрита се разтича, става размита.
	— Кой си ти? — реве монстера. Гласът му също е изкривен.
	— Дайвър! — викам аз. Сега нямам какво да крия.
	— Чакай! — нарежда ифритът. Искрите на дланите му изгасват, и Вика изключва „уеб“.
	Няма как, чакам. Монстерът е неподвижен, само очите му проблясват, опипвайки ме с внимателен, пораждащ почти физическо усещане поглед. Предишния път бяха цветенца — тогава ме пуснаха да вляза в капана, уверени, че не мога да се измъкна. Сега получилите конско програмисти на корпорацията са способни да стоварят върху мен всички рожби на фантазията си. А сред тях със сигурност има такива, дето не само мен, не само Маниака, а самия старик Лозински биха довели до ужас. Много на място се сещам и за приказките за вируси, погубващи „желязото“ — материалната част на компютъра…
	— Върви! — съживява се монстерът.
	Стъпвам на моста-нишка.
	Дълбочина-дълбочина…


	Този път ме посрещат не двама карикатурни охранители. Цяла тълпа с оръжие. Ако ме бяха конвоирали така предния път — на куково лято щях да отмъкна мегабайтовия файл.
	С ледено мълчание охраната ме води по улиците. Очаквам, че ще ме заведат в предишната беседка, но процесията ни я подминава.
	И се насочва към мрачна сива постройка.
	В затвора ли искат да ме тикнат? Смешно. Дайвърите са неуязвими. Може да ни се попречи да крадем файлове, но не да бъдем затворени във виртуалния свят.
	Част от стражата остава пред вратата, четирима ме въвеждат вътре в каземата*. Двама отпред, двама отзад. Мечовете им са извадени. Ох, ще ми трупнат на компютъра вирус, няма да ми се види малко. На който му се е случвало да преживее гибел на харддиска си, ще ме разбере. Един път в една дребна и почти непечеливша операция прихванах много мил вирус, който разбърка фата и партишън тейбъла на харда на равномерен коктейл. Маниака едно денонощие изчегъртваше от мъртвия диск остатъците от информация. Почти всичко успя да спаси. А аз му раздувах някакви простотии за пиратски компактдиск с игрички, от който съм хванал вируса.
	[* Каземат — 1. отделно вътрешно помещение в укрепено фортификационно съоръжение (крепост, форт, ДОТ, батарея и т.н.), защитено от вражеския артилерийски огън и бомбардировка и служещо за разполагане на гарнизона, складове с боеприпаси, продоволствие и т.н.; 2. защитено помещение на броненосен кораб за разполагането на артилерийски оръдия; 3. при използването на крепост като затвор килиите в нея се наричат също каземати. — Бел. NpmaD.]
	Щом ония прошляци се изхитриха да ми заразят компютъра с такава гадория, то не ми се мисли какво могат да направят момчетата от „Ал-Кабар“.
	Вратата зад гърба ми тежко хлопа и се затваря. Казематът е потопен в мрак. Вървя наслуки, подбутван в гърба. Всичко е ясно. Пределно свит канал за връзка, по който информацията отива към мен. За да не гепя още нещо. Отрязани са зрителните образи.
	— Стой! — командват зад гърба ми. Послушно застивам.
	Околните със сигурност ме виждат като на длан, което не ми придава особена бодрост.
	— Вие имате наглостта да се явите тук отново, Иван?
	Познавам гласа на Урман — по-точно интонацията на неговия преводач. Обръщам се, като се старая да не присвивам невиждащите си очи.
	— Такава беше нашата уговорка.
	— Нима?
	— Вие доброволно ми дадохте файла в замяна на обещание за повторна среща.
	Пауза. Дълга. Аз не лъжа, и Урман се оказва в идиотско положение. Колко е хубаво да не лъжеш. И за какво? В света има толкова много истина, че лъжата е просто излишна.
	— Какво искате?
	— Аз? Нищо. Вие искахте среща, очевидно имате някакви предложения?
	Отново мълчание. Разбира се, Урман не е очаквал, че ще дойда след опита им да ме проследят. За всеки случай добавям:
	— Между другото, не проследявайте канала ми за връзка. Тогава ще си тръгна.
	Мълчанието се затяга, и аз мислено виждам Урман, който кима на охраната — „я го оправете тоя както трябва…“
	— Възстановете му канала в пълния обем — нарежда Урман. — И свалете наблюдението.
	Ярка светлина. Присвивам очи, разглеждам вътрешността на каземата през полузатворени клепачи. Мрачни тежки стени, върху тях — решетки, мънички прозорчета от огледално стъкло. В центъра на помещението — маса, кресла.
	— Това е заседателна зала — обяснява Урман. Той е в строг костюм, с вратовръзка. Вероятно, облеклото му автоматично се настройва според интериора на помещението. Чувал съм за такива нещица. — Тук се провеждат заседанията на борда на директорите и някои срещи…
	Разбирам. Най-добре защитеното място във виртуалното пространство на корпорацията. Оттук не можеш да избягаш като от беседката.
	Впрочем, нямам с какво да бягам — дошъл съм абсолютно невъоръжен.
	— Оставете ни — продължава да издава нареждания Урман.
	Охраната се подчинява безпрекословно.
	— Благодаря, Фридрих — казвам аз.
	Урман мълчаливо кима, сяда в едно от креслата. Аз се настанявам до него.
	— Продадохте ли… ябълката? — интересува се Урман.
	— Да, благодаря.
	— Радвам се за вас.
	Изглежда, не е ядосан много. И това ме съмнява.
	— Надявам се, че това не е усложнило много финансовото положение на корпорацията?
	— Не. Не много.
	Въпросително гледам Урман.
	— Предишния път забравих да ви съобщя, че прекрасното лекарство има един недостатък — отбелязва Урман. — Страничен ефект. Открихме го почти случайно… предполагам, че господин Шелербах и „Транс-Фарм-Груп“ няма да се натъкнат на него.
	Става ми неуютно.
	— Не се притеснявайте, дайвър, във вашите задължения не е влизало да проверявате дали лекарството е безвредно — смее се Урман. — Освен това то не е нещо смъртоносно… не е онкология нито тератогенен ефект. Но пациентите ще са недоволни.
	„Ал-Кабар“ се е застраховал… Интересно, какъв е тоя страничен ефект на средство срещу настинка? Пигментация на кожата в зелено, импотентност, оплешивяване? Урман няма да каже.
	Какво пък, ще си лекувам настинките до края на живота само с аспирин.
	— Добре, да забравим взаимните обиди! — великодушно предлага Урман.
	Кимам.
	— Както вече казах, имам интересно предложение за вас… — казва директорът на „Ал-Кабар“. — Постоянна работа.
	— Не.
	Гледаме се в очите. Казват, че те са огледало на душата. Само дето имат ли души нашите виртуални тела?
	— Някои дайвъри са на постоянни договори — отбелязва Урман. — Значи… не е забранено?
	— Не е забранено. Но има разлика между работата в развлекателен център или виртуално детективско бюро — и работата за вас. След месец, два, три вие ще ме изчислите.
	— А вие толкова ли се страхувате от разгласа, Иван?
	— Разбира се. Ние сме алхимиците на виртуалния свят. Магьосници. А нито едно нормално царче не би пуснало алхимика от комфортната подземна тъмница. За да не измисля барут за враговете.
	— Печално… — Урман не спори. — До голяма степен сте прав, руски дайвър… Руски, извинете ме, но това знам. Вашият глас беше анализиран — това изобщо не е програма-преводач.
	И аз не споря. Такава мирна и хубава беседа. Ние сме толкова лоялни един към друг — направо умилително.
	— Тогава ви предлагам еднократно сътрудничество! — весело казва Урман. — Работата не е сложна, а плащаме добре.
	— Вие мислите, че да се измъкне Неудачника от „Лабиринта“ е толкова лесно?
	В десетката! В кръглата! Лицето на Урман потръпва, после той овладява емоциите си, но тикът на лявото око остава. Едно на нула, не!… пет на нула!
	— Обяснете ми за какво става въпрос? — неубедително запитва господин директора.
	— След вас.
	Или веднага ще ме убият, или ще извадят картите на масата.
	Урман все пак умее да понася удари.
	— Една от областите на дейност на корпорацията е демографският контрол на Дийптаун.
	Поклащам глава — това не го разбрах…
	— Количеството обитатели на виртуалността във всеки момент време. С точност до човек. По райони, сгради, пространства в пространството, като нашето.
	— За какво? И по какво право?
	— Това беше общо решение, прието още преди година — вдига рамене Урман. — Сравняване на натоварването на отделни сървъри, обвързване с часовите зони — всичко това позволява да се координира работата, да се поевтини ползването на виртуалното пространство. „Америка Онлайн“ е един от основните инвеститори, дребните компании също се присъединиха.
	Пак ме подвежда пренебрегването на откритата информация.
	— Водихме контрол на броя на входните и изходните сигнали на сървърите — продължава Урман. — Много просто и надеждно. Много оперативно. Сървърите се отчитат на всеки две минути. Ничии права не се нарушават, а ние знаем общия брой на хората, намиращи се във виртуалността. Това не е следене, само статистика.
	Кимам.
	— Успоредно се води контрол на количеството обработвани от компютрите обекти във всеки район — продължава Урман. — По такъв начин ние знаем колко човека се намират в една или друга област на пространството. Отчита се също на две минути. Лесно е да се разбере, че ако се събере броят на активно действащите обекти във всички райони, то ще се получи вече известната цифра — количеството хора, влезли в дълбочината.
	Сега разбирам.
	— Цифрите не съвпадат?
	— Да. Във виртуалността се намират с един човек повече, отколкото трябва. Компютрите го виждат, той функционира в киберпространството, но никога не е влизал в мрежата.
	Урман става, вдига ръка, и на стената, върху бетона и стоманената решетка се разгръща огромен екран. Надигам се. Това е карта на Дийптаун и околностите му, като че съшита от мънички парченца. Всяко парченце е сървър, обслужващ дадения участък от пространството. Върху парченцата има ситни червени точици, това са входните сървъри, телефонните линии за достъп до дълбочината.
	Красиво е. Всички капиталисти са гъзари.
	— Може да се прегледат данните по райони — съобщава Урман. — Ето, например…
	Той отива до екрана, протяга се и сочи с пръст квартала „Ал-Кабар“. Над екрана светва табло. „1036/803“.
	— Ясно ли е?
	— Вашите сървъри поддържат във виртуалното пространство хиляда тридесет и шест човека. Включително и мен. И всички освен мен са се включили през вашите собствени канали?
	— Разбира се. Рисково е да се пуска секретна информация през чужди линии — даже през най-надеждните провайдъри. Ние имаме собствени канали в дванадесетте града, където живеят нашите сътрудници.
	— Но тогава е невъзможно да се открие Неудачника!
	Отивам до картата, намирам ресторанта „Трите прасенца“, навреме се усещам и посочвам с пръст друго заведение наблизо. Там съм бил два пъти и не ми хареса. Прекалено шумно и помпозно.
	„63/2“.
	— Ето това е по-разпространена картина, нали? В пространството на ресторанта се разхождат шестдесет и трима души, но само двама са влезли през собствения му телефонен канал!
	Урман кима.
	— Изчислихме „Лабиринта“ по друг начин.
	Вече не мисля за това, че пред мен е хитър и не особено доброжелателен събеседник. Интересно ми е да разгадая по какъв начин са намерили човека, който не е влязъл в дълбочината.
	— Така… да се проследява всеки отделен сигнал е немислимо. Скъпо, бавно, пък и забранено.
	Урман ме гледа с такова самодоволство, като че ли сам е решил проблема, а не е наредил на специалистите.
	Я да помислим. Понякога е полезно.
	Ето поток електронни импулси. Сега не е важно откъде е дошъл. Това е информация, простичко триизмерно изображение на човека, Неудачника. Тя влиза в компютъра, който създава тридесет и трето ниво на „Лабиринта“, възможно е през модем, възможно е и непосредствено в процесора. Компютърът помества изображението в началото на нивото и се готви да управлява преместванията на Неудачника, да предава гласа му на останалите играчи, да пресмята ефекта от изстрелите му, да премества камъчетата, ритнати случайно от него. И, разбира се, да праща на Неудачника картинки, които той вижда с лявото и дясното око, звукове, които той да чува, тласъците, които той усеща чрез виртуалния костюм.
	Стоп — къде да ги праща? Ако той не е влизал в дълбочината?
	Получава се срив. Компютърът обработва действията на Неудачника, но не знае откъде са се взели и къде да праща резултатите. Може ли това да се отрази на показателите на сървъра? Трябва. Но на някакви много специфични — нещо като съотношение между обема от обработваните от процесора данни и количеството изпратена и приета през модема информация. Трябва по принцип да се интересуваш от този показател, за да откриеш за няколко часа сървъра, на който се е появил неканен гост…
	— Вие сте го очаквали — казвам аз. — Вие сте знаели, че той ще се появи!
	— Допускахме такава възможност — уточнява Урман. — Рано или късно трябваше да се появи човек, способен да влиза във виртуалността самостоятелно.
	— Без компютър? — произнасям този абсурд, който — ето кое е смешното — даже няма да се стори абсурд на всеки, който е далече от компютрите и мрежите! Това е също толкова смешно, както да си представиш човек, който умее да се включва към телефонна линия. Това е просто глупаво.
	Но Урман може да е всякакъв, само не идиот. Той е обикновен милионер, извличащ за „Ал-Кабар“ печалби от всичко — от земните недра, от космическите спътници-ретранслатори и простудените носове.
	— Не само ние работим върху алтернативни варианти на общуването с компютъра — казва Урман. — Клавиатурата, мишката, шлемът и костюмът — всичко това са остатъци от довиртуалната епоха. На дневен ред е прякото включване към зрителните и слуховите нерви. Включвания… — той върти пръст до слепоочието си, дали съмнявайки се в собственото си здравомислие, дали опитвайки се да изобрази розетка, зад ухото. — Но този път иска много сериозна работа над манталитета на обществото. По-трудно е да се пречупи психологията на хората, отколкото да се продупчи черепната кост и да се втъкне в мозъка микросхема. Ако това не е необходимо… ако може просто да се влиза във виртуалността… светът ще се преобърне.
	— А вие искате да го преобърнете?
	Фридрих е сериозен.
	— Когато светът се преобръща, приятелю, най-важното е пръв да застанеш на главата си.
	Мълча — нямам какво да кажа. Дали бих искал да влизам в дълбочината без компютър? Без Вика зад гърба ми? Без страх пред вирусните оръжия? Без задръствания по телефонните линии и вечната гонитба за скорост на модемите?
	Смешен въпрос, разбира се, че бих искал. Само дето не ги вярвам тия работи.
	Но много искам да повярвам.
	— Доколкото знаем, дайвърите, работещи за „Лабиринта“, са се опитвали да изведат Неудачника от дълбочината — небрежно казва Урман.
	Кимам. Разузнаването им е добре организирано. Какво ли не се прави с долари, употребени в нужното време и в необходимото количество.
	— А също така някой си по прякор „Стрелеца“ — добавя Урман. — Вероятно също дайвър?
	— Да. Това бях аз.
	Урман кима.
	— Тогава очаквам обещаните обяснения.
	Сигурно е най-правилно да си прошепна под носа „дълбочина, дълбочина…“ и да изчезна. Но не мога да го направя след откровеността на Урман. Дупка в черепа — това наистина е по-просто нещо от дупка в жизнените правила…
	— Скоро след първата ни среща ме принуди за среща…
	Урман вдига вежди.
	— Именно _принуди_ човек, името на когото не знам. Той ми предложи да се справя със ситуацията, възникнала в „Лабиринта“. Детайли не ми обясни. Едва после разбрах, че става въпрос за Неудачника.
	— Ние го наричаме „Плувец“ — отбелязва Урман. — По аналогия с вас, господа дайвъри.
	— По принцип това е всичко — казвам аз. Не обичам да ме прекъсват.
	— Обещаха ли ви награда?
	— Да.
	— Голяма?
	— Твърде… — не мога да се сдържа и добавям: — Страхувам се, че и вие не бихте могли да ми предложите повече.
	Урман е много сериозен — разговорът поема делови обрат. Но за възможностите засега не спори и не доказва колко е могъщ „Ал-Кабар“.
	— Как ви намери този човек? И защо точно вас?
	— Той беше устроил хайка за дайвъри. А аз… малко се набутах.
	— Имате ли предположения относно неговата личност?
	— Никакви — честно казвам аз. Но изглежда недостатъчно честно — Урман мълчи и въпросително ме гледа в очите. Възможно е думите ми да се контролират с детектор на лъжата и някой да съобщава на Урман резултата от проверката…
	— Само един детайл. Той знаеше за моята визита… при вас. И беше добре осведомен за състоялата се беседа. И че вие искате да ми предложите същата задача също знаеше.
	Урман поема удара. Малко ли ги е издържал в живота? Но на маската на спокойствието трепка клепача. Неприятно е да узнаеш, че до себе си имаш шпионин.
	— Благодаря ви, дайвър.
	Снизходително се усмихвам. Какви дреболии… Нека двата паяка да се посдърпат в паяжината си…
	— Можете ли да съобщите нещо за Плувеца?
	Вдигам рамене.
	— Нищо особено. Човек като човек. Понякога възниква усещането, че има дийп-психоза, твърде сериозно се отнася към ставащото. Но иначе е напълно адекватен.
	Урман кима. Изглежда, те са се изхитрили да се закачат за компютрите на „Лабиринта“ сериозно и контролират ситуацията. Това ме кара да попитам:
	— Опитахте ли се все пак да проследите сигнала на Неу… Плувеца?
	— Няма никакви сигнали.
	Урман или също страда от болезнена откровеност, или има интерес да ме убеди докрай…
	— Сървърите на „Лабиринта“ не предават информация на Плувеца. В никаква посока. Той… се вее на нивото сам по себе си.
	Значи е истина. Човек, влязъл във виртуалността директно?
	— Администрацията на „Лабиринта“ все още се опитва да проследи канала му за връзка — подхвърля Урман. — Но след пет, максимум осем часа, по данни на нашите експерти, те ще стигнат до същите изводи, до които и ние. Тогава ще започне истинската паника.
	Представям си. Нивото ще бъде изолирано, а, възможно, и целия „Лабиринт на Смъртта“ ще бъде изчистен от играчи. Спешно ще бъдат прокарани директни проходи към тридесет и трето ниво — това, че засега ги няма, изобщо не означава, че не могат да се създадат. Ще бъдат изключени всички монстери, сградите ще се потопят в стазис — за да не пострада Неудачника от случайно паднала тухла. Тълпа психолози, хакери, чиновници, Анатол и Дик — всички ще нахлуят на опразненото ниво. Ще обкръжат Неудачника с грижи и ласки, на ръце ще го носят до изхода…
	Може смело да се предположи, че моите услуги няма да им трябват.
	— Съгласен ли сте да ни сътрудничите?
	Гледам Урман — като че ли не се шегува.
	— Вече работя за човека, чието име не знам.
	— Възможно е той да ви обещава много, този тайнствен мистър Хикс. Но оказал ли ви е поне някаква помощ?
	Поклащам глава.
	— Ако вие наистина сте Стрелеца, то сте се убедил, че обичайните методи към Плувеца са неприложими. Още един-два опита нищо няма да променят. След това „Лабиринта“ ще бъде изолиран и с проблема ще се заемат собствениците на… атракциона.
	Последната дума той произнася с известно презрение.
	— Който и да ви е наел, основанието му е било не във вашия дайвърски талант.
	— А какво?
	Сега той ме накара да се почувствам объркан.
	— Много по-просто щеше да бъде да подкупи дайвърите на „Лабиринта“. Или да наеме група. Да, да се узнаят истинските ви имена е сложно. Но да се проведе среща и да се предложи работа е напълно възможно. В края на краищата вие от това живеете. Вашият тайнствен работодател го е привлякло нещо по-сериозно от способността ви да излизате от виртуалния свят.
	Като че ли имам всички основания да се подуя от гордост. Но ми става само тревожно.
	— И на мен ми се струва — замислено казва Урман, — че той е бил прав. Плувецът е работа за вас. Главната работа на вашия живот. И аз мога да ви помогна да се справите.
	Едва ли той може да ми предложи Медал на Всепозволеността. Такива неща все пак не се купуват. Но залогът е голям и наградата може да бъде много, много голяма.
	За какво ми е Медала, ако до края на дните ми няма да ми се наложи да се занимавам с незаконни неща във виртуалността?
	— Подписахте ли договор? — пита Урман.
	— Не.
	— Устна договорка?
	— Не.
	— Тогава за какво се безпокоите?
	Мълча. Не знам защо съм се хванал за предложението на Човека Без Лице. Той със сила ме принуди за среща. Прати ме в „Лабиринта“, без да ми обясни абсолютно нищо. И обещанието, дадено от него, напълно може да е блъф.
	— Трябва да помисля.
	— Добре — съгласява се Урман. — Почти гарантирано имаме пет часа… вие, очевидно, ще посетите отново „Лабиринта“?
	Неопределено кимам.
	— Ще предприема собствени действия — казва Урман. — Вие непременно ще ги забележите, дайвър. И ще можете да направите избор.
	— Мъгла, Фридрих.
	Урман с недоумение се мръщи, докато програмата-преводач се опитва да разбере, че говоря не за времето.
	— С какво всъщност съм ценен за вас?
	— Ще разберете, скъпи Иван-Царевич. Да, между другото, какъв е Плувеца по народност? Как мислите?
	— Руснак… — машинално отговарям аз.
	Урман насмешливо кима.
	— Възможно, възможно… Довиждане, дайвър. Помислете и вземете решение.
	Едновременно с тези думи вратата се отваря и се появяват стражите. Този път мечовете им не са извадени.
	— Ще ви изпратят до моста — съобщава Урман.


>>	10

	Или не ме следят, или го правят прекалено изкусно, за да забележи Вика и да вдигне тревога. Качвам се на стената, изпращан с поглед от стражите, стъпвам на моста-нишка.
	Интересно, колко метра мога да мина, без да излизам от дълбочината?
	Крачка, втора — нишката трепери под краката ми, вие ми се свят. На стотина метра по-долу, сред нахвърляни скали, се вият сини лентички на реки и примигват с оранжева жар езера от лава.
	— Ей, дайвър, клатиш се! — насмешливо викат зад гърба ми.
	А аз вече не се клатя — падам.
	Сигурно така падат грешниците мюсюлмани, като се опитват да влязат в своя рай, при ласкавите хурии и планините рахат локум…
	Краката ми се хлъзгат, политам, хващам се за нишката — тя равнодушно ми срязва пръстите на ръцете. Въздухът ме удря в лицето, студено и стегнато, кани ме на кратко пътешествие, скалите кръжат долу, израстват и се озъбват с игли-върхове. Когато докосна камъните, сървърът на „Ал-Кабар“ ще докладва, че съм бил подложен на смъртоносни претоварвания и ще сработи дийп-програмата за изход.
	Но на мен съвсем не ми е интересно с каква болка ще украси смъртта моето въображение.
	Дълбочина, дълбочина, не съм твой…
	На екраните — кръв. Обичайна картина.
	Смъквам шлема, облягам се на масата, издърпвам телефонния кабел от куплунга.
	— Прекъсване на връзката! — казва Вика. — Няма тонов сигнал в линията! Провери куплунга!
	— Всичко е наред. — Втъквам кабела обратно и мърморя аз. — Рестарт.
	— Сериозно?
	— Да.
	На монитора виждам небесносин фон и падащо човече. На душата ми е гадно.
	Набутах се в много сериозна история. Ако „Ал-Кабар“, „Лабиринт“ и онези, които стоят зад Човека Без Лице, се сдърпат заради Неудачника… Вай-вай-вай… По-добре е на не попадам между такива мелнични камъни. Най-добре е сега за седмица-две да забравя за виртуалността. Да бича обикновени игри, да пия бира с Маниака, да си ъпгрейдна компютъра, да отида някъде до Анталия, където още е топло, да се изкъпя в морето.
	Разбира се, ще трябва да забравя за Вика. За истинската Вика. Задълго.
	Завинаги да се простя с мечтата за Медала на Всепозволеността.
	И, разбира се, да зачеркна от паметта си Неудачника.
	А кой е той всъщност, че да преживявам заради него? Хомо Компютърис? Човек компютърен, способен да влиза във виртуалното пространство без разни модеми-телефони? Е и какво? Не си струва да се надяваме, че неговата способност — ако тя наистина съществува — може лесно да се научи.
	Специалисти от всички породи ще го изследват, ще снемат енцефалограми и ще измерват всички мислими и немислими параметри. Неудачника ще го слагат пред компютри от различен тип, ще му включват и изключват модеми, ще го водят при телефонни линии и ще го крият в подземни бункери. И ще искат — влез в дълбочината… разкажи какво чувстваш… какво усещане възниква в големия пръст на левия ти крак при влизане във виртуалността и как ти се променят изпражненията след три денонощия във виртуалността. Той ще прекара остатъка от дните си на някоя охранявана швейцарска вила или в пустините на Тексас, в някой научен център на ЦРУ. Като много ценно и уважаемо морско свинче.
	Впрочем, той е руснак, сигурно е руски гражданин. Ако хвърля информация за Неудачника в откритата мрежа или на съответните органи…
	Даже се засмях на собствената си наивност. Е и какво? Ще прати бабичка Русия самолетоносачи и танкови бригади за охрана на Неудачника? Малко ли талантливи програмисти бяха изнесени от страната — четиринадесетгодишното момче от Воронеж Саша Морозов например го откараха с чартърен полет. У нас няма нужда от мозъци. Освен разведката да събере остатъците от някогашната си смелост и да прихване Неудачника. Само за да го затвори в собствен изследователски център някъде в Сибир или на Урал…
	Когато възникваше дълбочината, нейно знаме беше свободата.
	Ние сме независими от продажните правителства, вехтите религии и пуританския морал. Ние сме свободни във всичко и завинаги. Информацията няма право да бъде засекретена и ние сме в правото си да говорим за всичко. Свободата на придвижването не може да се ограничи — и Дийптаун не познава границите. Ние ще отстоим правото си да имаме всички права. Ще изгоним от нашите редици само онези, които въстават срещу свободата.
	Колко наивни и възторжени сме били!
	Хора на новия, кибернетичен свят, свободно и безгранично пространство!
	Опиващи се от свободата, играещи с нея като дете, вдигнало се от легло след дълга болест, радостни и горди със себе си. Интересите на дълбочината — всичко за нея, всичко в името й, вовеки веков… амин.
	Но защо все пак вярвам в тези смешни лозунги със същата радост, както в детството си вярвах в комунизма?
	Защо толкова ми се иска да вярвам — въпреки всичко?
	Престъвайки закона, трошейки чужди компютри, крадейки чужда „интелектуална собственост“, не плащайки на мизерстващата родина данъци, не вярвайки на никого освен на шепа приятели — да вярвам в нещо топло, чисто и вечно? В свободата, добротата и любовта?
	Сигурно просто съм от оная порода, която не умее да живее по друг начин.
	И общо взето никой не ми пречи да си вярвам в свободата и занапред.
	След като изчакам в реалността десетина дни, сменя каналите си за вход в дълбочината и мрежовия адрес.
	Да вярваш е много просто.
	Гледам триизмерната мрежа на нортъновата таблица, подредените редове на директории и поддиректории. Три гигабайта, всичките пълни до дупка. Служебни програми, вируси-антивируси, парченца от „съзнанието“ на Вика, музикални файлове и игри, крадена информация и нови книги, още не излезли от печатница. Ето „Сърца и мотори — отново на път“ от Василиев, ето пресничко криминале на плодовития като пираня Лев Курски, ето нашумелия роман на Олди. Колко му е да изляза, да си купя много-много бира, да си разпечатам на старичкия „Лазер-джет“ две-три книжки, да се излегна на кушетката. Да се наспя — до откат! А господин Урман, когото никога няма да видя наяве, и господин Без Лице, когото няма да видя хептен, могат да се сражават с Вили-Гилермо за Неудачника…
	Никога не съм харесвал глупаците и камикадзетата.
	Взех от кутията на моя комп телефонната слушалка, набрах номера на Маниака. Отново имам късмет — той не висеше във виртуалността и не спеше.
	— Ало!
	— Шура, аз съм.
	— А… — Маниака смени тона.
	— Да не си зает?
	— Ами… малко.
	— Програма ли пишеш?
	— Нет, беля картофи. Галя готви вечеря.
	— Поздравления.
	— За какво? — наостри се Маниака.
	— За сдобряването!
	— А… да, глупости.
	Да злоупотребявам с времето му, още повече в условията на неотдавнашното скарване със съпругата му не си струва.
	— Шура, кажи, възможно ли е да се влезе в „Лабиринта на Смъртта“ с оръжие?
	— С вирус ли? Малко ли ти е „BFG“? — Маниака се развеселява. — Шегуваш се. Това е пространство в пространството, създадено с твърдо зададени цели. По-просто е в Пентагона вирус да набуташ, отколкото през филтъра на „Лабиринта“ да го пренесеш.
	— Да не си им правил ти филтъра?
	— Не — със съжаление призна Маниака. — Не съм аз. Но знам кой и как го е правил.
	— И как?
	— Във входния портал твоят външен образ се копира. Ако по тебе има някакви програми, каквито и да е, те се отсичат. През сървъра на „Лабиринта“ минава точно твое копие.
	— Никак ли не може да се заобиколи? — безпомощно се поинтересувах аз.
	— Помисли.
	— Нещо много често се налага… втръсна ми вече — сопнах се аз. — Шура! Кажи — може ли да се пробие филтъра?
	— Пробиват се само стени с глава — наставнически каза Маниака. — Какво е станало?
	— Много гадна история. Много.
	— За кого гадна?
	— За цялата дълбочина. И за един готин човек.
	— А за теб? — директно попита Маниака, и аз неволно си спомних „Тримата мускетари“.
	— Пълен провал. Можеш да ми повярваш.
	Маниака не отговори веднага. Даже започна нещо да си подсвирква.
	— Шурка!
	— „Warlock — девет хиляди“ устройва ли те?
	— А какво е това?
	— Локален вирус. Както обикновено.
	— И той ще мине през филтъра?
	— Може би.
	— Шура, нали не те отвличам много? От картофите? — обхванат от внезапно разкаяние, попитах аз.
	— Нищо, аз почти ги обелих вече…
	Аз не обичам радиотелефоните. Стига ми облъчването от родния компютър. Маниака, напротив, не може да живее без тях. Сигурно и сега стои, притиснал слушалката с рамо, и бели картофи.
	— Сипи ми го.
	— Направо така да ти го сипя?
	— Да — набрал наглост помолих аз.
	— Чакай, не е толкова просто. Какви програми ползваш за създаване на облик?
	— Различни… „Биоконструктор“, „Морфолог“, „Маска“…
	— Ясно. В коя личност ще ползваш вируса?
	— Личност номер седем, „Стрелец“. „Ханслингер“…
	— Разширението на файла какво е?
	— А? Разширението? Май че…
	— Пускай терминала — уморено нареди Маниака. — Дай пълен достъп с парола… да речем, „12345“.
	— Едно-две-три-четири-пет — като идиот повторих аз.
	— С цифри! — уточни Маниака. — Сам ще ти настроя всичко.
	— Благодаря!
	— Няма да се разминеш лесно… ще черпиш бира.
	Маниака въздъхна, и преди да затвори, заплаши:
	— Ще звънна след пет минути. Твоята старица вече да работи, да ме чака и да е послушна като гимназистка. Ясно ли е?
	Хукнах към компютъра. След три минути Вика се съгласи да се покори на този, който позвъни с парола „12345“, и аз се запътих към кухнята да си приготвя вечеря. Още не бях напълнил чайника, а в стаята вече задрънча телефона, а после засвири свързващият се модем.
	Все пак съм тъпанар. И камикадзе.
	Впрочем, да си влюбен в себе си е тъпо. Мога и като глупак да преживявам известно време.
	Успях да изпия чаша чай със сладко, залежало в шкафа, после напълних отново чашата и отидох в стаята. Маниака тъкмо се разкачваше от компютъра, като ми беше оставил по средата на екрана светеща червена бележка „Взех си това-онова от твоите боклуци за четене и игри вирусът е вкаран гласови инструкции след минута“.
	Препинателните знаци Маниака безгрижно пренебрегваше.
	Влязох в „Нортън“ и намерих файла с външността на Стрелеца (разширението му се оказа най-банално — .clt) и започнах да го сравнявам с други, непроменени образи. Не открих никаква промяна.
	Както и трябваше да се очаква.
	След пет минути Маниака се обади и бързо ми обясни какво и как трябва да правя. Аз само тръснах глава, като стоплих какво е сътворил той с моята външност „номер седем“.
	Варлок девет хиляди явно е бил негова стара заготовка, пазена за особени случаи. Ако подобно нещо поне веднъж се използва, веднага ще се появят стотици плагиатори.
	— Бира, бира и пак бира… — казах аз, като изключих телефона. Впрочем, дали ще имам възможност да почерпя с тая бира — не се знае.
	Аз имах намерение да направя в дълбочината такава буря, каквато тя отдавна не беше виждала.
	Буря, която тя си беше заслужила.


>>	11

	— Терминалът е включен — израпортува Вика. Аз щракнах с курсора по иконката на съединението и след няколко секунди бях на сървъра „Русия Онлайн“.
	Адреса, който ми остави Човекът Без Лице, го помнех наизуст. Някакъв полски сървър, което абсолютно нищо не означава. Това е просто ретранслатор, със сигурност по пътя към тайнствения непознат моят сигнал ще профучи през две-три страни.
	Видеоподдръжка на тоя сървър няма. Никакви рисувани муцунки или анимирани снимки. Строго меню на полски, английски, възможност за поддръжка на още десетина езика — включително румънски и корейски… руски няма. Уви, не ни тачи особено братският народ. Отговорих на поздрава на оператора и помолих да ми установи връзка с „Man without face“. След половин минута операторът превключи на руския драйвър на клавиатурата и помоли да назова абоната на моя роден език.
	„Човекът Без Лице“ — набрах аз.
	Започнаха да ме прехвърлят от сървър на сървър. Първите два бяха открити, за трите следващи нищо не можах да разбера. После на екрана се появи надпис „Изчакайте“. На руски, между другото.
	Изчаквах около четвърт час.
	Първите пет минути чаках тихо и скромно, после извадих от хладилника бира и пъхнах в сидито стария албум на „Наутилус“.
P>
	Събуждам се облян със студена пот,
	събуждам се от кошмарен сън…
P$
	— пее Бутусов. Добър певец. Докато не започна сам да пише текстове.
P>
	Като че ли домът ни е наводнен,
	и няма друг жив, освен теб и мен…
P$
	Спомних си моя сън с певеца на сцената и нещастника Алекс. Пророчески сън в известна степен. Само дето защо си представих Неудачника като певец? В живота нямам познати музиканти, а самият аз рискувам да си тананикам само в пълна самота.
P>
	И че над нас са километри вода,
	и китове плуват над мойта глава,
	и кислородът е малко за двама — лежа в тъмнината
	и слушам как дишаме…
	Слушам как двамата дишаме…
P$
	Харесвам тази песен. Тя като че ли е за моята дълбочина, за виртуалния свят, който още не съществуваше преди пет години, когато е писана песента. Аз се опитвам да престана да дишам, да не вярвам в красотата на киберпространството.
	„Кой?“
	Навеждам се към екрана и, без да се замисля, набирам:
	„Аз.“
	„Как се успехите, дайвър?“
	„Предполагам, че това Ви е известно.“
	Много бих дал, за да разбера кой е той — Човекът Без Лице.
	„Да.“
	„Не се справям.“
	„Това е твой проблем.“
	„Не само.“
	Забавяне — или Човекът Без Лице мисли, или някъде по линиите има задръстване.
	„Какво искаш?“
	„Помощ.“
	„Нямам с какво да ти помогна. Всичко, от което имаш нужда, е в теб самия.“
	Ако той беше до мен — реален човек, от плът и кръв, бих произнесъл това, което си струва да се казва само устно, а още по-добре е изобщо да не се казва. И аз се изказах на глас. Но в мрежата има свои норми на общуване и моите пръсти натракаха на клавиатурата:
	„Кой е той?“
	„Вече са ти казали.“
	Паяци. Протегнали тънки нишки в чуждите леговища. Урман следи „Лабиринта“, а Човекът Без Лице контролира „Ал-Кабар“.
	„Истина ли е?“
	„Възможно е.“
	„НЕ СЕ СПРАВЯМ!“ — с главни букви написах аз.
	„Жалко.“
	И почти мигновено в долната част на екрана възникна ред: „Връзката е прекъсната по желание на абоната“.
	— Връзката е прекъсната! — потвърди Вика. — Повторно свързване?
	— Не — отговорих аз. Не знам защо нямах капка съмнение, че полският сървър повече няма да ме свърже с Човека Без Лице.
	Може би той е обиден, че разказах за него на Урман. Може би се е разочаровал от мен.
	Резултатът е един.
	— Вика, умен ли съм? — попитах аз.
	Във „Windows Home“ са набутани около хиляда ключови думи. Понякога с компютъра могат да се водят много забавни беседи… почти разумни.
	— А какъв отговор ти би искал да чуеш? — измъкна се Вика. Както винаги, когато моите думи нямат формата на команда, но са й непонятни.
	— Истински.
	— Не зная, Льоня. Много бих искала да ти отговоря, но не зная.
	— Тъпачка си ти, Вика.
	— А ти си грубиян.
	Аз се захилих. Ако ми чуе някой, който не си е имал работа със съвременни операционни системи — със сигурност би помислил, че моят „пентиум“ е разумен.
	— Извинявай, Вика.
	— Нищо. Не се сърдя.
	Разум — имитация на разум… Къде е границата между тях? Ние вече разговаряме с компютрите си, те ни поздравяват и ни желаят приятни сънища. Много хора — например аз — по-голямата част от живота си прекарват във виртуалното пространство. Но това не е победа на човешкия разум, това е само имитация на победа. Ярки знамена и фойерверки над пустотата. По-голяма честота на процесора, повечко памет — и машината заприличва на човек. Но не повече…
	Ами Неудачника — той също може да е програма. Също такава хитра, като вируса на Маниака. Пропълзяла през филтъра във вид на човек, пуснала корени на сървъра на тридесет и трето ниво. Способна да поддържа беседа и да унищожава чудовищата.
	— Блях! — извиках аз.
	Та това е толкова просто! Стотина фрази, които се произнасят понякога на място, а понякога не. Програма, която се обучава от твоите думи, която ти връща твоите мисли. Послушно вървяща след наивните спасители… Разбира се, на нея не й трябват никакви канали за връзка.
	Какво съм говорил аз на Неудачника, какво ми отговаряше той? Аз напрегнах паметта си.
	Не знам. Може би е програма. Тогава „Ал-Кабар“ и Човекът Без Лице са уцелили небето.
	Колко хубаво, ако съм отгатнал. Колко просто се решава загадката!
	Тишината, Стрелецо…
	Побиха ме тръпки. Спомних си оная пустота, която ме обхвана след неговите думи.
	Програма?
	Неудачника, внимателно носещ нарисувано хлапе…
	Програма?
	— Нищо не разбирам, Вика — казах аз. — Съвсем нищо. И ти не можеш да ми помогнеш.
	— Мога ли да помогна? — неудачно отговори Вика.
	— Не!
	— А кой може?
	Помълчах преди да отговоря.
	— Истинската Вика. Дълбочина!
	— Включване на дийп-програмата?
	Вместо отговор нахлупих шлема и сложих ръце на клавиатурата.
	deep
	Ентър.


	Тъмнината на екраните се разчупи от падащи звезди, разноцветната спирала се завъртя пред очите ми. Изтривайки реалността, водейки ме при небостъргачите на Дийптаун.
	Първият миг е най-труден. Стаята е същата, но аз знам — това е омара, мираж.
	— Всичко наред ли е, Льоня?
	Въртя глава.
	Стаята е наред. Аз не съм този.
	— Личност номер седем, „Стрелеца“.
	— Изпълнявам…
	Този път външността ми се променя тягостно дълго. Какво да се прави, неизбежна разплата за оръжието.
	— Всичко наред ли е, Льоня?
	Ставам, гледам се в огледалото.
	— Да. Благодаря, Вика.
	Отивам до хладилника, търся лимонада. „Спрайт“ вече няма, останала е само „Кока-кола“. Става.
	— Късмет, Льоня.
	— Благодаря.
	Жадно пия най-популярната в света напитка, замислена — ама че история! — като средство против разстройство. Урман считаше, че имам на разположение около пет часа. Сега останаха четири. Почти чувствам, как някъде далече, на други континенти, скърцат мозъците на чиновници от всички породи, които започват да осмислят феномена на Неудачника. Скоро тридесет и трето ниво на „Лабиринта“ ще бъде затворено. Скоро ще има лов за Неудачника. Няма значение кой е той, човек или програма. Ще го измъкна.
	— Извикай ми такси — казвам аз и излизам от апартамента. Спускам се с чистичкия светъл асансьор, отварям вратата на входа.
	Очаква ме стар „Форд“. Шофьорът е зализан юноша с бяла риза. Копие на онзи, дето го убих преди два дена, когато проникнах в „Ал-Кабар“. Направо ме хваща срам, като виждам доброжелателната му усмивка.
	— Публичен дом „Всякакви забавления“! — ръмжа аз.


>>	100

	Сигурно Вика е уговорила Мадам да направи за мен особен статут. Във всеки случай, влизайки в хола, виждам там да седят трима мъже. Всички те вдигат глави — в очите на всички има смущение и уплаха. Те не се виждат един друг, двама от тях дори частично се пресичат в пространството, напомняйки уродливи сиамски близнаци.
	Тези двамата са високи синеоки брюнети, стандартни тела от набора на „Windows Home“. Изглежда са облечени с цел маскировка. Третият е мургав здравеняк, с бръсната глава. Приликата между тях е само в погледите. Като на хора, хванати да си изстискват пъпките.
	Изглежда сега имам права на сътрудник на бордея? Виждам всичките посетители, мога да ходя в служебните помещения?
	— Привет! — казвам аз, вяло вдигам ръка. И тримата бързо кимат. Единият с престорено небрежен вид оставя зеления албум, другият хвърля виолетовия.
	Само бръснатият здравеняк упорито продължава да прелиства черния албум, с любопитство да разглежда фотографиите.
	Отивам при охранителя. Той послушно отваря пред мен вратата и аз излизам от хола, като избавям посетителите от душевните мъки.
	Никой не смята да ме изпраща, но аз помня пътя. Коридорът е пуст, част от вратите са отворени, част — не. От една се чува смях. Зад вратата има беседка, обкръжена от цъфтяща сакура. В небето свети негреещото пролетно слънце, в далечината се издига конусът на Фуджи. В беседката пият чай две девойки, които при моето появяване безгрижно махат:
	— Стрелецо, привет! Искаш ли чай?
	— Н-не — мънкам аз и бързо ги подминавам. От друга врата се показва абсолютно голо момиче. Но тя не изпитва и помен от притеснение.
	— А Вика е заета! — казва тя. — Искаш ли да ми правиш компания? Че ми е ску-у-учно!
	В думите й няма никакъв намек. И мисълта за секса я възбужда не повече от процеса на дишане. Но нещо страшничко има в самата ситуация… в тези весели, дружелюбни, млади момичета…
	Изведнъж разбирам за какво ми напомнят тези момичета.
	Някаква стара фантастична книжка за весели млади хора, които се занимават с любимата си работа, посвещават й цялото си време, дружелюбни, винаги готови да помогнат на другарите, неспособни да клюкарстват и обиждат…
	Това е като криво огледало. Фалшиво отражение. Злото е облякло одеждите на доброто — и, странна работа, те са му по мярка!
	— Благодаря, все пак ще я изчакам в нейната стая! — с отчаяна усмивка отговарям аз. — Благодаря!
	Момичето прави жална гримаса и изчезва в стаята си. Аз продължавам нататък.
	Докато не срещам погледа на черното коте от снимката.
	— Мяу! — тихо шепна аз и блъскам вратата. Котенцето отваря уста, тихо мяука в отговор и отново замира.
	Планинската хижа е пуста, само вятърът от отворения прозорец развява късите завеси. Облегнат на перваза дълго гледам планините.
	Не, това е невероятно. Да създадеш цял свят в пълна самота! И не заради пари и слава, не по поръчка — просто за себе си. И не за да влезеш в този свят.
	Само за да знаеш, че го има. До теб, зад прозореца. Искрящ сняг по върховете, безкрайна синева в небето, камъни по склоновете, черен мъх под боровете, реещи се в небето птици и сновящи по дърветата катерички. Свят на тишина, чистота и покой. Свят, в който не съществува думата „мръсно“.
	Струва ми се, че на Неудачника би му харесало.
	Много се надявам, че ще му хареса…
	— Льоня?
	Вика влиза нечуто и ме заварва неподготвен.
	— Извинявай… не те ли предупредиха?
	Тя поклаща глава.
	— Прииска ми се да те видя. Съвсем за малко — аз неволно започвам да се оправдавам. — При теб… всичко наред ли е?
	Вика кима.
	— Не бива толкова често да се гмуркаш в дълбочината — казвам аз и се доближавам. — Хапнала ли си поне?
	— Малко. Днес има море от клиенти.
	Тя не отмества поглед. Тя е свикнала да счита това за работа.
	А при мен нещо не е наред. В гърдите ми има студена буца, сипкава и боцкаща като сух сняг. Гълтам въздух и казвам:
	— Нима ти е необходимо да работиш толкова много… Мадам?
	Вика отива до прозореца. Пита, без да се обръща:
	— Как разбра?
	— Усетих.
	— Махни се, Леонид. Махни се завинаги, става ли?
	— Не.
	— За какъв дявол си се лепнал за мен? — крещи Вика и се обръща. — За какво ти е приятелка-проститутка? Изчезвай! На мен ми харесва всичко това, ясно ли е? Да се чукам по сто пъти на ден, да си сменям телата, да командвам момичетата и да се правя на една от тях! Ясно? Ясно ли ти е?
	Аз просто стоя и чакам да се изкрещи. После отивам и заставам до нея при прозореца.
	Сега не трябва да говоря, и да я докосвам също не бива, а да мълча е опасно, но няма изход, и аз чакам. И аз не знам какво.
	Планините потръпват и подът под краката ни започва да се тресе. Вика извиква, хваща се за перваза, аз я хващам за рамото и се опирам със свободната ръка на стената. Земята се тресе. Снежните шапки се разтичат в бял дим, протягат надолу пипалата на лавините. Покрай прозореца с грохот профучава огромна канара.
	— Мамичко… — шепне Вика и сяда на пода. Тя по-скоро е възбудена, отколкото изплашена. — Наведи се, Льоня!
	Падам до нея тъкмо навреме — през прозореца пада добра порция каменен шрапнел.
	— Има пет бала! — извиква Вика. — Даже седем!
	— Осем! — подхващам и аз. Тя едва ли е виждала истинско земетресение, иначе не би се веселила.
	Подът на хижата още се тресе, но вече по-слабо, със ситни конвулсивни тласъци.
	— Яко — шепне Вика, изпъвайки се на пода. Срещам погледа й, докосвам с ръка бузата й. — Не ми се сърди, Льоня.
	— Не се сърдя.
	— Клиентите понякога ме… изнервят.
	— Кепето? — сещам се аз.
	— Същият.
	— Кой е той?
	Вика вдига рамене.
	— Не знам. Той ходи с различни тела и нищо не разправя за себе си. Само че… — тя се усмихва, — винаги се появява с кепе. Оттам му е прякорът.
	— Той садист ли е?
	— Да, сигурно. Само че особен.
	Устните й беззвучно шепнат кратко ругателство.
	— Вие какво, приемате всякакви клиенти? Даже такива, от които се побърквате?
	Вика мълчи.
	— Мислех, че най-големите идиоти ги отсейвате. Ако Кепето може да бъде познат…
	— Ние не отсейваме никого.
	— Това какво е, чест на фирмата? „Всякакви изчанчености“?
	— Можеш да смяташ и така.
	Земетресението като че ли свърши. Ставам, поглеждам през прозореца. По склоновете още пълзят лавини, рекичката долу е преградена от свличане и бавно се разлива, търсейки ново русло.
	— Утихна… — шепна аз, неволно понижавайки тон. Като че ли думите ми могат отново да пробудят стихията. — Вика, за какво си направила земетресение?
	— Какво общо имам аз? Този свят живее сам по себе си. Аз вече нямам възможност да го управлявам.
	— Съвсем?
	Вика бързо ме поглежда, става, разглежда променения пейзаж.
	— Абсолютно. Светът става истински само когато получи свобода.
	— Като човека.
	— Разбира се.
	— Ти толкова вярваш в свободата?
	— А в свободата няма нужда да вярваш. Когато я има, ти го усещаш.
	Сигурно знаех, че ще каже това.
	— Вика, ако един човек — свестен човек, го грози беда… Ако той завинаги може да загуби свободата… ти би ли се съгласила да му помогнеш?
	— Бих — отговаря тя спокойно. — Даже ако не е много свестен. Това е позиция, ако щеш.
	— Трябва да скрия един човек.
	Вика смешно мотае с глава, така че косите й се разсипват по раменете.
	— Льоня, ти за какво говориш? Къде да го скриеш?
	— Във виртуалността.
	— Защо?
	— Той не може да излезе.
	— Ти говориш за онзи от „Лабиринта“?
	— Да.
	— Льоня… — Вика ме хваща за ръка. — Отдавна ли си бил в реалността?
	— Преди половин час.
	— Сигурен ли си? Самият ти нямаш ли нужда от помощ? Аз… — тя прехапва устни, — имам познат дайвър. Това не е измислица, те наистина съществуват!
	Забавно…
	— Искаш ли да го помоля да се срещне с теб?
	— Вика…
	Тя млъква.
	Не съм свикнал с такава грижа, честно казано. Това е моята специалност — да се безпокоя за хората, които са се загубили във виртуалността.
	— Ще помогна — казва Вика. — Но ти не си прав… така ми се струва.
	Сега не ми е до спорове.
	— Благодаря. Надеждни ли са ви системите за сигурност?
	— Напълно. Ти разбираш ли нещо от тези неща?
	Кимам. Разбира се, не мога да напиша защитна програма. Но да ги чупя ми се е налагало толкова пъти, че мога да се смятам за експерт.
	— Можеш да поразпиташ Мага.
	— А той ще ми каже ли?
	— На тебе — не. И на мен също, но на Мадам…
	Вика се бави, хвърля ми такъв поглед, все едно че ме моли да изляза. Отивам към вратата, но тя ме спира:
	— Льоня… Не трябва. Искам да видиш.
	Тя отива до стената и я докосва. Дъските се разтварят, отваря се тясна врата.
	Там, зад вратата, има светлина. Студена синкава светлина, нежива.
	Силуетът на Вика за секунда остава в рамката, след това изчезва вътре. Вървя след нея, макар и да не ми се иска. Като хипнотизиран.
	Килер. Или морга. Или музей на Синята Брада.
	От стените стърчат блестящи никелирани куки, на тях висят, мъничко не достигайки до пода, човешки тела. Основно момичета, блондинки и брюнетки, няколко рижави, една абсолютно плешива. Но се намират и жени на средна възраст, и две бабички, няколко момиченца и момченца.
	Очите на всичките са отворени и в тях — пустота.
	— Това е моят гардероб — казва Вика. Аз мълча. И така го разбирам.
	Вика върви покрай полюшващите се тела, поглежда мъртвите лица, нещо им нашепва — като че ли ги поздравява. Мадам виси в края на първата десетка. Вика ме поглежда, убеждава се, че гледам, и се притиска до пищното тяло на хазайката на заведението, прегръща го, като в пароксизъм на извратена страст.
	Един миг нищо не се случва. После — не успявам да хвана момента на прехода — Вика и Мадам си сменят местата. Вече не Вика, а Мадам отстъпва от безсилно увисналото тяло.
	— Това е — казва Мадам с низкия си, гръден глас.
	— Защо… толкова гнусно? — питам аз. — Тези куки… тази морга… защо? Вика?
	Мадам гледа Вика, тъжно кима:
	— Вика, моето момиче, защо? Ще обясним ли на Льоня?
	Вика, нанизана през тила на кука, мълчи.
	— За да не забравям, Леонид. За да не забравям нито за секунда, че те не са живи.
	Гледам Мадам, къде по-спокойна и мъдра от Вика. И ако се подходи непредубедено — доста по-красива.
	— Трябваше да видиш — казва Мадам.
	— Видях.
	Излизаме от склада за човешко месо през друга врата, водеща към стаята на Мадам. Това е съвсем друг свят. Шумен и препълнен плаж зад прозореца, нажежено слънце в небето, самата стая е претъпкана със стари мебели, навсякъде са разхвърляни книжлета, отворени кутийки с лакомства, дрехи, евтина бижутерия и гривни от фалшиво злато, полупразни флакончета от парфюми, карти за игра. Огромното легло под плюшен балдахин не е оправено, под него се търкаля пантофка. В бюфета се вижда галерия от отворени бутилки, на стената виси прашна китара, персийският килим на пода е прояден от молци и оплескан с винени петна.
	— Сега можеш да гадаеш, каква съм истинската — казва Мадам.
	Не мисля да гадая. В света все едно няма друга истина освен тази, в която ни се иска да вярваме.
	Не се задържаме в стаята на Мадам, за което безкрайно се радвам.
	Тук е много задушно.
	— Льоня, понякога ми се струва, че си още момче — казва Мадам. — Не бива да бъдеш толкова наивен.
	— Защо?
	— Трудно се живее така.
	— Ами никой не ми е обещавал, че ще е лесно.
	Вървя до Мадам, гадая, как изглеждаме отстрани. Бледият и висок Стрелец по възраст може да бъде син на Мадам, но сходство между тях няма. Сигурно изглежда като визита на преоблечен аристократ в евтин бордей.
	— Стъпалата са стръмни — предупреждава Мадам.
	— Помня.
	Излизаме в рекреационната зона и момичетата под чадърите приветстват Мадам с одобрителни писъци. Геят, който се плацика във водата до самия бряг, бързо се изправя и маха с ръка. Изпод стойката на бара се подава рошавата глава на Компютърния Маг и бързо се прибира обратно.
	— Виждаш ли, Вика я няма — високо ми казва Мадам. Покровителствено слага ръка на рамото ми: — Момичета, Стрелецът ще почака приятелката си! Не го обиждайте!
	Общият смисъл на отговорите се свежда до това, че непременно ще ме обидят, но това ще ми хареса. Мадам размахва на момичетата пръст, после отива до бара. Мага, като че усетил нейното приближаване, изниква.
	— Поговори със Стрелеца — ласкаво го моли Мадам. — Той има въпроси… отговори на всичките.
	— На всичките? — отправя питане Мага.
	— Абсолютно.
	— Е, Мадам, не съм ви дърпал за езика! — заявява Мага.
	— Ако имаше нужда… — въздиша Мадам.
	Аз очаквам Мага на масичка, която стои малко по-далече от другите. Няма защо момичетата да слушат нашия разговор.
	— Шампанско! — обявява Мага, идвайки към мен. — Привет, Стрелецо! Ти нали пиеш шампанско? Аз не, много е газирано, после ми кърка стомаха.
	Той се движи някак странно. Много плавно, като по асфалт. Гледам краката му — те не докосват пясъка. На босите му крака са обути разтъпкани гуменки, от които растат мънички, удрящи по въздуха крилца.
	— Аз пия шампанско само с момичета — отказвам. — Имаш ли водка?
	— Всичко имам! — Мага пльосва на масата бутилка ликьор с отровно-виолетов цвят и избягва с неотвореното „Абрау-Дюрсо“. След минута, пак така летящ над плажа, той се връща с водка „Урсус“, кристална кана с вода и пакетче „Зуко“.
	— На, бъркай!
	„Урсус“ никога не съм опитвал, но разправят, че е добра водка. С надеждата, че подсъзнанието ми ще доизмисли вкуса, си сипвам една чаша. Мага хваща каната и сам забърква в него напитката, използвайки ръката си като миксер.
	В края на краищата сме във виртуалността… микроби тук няма.
	Изпивам водката на екс и отпивам направо от каната. Интересувам се:
	— Откъде намери тия обувки?
	— Гуменките ли? А, днес ги направих… горещо ми е да ходя по пясъка. Харесват ли ти? Разбираш ли, в Дийптаун можеш да ходиш само по под. Затова се наложи да залепя на подметките по едно парче под. И сега нямам проблеми, разкарвам се по въздуха до насита!
	Мага се хили и започва да ситни по въздуха, издигайки се почти до нивото на масата. После си вдига краката, пада в креслото и отваря ликьора си. С мляскане пие от бутилката.
	— Страхотно нещо! — заявява той. — Сладък-сладък! Истинско кюрасо!
	— По цял ден ли висиш тук? — интересувам се аз.
	— Ден? Ха! Аз оттук излизам да хапна и, пардон, до тоалетната!
	— Мадам казва, че цялата защита се държи на тебе…
	— Не е това думата! Тук всичко се държи на мен.
	— Външен човек може ли да влезе тук?
	— А как щяхме да си изкарваме хляба, ако не ги пускаме?
	— За друго питам. Възможно ли е да се проникне в служебните помещения на бордея?
	— Заведението! Това не е бордей, а Заведение! Не, не може.
	— Абсолютно?
	Мага въздъхва и става по-сериозен:
	— Ти хакер ли си или ламер?
	Въпросът е реторичен, но аз все пак отговарям:
	— Чайник съм.
	— Ясничко… Абсолютни защити не съществуват. Колкото повече се доближаваш до абсолютната надеждност, толкова по-неудобно е твоето пребиваване във виртуалността. Тук има квадратична зависимост — при увеличаването на защитата пада твоята способност да възприемаш и предаваш информация. Най-важното е да намериш оптимално съотношение между защитата и удобството. Нашата охранителна система е създадена с елементи на изкуствен интелект. При откриване на опити за проникване тя прави оповестяване, въвежда допълнителни пароли, включва кукличките…
	— Куклички?
	— Автономни мобилни охранителни програми, фагоцити. Аз им викам куклички, те всичките са тъпи. Ти защо не пиеш?
	Наливам си още.
	— Ако върви интензивна атака — продължава Мага, — то степента на защита нараства неограничено, до пълна капсулация на Заведението. Разбира се, практически такова нещо не се е случвало, но всичко трябва да работи именно така…
	— Искаш да кажеш, че защитата все пак е идеална?
	Мага се запъва. Тщеславието, от което той явно не е лишен, се бори у него с обективността.
	— Не… Ако проникването се планира от голяма група професионалисти, те ще успеят да влязат, преди охраната да заработи на пълни обороти. Само че за кво ти е това?
	Аз разбирам, че друг отговор да очаквам беше смешно. За всеки щит се намира свой меч.
	— Благодаря, Маг.
	— Няма нищо, дреболия! — той маха с ръка. — Искаш да си направиш охранителна система? Донеси я, ще ти помогна. Или ако искаш, ще отидем при тебе! — пали се Мага. — Сам ще направя всичко. Скучно ми е тука!
	Клатя глава — не е познал.
	— Просто се интересувам от постановката на нещата.
	— А, ти си от проверяващите? — наостря се Мага. — Т-ц! Разбрах, тихо… Що Мадам направо не ми каза?
	Интересно, кой може да проверява един виртуален публичен дом? И защо? Много интересно… но да разпитвам Мага не се решавам.
	— Ще вървя, може Вика да се е освободила вече — казвам аз.
	Мага веднага става тържествен и важен:
	— Ти внимавай, Вика не я обиждай! — предупреждава той. — Щото… тя е готино момиче, аз за нея на всеки ще му разкрася физиономията.
	Мага въздиша, мечтателно гледа морето.
	— Щях да я свалям, ама ти ме изпревари… — признава той. — Вика беше влюбена в мене до уши. И сега може би още, сигурно… но ти не се потискай. Аз на приятелите си гаджетата не ги пипам.
	Едно време си мислех, че компютърджиите от телевизионните сериали са измислени характери. Де да беше! В живота също ги има.
	— Обаче до оная русичката по-добре не припарвай! — добавя той. — Тя ме е харесала, вече половин година ме преследва.
	Горкото момиче, без да подозира за тежката си съдба, се смее и се прегръща с приятелката си.
	— Или може би към Наташа да се ориентирам… — размишлява Мага. — Те тука всичките са такива влюбчиви!
	Той подхваща ликьора си и с танцуваща походка се насочва към веселящата се блондинка. А аз използвам момента да се чупя.


>>	101

	Изглежда съм минал две врътки повече по винтовата стълба и излизам в хола. Предишните посетители ги няма. Сигурно вече се наслаждават на радостите на живота.
	Само някакъв тип стои до масата и прелиства черния албум. Не е висок, прегърбен, с лице на изгладнял гризач, дълги кичури коса, стърчащи под нахлупеното до очи кепе.
	Подминавам го и се насочвам към вратата за служебните помещения, когато загрявам. А типът вече е оставил албума и без да бърза се движи към изхода.
	— Кепето! — викам аз.
	Той спира и бавно се обръща. Очите му са празни, жизнерадостни като на варена риба.
	— Ти си Кепето — повтарям аз.
	Ни най-малка реакция. Типът ме зяпа с празния си поглед.
	— Не ми харесваш! — с неочаквана радост казвам аз. — Чуваш ли? Хич не ми харесваш.
	— Три пъти „ха-ха“ — отмествайки бледия си поглед, отговаря Кепето. И отново се насочва към вратата. От любопитство той е лишен по принцип.
	Но е ясно поне, че ми е сънародник.
	— Стой! — викам аз след него, и той спира. Равнодушно чака. — Няма да идваш повече тук — казвам аз.
	Кепето се ухилва. Първата емоция на лицето му — но тя е толкова механична, все едно че общувам с програма, а не с човек.
	— Какво търсиш тук?
	Май че това е въпрос, на който той е готов да отговори.
	— Някои изследвания на груповата психология.
	— Прави ги на друго място.
	Бледите очи ме претърсват от глава до пети.
	— Тук ли работиш?
	— Не.
	— Значи си мутант.
	Объркан съм от тази странна характеристика, и Кепето пояснява:
	— Загуба на социална и етическа ориентация. Разпад на личността. Каква неизбежна и отвратителна метаморфоза.
	Вече отваряйки вратата той добавя:
	— Неинтересно…
	… Гласът на Вика ме настига:
	— Чакай, Леонид. Недей!
	Да дойда на себе си е доста трудна задача. Оказва се, че дясната ми ръка го е стиснала в кръста, а лявата е стисната в юмрук. Гледам Вика и усещам как бавно ми спада яростта.
	— Това беше Кепето, нали? — уточнявам за всеки случай.
	— Да.
	— Май започвам да разбирам вашата реакция…
	— Мина ли ти? — интересува се Вика. — Браво. Хайде.
	Вече ми е неудобно заради това избухване. Странно, не съм очаквал, че така лесно се навивам с общо взето нищо не значещи думи.
	— Кой е той, Вика?
	Тя чувства, че трябва да отговори на този въпрос.
	— Нищо особено. Просто човек, който се смята в правото си да съди околните.
	— Например виртуалните проститутки?
	— Не само. Знам още едно-две места, където Кепето поставя експериментите си.
	— Той нещо разправяше за психология…
	Неизвестно защо тези думи разсмиват Вика:
	— Личност, неспособна да създава, винаги търси оправдания за деструктивното си поведение. Много често те са във формата на отстранено наблюдение над несъвършенствата на света. Особено такива като нашия бордей…
	Влизаме през вратата, на която се усмихва черното коте, и Вика продължава:
	— Психологията в общоприетото разбиране е много проста наука. Хората, неспособни самостоятелно да забият пирон или да напишат два реда, нямат капка съмнение относно способността си да разбират и да съдят другите. В крайните си прояви това става смисъл на живота и източник на самоутвърждаване.
	— Коя си ти, Вика?
	— Психолог. Кандидат на науките, ако те интересува.
	Тя сяда, изтърсвайки от стола каменните трохи. Стаята след земетресението явно се нуждае от чистене. Понеже втори стол така или иначе няма, аз приклякам пред нея.
	— А темата на дисертацията ти каква е?
	— „Сублимация на аномални поведенчески реакции в условията на виртуалното пространство“.
	Като извинение тя добавя:
	— Прието е да се формулира по този начин.
	Ето какво било…
	— Ти изучаваш такива като Кепето? — питам аз. — Истински ловец срещу псевдоловците?
	— Не. Отдавна вече не, Льоня. Да ги изучавам ми беше интересно половин — една година. А сега всички са ми еднакви. И Кепето, и другите подобни на него. Всички патологии са еднакви, и като знаеш един психопат, можеш да предскажеш поведението на хиляда.
	— Тогава защо…
	— Защото ги има. Тук деструкцията, която излиза от тях, може да причини болка на няколко човека. В реалния живот те ще оставят след себе си следа от пречупени съдби, отровена любов, осмяна дружба. Може би дори кръв. А тук те са безвредни. Цялата им самоувереност, животински реакции, интриги и самомнение са прах. Прах по вятъра.
	— Но на теб ти е тежко — тук!
	— И какво от това? Боли ме не мен истинската. Боли ме мен нарисуваната.
	— Вика…
	— Моля те, не се бъркай в работите на заведението. Защото Мадам ще ти откаже достъпа.
	Тя се усмихва и аз се обърквам.
	— Добре. В заведението във вашите работи няма да се бъркам.
	— А извън него?
	— Това вече е въпрос на лична свобода.
	Вика вдига ръце.
	— Леонид, на колко си години?
	— Танто за кукуригу? — бързо питам аз. — Информация срещу информация?
	Във виртуалността никой не афишира биографичните си данни. Но Вика дори не подозира, доколко не съм свикнал да ги афиширам аз.
	— Добре. На двадесет и девет съм, Леонид.
	Преди да отговоря, успявам да се зарадвам.
	— Тридесет и четири.
	— Никога не бих си помислила. Аз ти давах двадесет и нещо.
	Мога да не казвам, че опасенията ми бяха направо противоположни.
	— Виртуалността лъже.
	— Не. Виртуалността е като лед. Ние се вмразяваме в него веднъж завинаги. Първата ни маска не може да се снеме. После можеш да измислиш стотина тела, но онова, първото, винаги ще си личи.
	— Първата ти маска Мадам ли беше?
	Вика взима от масата чантичката си, вади цигарите, пали:
	— Да, Льоня. Ние получихме грант за изследване на сексуалното поведение на хората във виртуалното пространство. Западняците бяха малко побъркани на тая тема… все пак една трета от информацията в мрежата се отнася до секса. Затова измислих такъв образ — уверена, търкана от живота, всичко видяла стопанка на бордей.
	— Той се получи — признавам аз.
	Вика издиша дима и пита лека ирония:
	— Може би аз съм си такава? В дълбочината на душата си?
	— Не ми пука.
	Лъжа, лъжа. Но Вика не спори.
	— Зуко успокоили те?
	— Почти.
	— Той е добър специалист. Можеш спокойно да доведеш приятеля си.
	Гледам си часовника. Имам още време.
	— Не е толкова просто, Вика. Важно е да уцеля, да отида за него в точния момент.
	— Смешни хора сте вие хакерите — подхвърля Вика. И на мен ми е смешно. Виж ти! Взеха ме за як програмист.
	— Ще позволиш ли да поспя при теб?
	— Какво?
	— Да поспя. Почти денонощие съм в дълбочината, а да се работи е по-добре на свежа глава.
	Вика — чудно — подхожда към проблема делово.
	— Да те събудя ли?
	— Да, след два часа.
	— Спи. Чувствай се като у дома си. Аз сама ще те събудя.
	Тя ме гали по главата — жест по-скоро подходящ за Мадам, но на мен пак ми е приятно. Кима към леглото и излиза през оная врата, която води към костюмерната. След минута Мадам ще излезе от стаята си и ще се отправи да командва момичетата.
	А аз правя нещо не много коректно. Вадя от джоба си макара с тънък конец. На края на конеца има тежест.
	Вятърът зад прозореца не утихва нито за миг, конецът се клати, но аз все пак го спускам докрай. Когато тежестта докосва склона, гледам конеца: всеки метър е отбелязан с червена боя.
	Седем метра и половина. Чаршафите няма да помогнат. Нищо, в бордея със сигурност има въжета, поне в онези стаи, които са предназначени за садомазохисти.
	Изхвърлям макарата през прозореца. Малко ми е неудобно, но се утешавам с това, че Вика със сигурност би ми разрешила този малък експеримент.
	Тя нали каза — „чувствай се като у дома си“…
	Хвърлям се на тясното легло, направо върху покривалото. Затварям очи. Но преди да си позволя да заспя, все пак излизам от виртуалността и нареждам на „Windows Home“ да ме събуди след два часа.
	Сънят идва почти мигновено. Неизвестно защо се надявам, че пак ще видя нещо сюжетно и пророческо — като предния път, когато Алекс разстреля Неудачника. Но сънувах пълна бъркотия.
	Дъга, сияеща над Дийптаун. Ослепителни светлини, приличащи на дийп-програмата. Само че тази дъга е от стъпала, това е библейската стълба към небето. Вървя по нея, като Компютърния Маг с неговите крилати гуменки. Цветовете се оказват с различна плътност — провалям се във виолетовите и сините слоеве, леко ходя по зелените и твърдо стъпвам по жълтите. Градът под мен е ярък и празничен, виждам го през цветна мъгла.
	В съня си дори знам защо отивам в небето. Някъде там, горе, е кристалният купол на дълбочината, разделил света на две. Аз трябва да го счупя — или с оръжието на Маниака, или с голи ръце, както се получи. Кристалът ще се пропука и ще се излее над града с ослепителен звезден дъжд. Нали звездите са кристални, това не подлежи на съмнение. От бодлив кристал, отразяващ светлината на нашите очи.
	И нещо ще се случи. Може би звездите ще ни изпепелят. Може би ще успеят да изстинат и ще паднат в протегнатите ни шепи. Не знам какво точно искам.
	Главното е да не сгреша и да ударя навреме. То вече е определено, това време, когато ще мога да превърна бариерата в милиони кристални звезди. То почти е дошло, времето…
	— Време е… Леонид, време е…
	Отварям очи под шепота на „Windows Home“. Минават няколко секунди преди да осъзная къде се намирам.
	А след още един миг влиза Вика.
	— Буден ли си?
	Кимам, сядам на смачканото легло, търкам челото си. Главата ми е тежка. Трябваше или да спя по-дълго, или изобщо да не си лягам.
	— Ще направя кафе — казва Вика.
	Подпрян на дървената стена, наблюдавам Вика. Тя вади от черния, не от прах, а от старост, бюфет платнена торбичка с кафе. Мели зърната с мъничка ръчна кафемелачка от излъскана мед. Умело пали огнището.
	Мирише на сухи борови дърва, кипващо кафе и на някаква абстрактна, немедицинска чистота… като вода в планински ручей, или горещ пясък под слънцето.
	Хубаво.
	Мога да си прошепна заклинанието и да изляза в реалността.
	Да си направя истинско кафе и даже да го подобря с остатъци от коняк. Да се измия със студена вода.
	Проклет да бъда, ако го направя.
	Тук всичко е истинско — чистият въздух, живата вода, утайката от кафе на дъното на чашката, грижовният поглед на Вика. Отвън имам занемарена прашна стая, мухъл, гнила вода от крана.
	… Нещо често взе да ме прихваща това самоубийствено желание — да стана като другите…
	— Коняк? — пита Вика. Сипва ми малка чаша „Ахтамара“.
	— Имам още пет минути — казвам аз. — После… ще тръгвам.
	— Ще се върнеш с него?
	— Надявам се.
	— Вземи приятеля си за ръка, когато влизаш. Тогава за него също ще направят привилегирован статус. Ще помоля Мага.
	— Благодаря.
	— На Мадам ще й благодариш. От нея всичко зависи.
	— С Мадам сме приятели, тя ще позволи — усмихвам се аз.
	Успявам да изпия две чаши кафе и две чаши коняк преди времето ми наистина да свърши.
	Време е.
	Вика започва да разтребва стаята, когато излизам. Неволно си спомням за сурогат-семействата, които в последно време се появяват все по-често. Всички тези живеещи в различни градове двойки, наемащи в Дийптаун общи квартири. Разправят, че те много обичат да домакинстват, да чистят и да перат — като че ли имитацията на бит ще направи съюза им истински.
	„А вие имате ли семейство?“
	„Да. Приятелката ми е проститутка, имаме си малка планинска хижа в един бордей. Елате ни на гости, тя ще направи прекрасно кафе. При нас винаги е чисто и уютно, даже след земетресение!“
	От факта, че тази картина изобщо не ме дразни, ме хваща страх.
	Ситуацията трябва да се разреши. По някакъв начин.
	Влача се по улицата към входния портал. Минавам покрай павилионче на някаква авиокомпания, където скучае операторът. До него се е настанил един просяк. Това също е ново явление — просяци във виртуалното пространство, още преди месец ги нямаше.
	Просякът е чист, но окъсан и слаб. Фигурата му е леко прозрачна и се движи накъсано — по този начин той се опитва да демонстрира низката скорост на модема и слабостта на програмното осигуряване.
	— Help me… — стене просякът.
	— Бог ще ти помогне — съобщавам аз.
	— Господин хакер, поне един долар… — плаче след мен просякът.
	Казват, че мнозинството от тези просяци са руснаци. Казват, че никой от тях няма нужда от пари. Това е просто забава за „новите руснаци“, рядко развлечение. Да просиш, да бъдеш в кожата на бедняк. Ужким модерна и действена психотерапия. Маниака се кълнеше, че лепнал на един такъв просяк маркер, и оня се оказал директор на голяма банка.
	— Аз работих за „Майкрософт“ — дудне просякът, влачейки се след мен. — Един път казах, че „джамчетата“ са недоизпечена програма и похвалих „Ос-2“. На другия ден Бил Гейтс лично ме уволни и ме внесе в черния списък. А бях як хакер… до какво паднах…
	— На кое прекъсване е закачен твоят модем? — викам аз, като се обръщам. — От какво зависи появяването на надписа „започнете работа с натискане на този бутон“ във „Windows Home“? Кои са трите най-добри начина да увиснеш „джамчетата“? Кой е измислил текстурната графика? Кой е най-добрият протокол за модемите марка…
	Просякът побягва.
	Сигурно Маниака не ме е излъгал.
	Но поне тия забавления не са толкова опасни, както уличните гонки, които бяха модерни сред новобогаташите преди година. Заради тях се въведе забраната за ползване на лични автомобили и „Дийп-превозвач“ победоносно зае пазара на транспортните услуги.
	Срещата с просяка ме развесели и към портала на „Лабиринта“ аз се доближавам вече в съвсем друго настроение. В бойно.
	Тълпата е гъста, както винаги. „Лабиринтът“ засега функционира, значи, съм разчел нещата правилно. Но страхът да не закъснея и в последната секунда да се натъкна на затворена врата не ме отпуска. Промушвам се между играчите, бързам.
	И едва като въвеждам своя код и излизам на тридесет и трето ниво, се успокоявам окончателно.
	Започваме!
	Аз съм Стрелеца!


>>	110

	На нивото духа вятър. Скърца, поклащайки се, желязната кабинка на „Американските планини“, полусвлякла се от релсите и надвиснала над главата на Неудачника.
	Прекрасно, ето още един начин за умиране.
	— Ей! — викам аз, доближавайки се. — Аз съм!
	Неудачника вдига глава. Може би, това е добър знак.
	— Скучаеш ли?
	Сядам до него и Неудачника сам си смъква респиратора. Гледа ме уморено и безнадеждно.
	— Ти програма ли си или човек? — директно питам аз. Неудачника поклаща глава. Разбирай това отрицание както искаш…
	— Ти в час ли си, че ти викат Неудачника? — казвам аз. — Но знаеш ли, даже Иов е имал повече късмет от тебе! Твоята каръщина е нещо уникално!
	Той най-накрая отговаря:
	— Това не е само моя… каръщина.
	— Искаш да кажеш, лошо са те спасявали?
	Аз към разговорчив и оживен като след пийване. Трябва ми малко да размърдам Неудачника. И колкото и глупаво да звучи, да се убедя, че той не е програма.
	— Добре ме спасяваха. Просто никой не мина отвъд бариерата.
	— Каква бариера?
	— На съзнанието.
	Неудачника е търпелив в своите обяснения, но какво от това? От тях не става по-ясно.
	— Хайде да се махнем изпод тоя боклук — соча с очи поклащащата се кабинка. — Нямаме много време.
	— Ти все едно няма да можеш… — шепне Неудачника, но послушно става и сяда настрани.
	— Ще видим, ще видим…
	Чакам, и аз не знам какво. Обещаната от Урман акция, затваряне на нивото?
	— Неудачник… може ли да те наричам така? Обичаш ли стихове?
	Мълчание.
	Една програма може да имитира беседа, черпейки отговорите от моите собствени думи.
	Но програмите не умеят да творят.
	— _Човек на честни, строги нрави…_ — декламирам аз. — Продължи! А? Неудачник?
	Той ме гледа с такава ирония, че ми става кофти:
	— _… щом вуйчо падна на легло…_* Стрелецо, всички руски дайвъри само Пушкин ли знаят наизуст?
	[* Началните стихове на романа в стихове „Евгений Онегин“: А. С. Пушкин. Евгений Онегин. Превод от руски: Димитър Хр. Петричев. С., изд. „Народна култура“, 1971. — Бел. NomaD.]
	— Анатол?
	— Да. Той си спомни „оня миг чудесен“*.
	[* Цитат от стихотворението на Пушкин „На А. П. Керн“. — Бел. NomaD.]
	Бих могъл да се посмея на глупостта си. Над ония клишета, които са набити в съзнанието ми. Но вместо това аз питам, и нещо в мен се пречупва, може би прословутата бариера, може би здравият разум:
	— А какво чете Дик? Шекспир?
	— Карол — отговаря ми някой зад гърба ми.
	Дик стои до мен. Анатол е на около пет метра, с насочен „BFG“.
	— Аз точно като тебе седнах до него — казва Дик. — Седнах…
	Той сяда пред безучастния Неудачник и произнася:
P>
	Twas brillig, and the slithy toves,
	Did gyre and gimble in the wabe:
P$
	Аз чакам като омагьосан. И Неудачника продължава:
P>
	All mimsy were the borogoves,
	And the mome raths outgrabe.*
	[* Луис Карол. Алиса в Огледалния свят. — Бел. NomaD.]
P$
	Някъде от много далече „Windows Home“ издава тревожен писък и шепне:
	— Непреводимо! Няма го в основния речник. Непреводимо!
	Дик вдига очи към мен и пита:
	— Значи, според тебе Неудачника е руснак?
	Я, Урман ми зададе тоя въпрос.
	— Кой си ти? — питам Неудачника. Той се усмихва, става. — Кой си ти?! — крещя аз.
P>
	Та както си стоеше тъм,
	из добната гора…
P$
	— казва Неудачника.
	Анатол се смее и подхваща:
P>
	припламна Джабарока с гръм
	и с клъоцък я раздра!*
	[* Луис Карол — „Алиса в огледалния свят“, превод Светлана Комогорова, ИК „Дамян Яков“, София, 1996 г. — Бел. NomaD.]
P$
	Лудница. И аз съм най-тъпият пациент в нея.
	— Върви си, дайвър — заповядва Дик. — Играта на спасяване свърши. Всичко е къде-къде по-сериозно, отколкото си мислиш.
	Като потвърждение за неговите думи над нивото се разнася басов механичен вой на сирена, толкова силен, че ушите ми заглъхват. После настъпва тишина — само бухат, пищят, свиркат разбудените монстери. Заглушавайки ги, от небето вещае женски глас:
	— Attention! Внимание! До всички, намиращи се на тридесет и трето ниво на „Лабиринта на Смъртта“! Веднага напуснете игровата зона! Това е официално предупреждение. Тридесет секунди за изход от игровата зона! Можете да използвате своето оръжие за извършване на самоубийство и да се върнете в колонната зала на „Лабиринта“. Всички необходими обяснения ще ви бъдат дадени, компенсациите ще ви бъдат изплатени. Внимание! До всички…
	— Да ти помогна ли? — пита Анатол, насочвайки към мен „BFG“-то. — Или сам ще се справиш?
	— Ще закачиш Неудачника — казвам аз. Анатол кима, хвърля „BFG“-то и сваля от рамо гранатохвъргачката.
	Но в този миг аз изтръгвам изпод защитния си гащеризон кожения колан на Стрелеца. Това е най-обикновен колан, докато е на моето тяло.
	В ръката ми ивицата кожа с бучене се свива, удължава се, обвива се в сини искри. „Warlock-9000“ е направен от Маниака във формата на камшик.
	Махам с ръка — камшикът се разтяга, алчно се изтръгва от ръцете ми. Краят му удря Анатол по бронираната жилетка.
	Син огнен ручей струи по камшика, всмуквайки се в тялото на Анатол. Това е бойно оръжие, за него няма разлика между броня и гола плът. Дайвърът изчезва във вихър от виолетов пламък и се проваля вдън земя. Но вихърът не затихва, огнената фуния бучи и бавно се разширява.
	— Ти! — крещи Дик. — Ти си внесъл вирус!
	Лицата ни са обагрени в синьо сияние. Неудачника като омагьосан гледа разрастващия се вихър. Кимам. За какво са сега думите?
	— Петнадесет секунди… — произнася гласът от небето.
	— Ти удари Анатол! Ти наруши кодекса на дайвърите! — Дик не се опитва да вземе оръжие, и аз се радвам на това. Не ми се иска да го убивам.
	— Всичко е прекалено сериозно — повтарям аз неговите думи.
	Нов звук — звън от спукано стъкло, трещене на рушащи се стени, писък на смачкван метал.
	От пурпурните облаци пада надолу сребрист пръстен. Зад него има тъмнина. Като че исполинска чаша захлупва тридесет и трето ниво. Бих помислил, че именно така изглежда капсулацията на „Лабиринта“, ако не беше ужасът и объркването на лицето на Дик.
	В играта влезе „Ал-Кабар“.
	Но Дик е склонен да обвинява за всичко мен. Той сваля пушката от рамо и аз реагирам без да мисля. Камшикът го удря по шията и го обезглавява с ентусиазъм на безработен палач.
	— И раз, и два, и хряс, и прас, и — вжжжт! — глава хвърчи!…* — произнася Неудачника.
	[* Цитат от „Алиса в огледалния свят“, превод Светлана Комогорова, ИК „Дамян Яков“, София, 1996 г. — Бел. NomaD.]
	Аз го хващам за раменете и го побутвам към огнената фуния. Зад гърба ни нов вихър се разгаря на тялото на Крейзи Тосър.
	— Защо? — успява да попита Неудачника.
	Трябва да побързаме. Сега, когато хакерите на „Лабиринта“ и „Ал-Кабар“ са се хванали за гушите в битка за тридесет и трето ниво, е най-подходящото време да бягаме. „Warlock“ не е просто убиец. Това е също и тунел, пронизващ дълбочината.
	— За да се върнем! — викам аз, натиквам Неудачника в синия пламък и скачам след него.
	Огън.
	Ние падаме.
	Спирала от син огън е стената на тунела, виолетова мъгла е неговата плът.
	Мъгливи огледала под краката ни ние ги чупим в падението си. Лица в огледалата — като сенки, пространства — като бледи акварели.
	Разрушената гара на първо ниво… болницата на двадесет и първо… катедралата на петдесето! Аз дори различавам озъбената муцуна на Принца на Пришълците, огнения блясък на вградения му гранатомет — но ние вече го подминаваме.
	Улица на Дийптаун — лица на минувачи, такси, рекламна табела „Само ако работите за…“
	Книжарница — многоцветни корици, момиче с очила, разлистващо списание — шепотът на страниците е като гръм, момче на касата…
	Сини мълнии пълзят по ръцете ми.
	Неудачника е в облак от син пламък.
	Супермаркет — точно пред очите ми изниква буркан портокалов конфитюр. Празен.
	Зоомагазин. Бял заек в клетка…
	Интересно, възможни ли са халюцинации в дълбочината?
	„Warlock“ трябва да спре. В него е вграден брояч на преминати пространства, но Маниака не ми е обещавал, че ще работи както трябва. Той не е имал възможност да изпита вируса…
	Равнина, някаква невъобразимо плоска, изгорена, четири коли пълзят по нея…
	Облаци ли, море ли от бял пух, кристални дървета до хоризонта, побелял старец в бял хитон до петите ни изпраща с объркан поглед, пеене на арфи…
	Пурпурночерни вихрушки, нисък бумтящ рев, воня на сяра и блясък на стомана в мрака…
	Сините разряди преминават през нас, всеки косъм по кожата пращи и боде, като че прораствайки в тялото.
	Зелена поляна, по която търчи, полудяло от възторг и енергия, малко кутре. Лае след нас…
	Спри, „Warlock“, спри!
	Бушуващо море, звезди в разривите на облаците, солен вкус на устните, мъничка яхта, носеща се надолу от вълната, на носа й, вкопчило се във въжетата, голо до кръста момче с харпун в ръце…
	Полумрак, кръгла зала, стени от екрани, кресло като трон…
	Това огледало не се чупи, то ни всмуква и ни изхвърля на студен мраморен под. Нямаме време да си опипваме костите.
	Скачам на крака, вдигнал камшика за удар.
	Но опасност като че ли няма. В креслото трон седи набит мъж на средна възраст с немислимо пищни и същевременно полувоенни дрехи. Гърдите му са окичени с ордени. Нас той като че ли не ни вижда — цялото му внимание е приковано от съществото на най-големия екран. Съществото прилича на огромна червена мравка.
	— Трябва да обединим усилия! — вещае мъжът. — Заедно нашите раси…
	Помагам на Неудачника да стане. Ние сме се натресли на сървъра на някаква игра. Не е зле.
	— Хората показаха лъжливата си същност! — изревава мравката на екрана. — Ние ще развеем на пух и прах самата памет за вас!
	Екранът изгасва, мъжът притиска длани до лицето си и застива, поклащайки се.
	— Какво е това? — пита Неудачника.
	— Игра — обяснявам аз, озъртайки се и търсейки изход. Врата има, но не ми прилича, че тя се отваря. Помещението прилича на команден бункер на ракетна база, както ги изобразяват в киното. Строгостта на обстановката се нарушава само от неравната дупка в тавана — от там още се носи виолетова мъгла, падат и се разсипват на прах огледални парчета. „Warlock“ още продължава да работи, по инерция захванат за няколко близки сървъра.
	— Каква е играта?
	— Междузвездни войни.
	Доближавам се до мъжа. Стъпалата на трона са кристални. Това е хлъзгаво и адски неудобно.
	— Ей, спасителю на човечеството! — потупвам го по рамото.
	Мъжът се изправя в креслото. В очите му проблясват пестеливи мъжки сълзи.
	— Денеб! — заповядва той. Екранът се включва, на него е офицер, по количество ордени конкуриращ нашия играч. — Полковник! Изведете ескадрата в орбитата на Сол!
	— Но, императоре, нашата планета е беззащитна…
	— Най-главното е да се съхрани родината на човечеството! — отсича императорът. Полковникът кима с мъка на лицето:
	— Заповедта ви ще бъде изпълнена, императоре!
	Закривам лицето на „императора“ с ръка. Може би сме невидими за него? Но мъжът отблъсква ръката ми и мърмори:
	— Шумове… връзката е лоша…
	Ой-ой! Как си намерих работа пак! Това е дийп-психоза в разгара си. Мъжът просто не иска да ни види — това не се побира в стереотипа на простичката стратегическа игра, в която той е потопен.
	— Как се излиза? — викам аз. — Изход!
	Той протяга ръка, натиска някакво копче. Съзнанието му не ни възприема, но подсъзнателно е готов да направи всичко, за да отстрани „шумовете“. Движенията му са вяли и неуверени. Той е поне от едно денонощие в дълбочината. Зад гърба ми с бучене се отваря врата.
	— Какво му е? — Неудачника се доближава.
	— Дийп-психоза.
	Поглеждам към вратата. Трябва да побързаме. „Warlock“ е оставил следи, рано или късно ще ги открият. А нещастникът император със сигурност е с включен таймер…
	— Тръгваме ли си? — пита Неудачника.
	Да, аз наруших кодекса на дайвърите, приложих оръжие против Анатол и Дик. Но все пак съм си дайвър. Страж на дълбочината.
	Ако не аз, тогава кой?
	— Вика! — командвам аз.
	— Льоня? — гласът на „Windows Home“ е глух и скучен. Машината е претоварена, програмата няма сили за красоти.
	— Стандартен набор снаряжение.
	Пауза. Много дълга. После джобовете ми натежават.
	Хвърлям издраните — дали по време на падането през огледалата? — остатъци от защитния гащеризон. Оставам с дрехите на Стрелеца, грижливо свивам камшика — той отново се превръща в колан.
	— Какво ще правиш?
	Неудачника целият е любопитство.
	— Ще го измъквам!
	Сега трябва да прихвана канала за връзка, съединяващ играча с домашния му компютър. Ще трябва да счупя защитата — тя надали е много сложна, съдейки по всичко, пред мен е типичен „чайник“. После ще трябва да пусна дийп-програмата за изход или да зануля таймера.
	Вадя от левия джоб тъми очила и ги слагам. Тъмнината е почти непрогледна, само в основата на трона свети и се вие оранжева нишка. Ето го канала. Оглеждам стаята. Виждам собствената си „пъпна връв“, на колелета размотана по пода и губеща се в прогризания от „Warlock“ тунел. Това е лошо, значи, ние не сме се включили към сървъра на играча, а сме влезли неизвестно откъде. Моят канал сега може да обикаля по континентите, да скача по спътници, да се плъзга по оптичните влакна на дъното на океана. Много бяха пространствата по пътя от „Лабиринта“… а и те са още тук. В тунела проблясват светлини, от време на време изпадат гаснещи скъсани нишки.
	А от Неудачника наистина не излизат никакви сигнали. Или излизат, но са прекалено добре замаскирани за простичък скенер. Виждам само неподвижен тъмен силует, който ме гледа какво правя.
	В десния джоб имам метална кутийка. Отварям я — на мека подложка мърда, рита с крачета блестящ изумруден бръмбар. Взимам го, той енергично се изтръгва, нацелен към моя собствен канал. А, не, приятелче! Не натам.
	Поставям бръмбара в основата на трона, той замира, помръдвайки с глава. После се гмурка в оранжевата нишка.
	Сега ще чакаме и ще се надяваме, че на компютъра на „императора“ има само стандартен антивирусен набор.
	— Кой?
	Отначало ми се струва, че това е гласът на Неудачника. Същият равен, без емоции. Но когато се обръщам, в залата сме вече четирима… разбира се, ако считаме „императора“ за пълноценен участник в събитията.
	От дупката в тавана се надвесва проблясваща бяла нишка, в края й има дълга сгърчена фигура. Контурите й са размити, движенията й са резки и некоординирани. Човекът върти глава, но като че ли не вижда какво става. Боже мой, от каква майна е попаднал тука, как е издържал падението през тунела? Добре е поработил „Warlock“, нямам думи!
	— Не е твоя работа! — колкото мога по-агресивно подхвърлям аз. Ако непознатият е прост юзър, то няма да може да ми попречи.
	Но гостът не харесва моята реакция. Той протяга ръце, и към мен се извива гъвкав светещ шнур. По-точно не към мен, а към моя канал.
	Весело. Нарочно такова нещо не можеш да измислиш — измъкваш неизвестно кого, на половината път се хвърляш да спасяваш идиот с дийп-психоза и отнякъде пада хакер с пълен набор служебни програми.
	Хубавото е, че неговият канал е пределно тънък, едва жив. Вадя и си слагам „ръкавици“, хващам неговата нишка и я връзвам на възел. Съветвам го:
	— Увяхвай! Аз съм дайвър.
	Обикновено това действа безотказно. Но гостът или се смята за много яко копеле, или не ми вярва.
	— Ако ще да си татко Карло! — отговаря той. Втората нишка е по-бърза и се опитва да ми бяга. В края й щракат малки щипки. Хващам и тая нишка почти до моя канал и с удоволствие я стискам. „Ръкавиците“ безотказно убиват програмата.
	Ще ми се да направя същото и с госта, но с „ръкавиците“ не мога да го спра, а не ми се иска да използвам „Warlock“. Вирусът действа прекалено мощно, аз такъв ефект направо не очаквах.
	Пък и Неудачника, загубил към мен всякакъв интерес, кръжи около хакера. Онзи не го вижда, сигурно също гледа през скенер и фиксира само каналите за връзка.
	— Слушай, какво се заяждаш? — питам аз, влизайки в стила на неговата лексика. — Аз работя!
	— Аз също.
	Дървеният глас на събеседника ме дразни, но цяло чудо е, че изобщо го чувам. Нишката на канала му се е изтънила до предел, фигурата му започва да се гърчи, главата му се скосява, носът отива на бузата, затова пък ръцете му се удължават. Зрелището е комично, и аз преставам да се ядосвам.
	— Слушай, изрод… и тебе някога ще се наложи да те измъкват! Откачай се! Тоя чайник ще даде фира!
	Той най-после загрява, че работата е сериозна. Хакерът престава да протяга ръце към моя канал, затова пък вади нищо като фенерче и осветява „императора“. Това е някаква полуактивна сканираща програма. Нека гледа, нищо секретно в моите методи няма.
	— Системата на клиента е под контрол — шепне „Windows Home“.
	Никога предварително не се знае как ще изглежда вътрешността на чужд компютър, ако го гледаш през дълбочината. Затова предпочитам най-простия път. Избутвам „чайника“ — той пада от трона, тромаво сяда на пода. Заемам неговото място, свалям „ръкавиците“, хващам оранжевата нишка с голи ръце, дърпам.
	— Вика, терминал!
	Пред мен се разгръща екран. Аха. „Вирт-навигатор“. Нелоша операционна система, но разчетена за човек с инстинкт за самосъхранение, а не за чайник-експериментатор. Да се изключи таймера на тая програма е фасулска работа.
	Явно тоя нереализиран повелител на галактиката е хапнал фасул… Той е във виртуалността от двадесет и осем часа!
	Нямам желание да се занимавам с таймера. Намирам файла за авариен изход от дълбочината и го пускам. Дийп-програмата не тръгва веднага, пита за потвърждение. А се нарича „авариен изход“…
	„Императорът“ тихо стене, хваща се за главата. Опитва се да върви към вратата.
	Скачам от трона, с едно движение на ръката свивам терминала. Хващам мъжа за врата, блъскам го към трона. Нареждам:
	— Сваляй шлема! Гаси машината.
	— Аз… аз не исках… — мърмори „императорът“.
	— Сметката за спасяването на тебе ще ти я изпратя — отрязвам аз. — Излизай, хайде!
	Ръцете на мъжа се вдигат към главата, после неуверено удрят по въздуха. Фигурата му потъмнява, оранжевият шнур изгасва. Свалям очилата.
	Хакерът под дупката на тунела е почти безплътен. Той бавно върти глава, оглежда се. Ето така се раждат легендите за дайвъри-чудотворци.
	— Да вървим — казвам аз на Неудачника. Той все още обикаля около хакера, поглежда в дупката на тунела, откъдето се сипе всякакъв боклук. — Да вървим!
	Налага се да го дърпам за ръка като дете. Хакерът остава в опустялата зала — той все още е изпълнен с любопитство. Дупката в тавана бавно се стеснява, и след десетина минути каналът му ще бъде прекъснат. Но да се оправя сам с тия дребни проблеми, като е толкова добър…
	Вратата води към малка зала, в която има още седем такива врати и шахта на асансьор. Някъде в съседство сигурно мечтае на трона си предводителят на червените мравки, носи коварни замисли управникът на разумните медузи и прочие игромани…
	— Защо така се залепи за оня хакер? — питам Неудачника в асансьора. Но той мълчи.
	Да е жив и здрав. Писна ми да се замислям за неговите прищевки.
	Важното е, че го измъкнах от „Лабиринта“! Под носа на две могъщи фирми!
	Асансьорът ни спуска на улица на Дийптаун. Въртя глава, оглеждам се. Ето кулите на „Америка Онлайн“, дългите редици на хотелите, зеленината на парка — това са „Градините на Гилтониел“. Аха. Всичко не е чак толкова зле. Ние сме на границата на руския, европейския и американския сектор на града. Неудачника вдига глава и казва:
	— Звезди и планети: Стопанинът на Сириус!
	Проследявам погледа му. Над сградата, от която излязохме, се прелива шарена реклама: „Stars & Planets: Master of Sirius!“
	Известна фирма. Струва си да им предложа дайвърските си услуги — работата не е трудна, а доходът е постоянен.
	— Неудачник, кой ти е родният език? — интересувам се аз.
	— Ти не го знаеш — отмахва се той.
	Изказвам предположение:
	— Може би Бейсик?
	Смеем се и двамата.
	— Добре де — съгласявам се аз. — Ти си жив. Не си рожба на компютърния разум.
	— Благодаря.
	— Но кой си ти?
	Неудачника вдига рамене. Разглежда минувачите с любопитството на човек, за пръв път попаднал във виртуалността.
	— Свали си маската — съветвам го аз, и му свалям респиратора. — Да не плашим народа.
	— Още някъде ще ходим ли? — пита Неудачника.
	Честно казано, и аз не знам. Страхувах се от бързо и енергично преследване, от което трябваше да бягаме с шум и кръв. Тогава веднага щяхме да дръпнем към „Разни забавления“.
	— Да се поразходим — решавам аз. — Бил ли си в елфическите градини?
	— Не.
	— Хайде тогава. Това е хубава атракция… — започвам аз. Но явно днес не ми е съдено да се изявя като екскурзовод.
	Във вечерното небе, закривайки звездите, заблестява дъга. Чува се кристален звън. Това е сигналът за общомрежова транслация. Аз съм го виждал пет-шест пъти.
	Досещам се за какво ще става въпрос.
	— Такси! — викам аз и протягам ръка. След миг пред нас спира кола, набутвам вътре Неудачника и се качвам. Шофьорът е млада къдрава негърка, тя с усмивка се обръща към нас.
	Нямам револвер. Затова вадя ръкавиците и я удрям с юмрук. Неудачника не протестира, хората и програмите той различава безпогрешно.
	— Към публичния дом „Разни забавления“! — нареждам аз. Момичето се подчинява.
	Колата тръгва.
	— Граждани на Дийптаун!
	Гласът идва отвсякъде. От него не можеш да се скриеш в уютната вътрешност на колата или зад стените на къщата.
	— Към вас се обръща Джордан Рейд, комисар от службата за безопасност на града…
	Знам го Рейд. Свястно момче, макар че е американец. Един от онези, които са готови да контактуват с дайвъри и да търпят дребните престъпления в името на живота на самата мрежа.
	— Предава се важно съобщение… моля обърнете внимание… — мърмори негърката.
	Но аз и без това целият сам внимание.
	— Преди около половин час на територията на „Лабиринта на Смъртта“ беше извършено престъпление, заплашващо съществуването на Дийптаун — казва Рейд.
	Света Богородица! Това пък какво е?
	— Двама души, един от които е дайвър, се обвиняват в използването на вирусно оръжие от тип, забранен от Московската Конвенция. Това е полиморфен вирус, съдържащ маркер „Warlock-9000“, с неограничена способност за разпространение…
	Що за идиотщина? Маниака никога не би ми дал такъв вирус!
	— Една от особеностите на действието му е прихващане на управлението на комуникационното оборудване. В числото на пострадалите са корпорацията „Ал-Кабар“ и „Лабиринтът на Смъртта“.
	Сега всичко ми се изяснява. Когато сборилите се противници са разбрали, че дивечът се е изплъзнал, те са се обединили. И са ме обвинили във всичко, включително за разгрома на тридесет и трето ниво.
	Да бе. Иди докажи, че „Warlock“ е направил за нас дупка и мирно е умрял, както е редно за приличен вирус от разрешените. Даже ако се предадат на полицията сорсовете на вируса, пак никой няма да рискува да ме оправдае. Кой знае как е могъл „Warlock“ да взаимодейства с виртуалния свят на „Лабиринта“?
	— Дявол — шепна аз.
	— Лошо ли става? — пита Неудачника.
	— Не е това думата.
	Пресягам се през рамото на негърката, взимам телефонната слушалка, набирам на клавиатурата адреса на Гилермо.
	— Сега виждате външността, използвана от заподозрените в „Лабиринта“ — съобщава Джордан. — Предлагаме на тези лица доброволно да се явят в управлението по безопасността на Дийптаун. Всички, които познават тези хора, също бих помолил да се свържат с мен.
	В небето се появяват нашите портрети. После мен и Неудачника ни демонстрират в цял ръст и в движение.
	Впечатляващо е, особено когато с камшика отсичам главата на Дик.
	— Козли… — мърморя аз, отлепвайки се от стъклото.
	Връзката се установява след десетина секунди.
	— Hello!
	— Привет, Вили — бързо казвам аз. — Как да разбирам всичко това?
	Пауза.
	— А! Стрелеца? Къде сте?
	— В кола.
	Нищо не рискувам, ударената транспортна програма не се отчита за мястото.
	— Стана недоразумение — бързо казва Гилермо. — Елате, ще оправим нещата.
	— Първо свалете обвинението.
	Вили въздъхва:
	— Стрелецо, това не е в моята… ъ… власт.
	— Много жалко. Ще се свържем пак — обещавам, поставям слушалката на прекъсвача.
	Стигаме до бордея и ми се появява нов проблем — какво да правя с колата? Да унищожа програмата напълно не е лека задача. Да я отпратя — рано или късно „Дийп-превозвач“ ще възстанови връзката с нея и ще разбере маршрута.
	Ще се наложи да прибягна до помощта на самия „Дийп-превозвач“…
	Вадя от джоба кутийка с изумруден бръмбар, очила. Командвам:
	— Неудачник, излез.
	Излизам от колата след него, хвърлям тъпото насекомо в салона и затръшвам вратата. Резултатът е незабавен.
	„Дийп-превозвач“ не охранява особено такситата, предпочита да се примири с пакости като моите безплатни и неконтролирани разходки. Но опитите за проникване на техните сървъри те пресичат безжалостно. С такива примитивни програмки като „бръмбара“ тяхната защита не може да се преодолее.
	Таксито помътнява и се разтваря във въздуха — каналът за връзка е отсечен при първия опит на „бръмбара“ да влезе в компютъра им.
	— Хайде — дърпам Неудачника и го хващам за ръка. Ако сега в хола има посетители, то сме загазили окончателно.
	Но на нас ни върви — няма никой. Дори охрана.
	— Това е публичен дом — за всеки случай съобщавам на Неудачника. — Можеш да разгледаш албумите.
	Той клати глава.
	— Защо ли не съм изненадан? Хайде…
	По коридора почти тичаме. Аз очаквам, че мадамите пак ще почнат да надничат от вратите, но цари пълна тишина. Изобщо никой! Като че бордеят е измрял.
	Бутам вратата на Викината стая, вече подготвен да видя, че и нея я няма. Неудачника тъпче зад гърба ми.
	— Мога да те поздравя, нали, Леонид? — с леден глас пита Вика.
	В хижата е чистичко, като че ли не е имало никакво земетресение. Не зная за другите, но аз подреждам така само когато съм разстроен до предел. На масата се е появил малък касетофон. Вика се е преоблякла, сега тя е със сиви дънки и пуловерче със същия цвят.
	И освен това съдейки по тона, тя очаква обяснения.
	— Чу ли комисаря?
	— А кой не го е чул?
	Вика става, и аз бързо отстъпвам. Когато жената се гневи, мъжът е по-добре да не се съпротивлява.
	— Значи, спасил си… приятел. Той спаси ли те, момче?
	Неудачника вдига рамене, усмихва се, и Вика леко намалява оборотите.
	— Как се казваш?
	— Неудачника.
	— Аха. Така че, приятелю, не гневи съдбата, постой до прозореца тихичко!
	Неудачника се подчинява, а Вика настъпва. Ех, не е избрала подходящата личност — това са маниери на Мадам.
	— Значи, спасил си го. Значи, прецакал си и „Ал-Кабар“ и „Лабиринта“?
	— Вика, те лъжат! — бързо казвам аз. — „Warlock-9000“ е локален вирус, той отговаря на изискванията на конвенцията!
	— И за дайвъра също ли лъжат? — крещи Вика. И аз най-после разбирам какво я е изкарало извън нерви. — Лъжат ли? Или някой друг лъже… друг!
	Нямам богат опит в получаването на шамари. Държа горящата си буза и стоя като стълб. Неудачника послушно гледа през прозореца, но не може да не чуе звука от удара.
	— Дайвър? — продължава да кипи Вика. — Дайвър? А аз, глупачката, тъпа глупачка, ти предлагах помощ! Ти не можеше ли да ми кажеш, че самият ти си дайвър?
	— Не… — шепна аз.
	— Защо? Не ми вярваш?
	Никога няма да повярвам, че бог е създал жената от реброто на Адам. Не, както и мъжа — от глина, само че от друг сорт.
	Прекалено различни причини намираме за гняв.
	— Страхувах се да не те загубя.
	— Ами че… — започва Вика и млъква.
	— Не можеш да обичаш човек, който вижда дълбочината без илюзии. Аз го знам, Вика, опитвал съм да се разкривам. Това винаги… винаги става. Ти щеше да ме намразиш. Незабелязано. Дори самата ти не би разбрала защо…
	Аз говоря, вече разбирайки, че всичко е свършено. Ние можем да останем приятели, не повече от това. Нито една жена в света не може да обича човек, който вижда лицето й като мозайка от цветни квадратчета.
	— Да, трябваше да кажа — шепна аз. — Веднага. Прости, не можах. А на теб щеше ли да ти е лесно да признаеш, че си дайвър?
	Вика мълчи. В очите й има сълзи, които всъщност ги няма. Между нас има стена отсега и завинаги.
	— Не — казва тя тихо. — И аз не можах. Аз… страхувах се, че ще те загубя.
	Изглежда се побърквам.
	Но какво от това, след като аз прегръщам Вика, и между нас няма стена…
	— Моята работа… заради нея. Противно е, когато всичко е истинско. Не зная защо така се получи… беше прекалено гадно… уплаших се и изпаднах от дълбочината…
	— Ние казваме — изплувах…
	— Изплувах…
	Неудачника гледа планините. Той е готин, готов е да стои така цял ден.
	— Аз винаги изплувам. Затова взимам всички изроди, защото ми е все едно…
	На устните ми спира един въпрос, който никога няма да задам. Но Вика отговаря сама:
	— Там, край реката, не изплувах. За първи път. Наистина.
	Вярвам й, както вярват всички мъже от началото на времената.
	В този свят само нашата вяра става истина.


>>	111

	Вика прави кафе, и даже Неудачника се оживява. Сядаме на масата, прясната сметана е налята в малка каничка, захарницата е пълна с бял пясък, пълна бутилка „Ахтамара“ чака своя ред. Впрочем, коняка Вика сипва в чашите веднага.
	— За твоя успех, Льоня — казва тя.
	— Тези успехи не струват много — отговарям аз.
	— Защо?
	— Общомрежово издирване.
	— И какво от това?
	— Ще трябва да изчезна. Този образ е засечен, а Стрелеца е бил видян тук.
	— Кой го е виждал? — Вика като че ли не разбира цялата сложност на положението. — Моите момичета?
	— Например.
	— Те на никого няма да кажат. Или си мислиш, че виртуалните проститутки съчувстват на силните на този свят? Знаеш ли, всичките сме ги виждали без гащи… директори на корпорации и президенти на фирми. Хора, на които им харесва да бият жената с камшик преди да легнат с нея, не предизвикват съчувствие.
	— Ти говориш така, като че ли те всичките са извратени.
	— Не, разбира се — Вика се усмихва. — Но се запомнят именно такива гости. Нито едно от моите момичета няма да изпее нищо за Стрелеца. Още повече, че ти не си правил оргии и не се гнусеше да седиш с нас на една маса.
	— Сигурно ли е?
	— Льоня, целият ни персонал е от Русия, Украйна, Беларус, Казахстан. Как мислиш, в тези страни развита ли е любовта към правителството и едрия капитал?
	— Не съм забелязал такива извращения.
	— За това става дума. За твоя успех.
	Пием коняк, Неудачника също се присъединява към нас. Лицето му е невъзмутимо, като че ли пие чай.
	— А Кепето? — сещам се аз. — Той ме е запомнил!
	— Не е такъв тип. Ярко изразен асоциал… той няма да тръгне да те порти.
	— На мен ми се видя способен.
	Вика почуква с пръсти по масата.
	— Льоня… Кепето винаги избира от червения албум. Това е особена група, в която е разрешено всичко. Не просто вериги, камшици и дребни садистични удоволствия, а всякакви зверства. Убийства, разчленяване на тела… може ли да не продължавам?
	— Направи ми тази услуга.
	— Та значи, Кепето не се занимава с това. Той идва при нас да общува… да си говори.
	— И с това е подлудил всички сътруднички?
	— Льоня, когато солиден чичко поръчва от червения албум, води момичето в подземие и с вик „Аз съм вампир!“ я захапва за гърлото, това е противно, гнусно, но разбираемо. Това е просто болест. Когато някакъв никакъв момък сяда пред момичето и започва да й говори задушевно… когато харчи пари за това да й докаже за един-два часа, че тя е гадина и мръсна твар, недостойна да живее на Земята… Това е по-страшно, повярвай.
	— Защо? — неочаквано влиза в разговора Неудачника.
	— Защото това е проклятие. Право да съдиш и право да владееш. Право върху истината. Лесно е да се оправиш с глупак или звяр. Много по-трудно е с някой, който счита себе си за свръхчовек. Умен, чист и непорочен. Генерали, които се борят за мир, управници, заклеймяващи корупцията, извратеняци, които осъждат порнографията — господи, малко ли сме ги виждали? Може би някакво проклятие виси над хората? Когато ти обещават ред, очаквай хаос, когато защитават живота, идва смъртта, когато защитават морала — хората се превръщат в зверове. Достатъчно е само да кажеш — аз съм над, аз съм по-чист, аз съм по-добър, и идва разплатата. Само онези, които не обещават чудеса и не застават на пиедестал, носят на света добро.
	Усещам, че ще спорят сериозно. Бързо се вклинявам:
	— Стоп! Вика, давай без диспути за доброто и злото! Така може да се обявят за праведници убийци и крадци!
	— Ти самият си крадец — отбелязва Вика.
	— Аз помагам да се разпространява информацията.
	— А джебчията учи хората на бдителност. Само че нужен ли е този урок на една многодетна майка, на която й крадат портмонето със заплатата?
	Имам милион възражения. Мога да обясня, че в работата на дайвъра кражбата на чужди файлове не е най-важното. Един хакер без да влиза във виртуалността ще го направи с по-голям успех. И има разлика между кражба и копиране информацията — аз не оставям след себе си празни компютри. Каква е разликата за човечеството, кой пръв ще пусне нов сорт шампоан или лекарство от простуда?
	Но не ми се спори с Вика.
	— Извинявай — тя докосва ръката ми. — Не съм права.
	— Защо. Така ми се пада…
	— Извинявай… Разбираш ли, Неудачник, ние изпаднахме в свят на чиста информация. Свят на всепозволеност. Може да воюваш, да се развращаваш, да хулиганстваш. Не са готови законите, а най-главното е, че не е готова човешката психика. Наказания в дълбочината практически няма — даже ако те екскомуникират от мрежата, ти можеш да влезеш под друго име. Можеш да се натъкнеш на неприятности, като крадеш информация, но и тук сдържащите норми са мизерни. Опитай да докажеш на дванадесет съдебни заседатели, че именно мистър Джон Смит е гепил новата играчка от сървъра „Микропроза“, предал я е на Ваня Петров, а той с помощта на Ван Хо пиратски я е пуснал в продажба. Свят на недоказуеми престъпления и неистински смърти. Само болката в душата остава истинска — но кой ще измери тази болка, която се е плъзнала по жиците и е стиснала сърцето? Не ни е останало нищо освен морала. Смешния стар морал. И се оказа, че да бъдеш негодник или праведник е много по-удобно, отколкото човек… просто човек, истински човек.
	— А какво е това човек? — казва Неудачника. — Просто човек, истински човек?
	— Бих ти обяснил — отговарям аз. — Ако бях Бог. Стига, а?
	— Но на мен наистина ми е интересно. — Неудачника пак говори със спокоен, даже равнодушен глас, но в очите му блести огънчето на хазарта.
	— Ти си човек.
	— Защо?
	Наистина, защо? Че аз бях готов да го считам за хитра програма. Обърквам се, но Вика също ме гледа и чака отговор, и аз казвам:
	— Не знам. Ти не стреляше по хора в „Лабиринта“, спаси несъществуващо дете. Но всъщност това е абсолютна глупост… Ти цитираш Карол в оригинал, но човекът не е назубрен запас от знания… Ти трето денонощие си в дълбочината, и нищо ти няма, държиш се…
	Вика учудено гледа Неудачника.
	— И как си влязъл във виртуалността, не е ясно… само че това не е показател за човек, а напротив…
	Той търпеливо чака.
	— Знаеш ли, сигурно това е в самите нас — казвам аз неочаквано за самия себе си. — За мен ти си човек… защото бих искал да съм ти приятел.
	Май Неудачника се обърка.
	— Тук, в дълбочината, ние всички сме с маски. Може би това е по-добро, по-истинско. Не знам. Когато излезеш в реалния свят, то можеш да се окажеш много неприятен тип. Но тук и сега аз те считам за човек. Това не мога да го обясня.
	— Може би тогава е по-добре, че не мога да изляза в реалността? — пита Неудачника. Той гледа Вика, и смутено се усмихва. — Аз не съм човек.
	Доплувахме.
	Безумие, част втора.
	Вика се усмихва, разглежда Неудачника, а аз усещам студенина в гърдите.
	— Вика… той не лъже. Той никога не лъже — казвам аз и ставам. — Ако не иска да отговаря, то просто си мълчи… Хващам ръката й, отдръпвам я от масата. Неудачника ни наблюдава печално и спокойно.
	— Шегуваш ли се? — Вика въпросително кима към Неудачника.
	— Не.
	— Той не умее да се шегува — потвърждавам аз. — Ти не можеш да излезеш от дълбочината?
	— Не.
	— Човек ли си?
	— Не.
	— Кой си?
	Мълчание.
	— Виждаш ли? — почти крещя аз. — Той не отговаря!
	— Преди минута ти ме нарече човек — казва Неудачника. — Даже добави, че би искал да бъдеш мой приятел. Това истина ли беше?
	Сега е мой ред да мълча.
	— Ти каза, че истината е тук и сега — продължава той. — В дълбочината всеки може да бъде самия себе си, без грим. Само душа… ако се вярва в душата.
	— Да — казвам аз. — Да. Не съм излъгал!
	— Тогава какво те плаши? Моето признание?
	Кимам. Вика се притиска към мен, и аз усещам как трепери тялото й.
	Не очаквах, че тя така ще се изплаши.
	— Защо не каза по-рано? — викам аз.
	— Аз говорих достатъчно, Леонид.
	В този момент Вика започва да се смее. Силно.
	— Вие сте се побъркали, и двамата! Ти не си човек? — тя се изтръгва от мен и отива при Неудачника, хваща го за ръка. — Отговори!
	— Какво влагаш в понятието човек?
	— Двуного, лишено от пера!
	— Аз не съм човек.
	Кошмарът продължава. Неудачника играе своите игри, Вика се обърка, а аз вече не знам как да разкъсам веригата от недомлъвки и загадки.
	Компютърният разум е невъзможен! Не е време, още не е време да се появи на бял свят. Но аз не мога да считам думите на Неудачника за лъжа!
	Писукането, разкъсващо тишината, е като избавление.
	Вика отстъпва от Неудачника, отваря вратичката на бюфета, протяга ръка. Там, между бурканчета, пакетчета и кутийки се търкаля радиотелефон.
	— Да? — не откъсвайки поглед от Неудачника, произнася тя.
	Гласът в слушалката е силен, уверен, той достига до мен и аз го разпознавам мигновено.
	— Повикайте Стрелеца.
	— Кого? — много натурално се учудва Вика.
	— Стрелеца. Кажете му, че човекът без лице иска да поговори с него.
	Правя крачка и взимам слушалката от ръката й.
	— Казвай.
	— Първо искам да ви поздравя, Стрелецо. И второ, предлагам ви да излезете.
	— Хич — кратко отговарям аз.
	— Стрелецо, няма време за игри. Стоя пред главния вход. Но този път съм само няколко минути пред конкурентите. „Ал-Кабар“ успя да проследи маршрута ви. Излизайте.
	— И какво после?
	— Вие ще си получите обещаната награда. А аз ще получа Неудачника.
	Силен, много силен телефон. Гледам светлокосото момче, което не счита себе си човек. Намръщената Вика.
	— Струва ми се, че той не иска да отиде при вас — отговарям аз. — Извинете.
	— Стрелецо, имахме договор…
	— Не съм ви обещавал да ви дам момчето. От „Лабиринта“ го извадих, а останалото си е наша работа.
	— Голям залък лапаш, дайвър.
	— Все някой трябва да взема решения.
	— Е, ти си решил.
	Гласът изчезва. А след секунда подът потръпва и ни подхвърля към тавана, дървените стени хрущят и се огъват. Върху мен пада картината с изображението на водопад — и звукът на течаща вода над ухото ми ме свестява.
	Ставам, пълзя по изправилия се под. Това не е земетресение. Рушат се стените на бордея. Чупят защитата, която наивно хвалеше Компютърния Маг.
	Впрочем, щом като в хижата още не са нахълтали — значи, защитата не е лоша.
	— Вика!
	Помагам й да се изправи. Лицето й е в кръв, ръкавът на пуловера е скъсан.
	— Гадове… — шепне тя.
	Само Неудачника не е паднал — той стои, притиснал се до стената, разперил ръце за равновесие.
	— Аз ще изляза от сгра… — започва той, но грохотът то следващия взрив заглушава думите му. — Това е неизбежно…
	— Искаш да се предадеш?
	— Не, но…
	— Тогава стой мирно! — аз леко разтърсвам Вика. — Има ли въжета в стаята?
	Тя объркано клати глава.
	— Трябва въже!
	Вика поглежда прозореца. Разбрала ме е.
	— Може да скочим…
	— Седем метра и половина, ще се пребием!
	За щастие Вика не обръща внимание на точността на цифрата, иначе със сигурно щеше да има ненавременен скандал. Жените — те са направени от друга глина.
	— На третия етаж… — започва тя, и в този момент вратата се отваря. Изтръгвам колана си и той с шум се превръща в камшик. Но на вратата не е Човекът Без Лице и неговите наемници. Там, балансирайки с крилатите си чехли, се мандахерца Компютърния Маг. Коридорът зад гърба му е обвит в разноцветни проблясъци, огньове, и като поглеждам тази карнавална пушилка, нещо ми става — движенията ми се забавят, губят точност…
	— О, Warlock девет хиляди! — радостно вика Мага като вижда камшика в ръката ми. Вплува в стаята, затваря вратата след себе си, и моята неочаквана затормозеност минава. — Вика, къде е Мадам?
	— Аз съм вместо нея!
	— Бордейчето го атакуват! — продължава да се весели Мага. — Първия етаж го размазаха! Включи се спирачката, обаче те пак се движат!
	Той долита до мен, хваща ме за ръкава и възбудено ме пита:
	— Скиваш ли каква илюминация? Сега на модемите им отива толкова ненужна информация, че всеки комп ще увисне! Е, освен хубавия… Вика, къде е Мадам?
	— Ще удържим ли? — пита Вика.
	— Ами, не, разбира се! Професионалисти са! Но нищо де, всичко се записва, такъв протест ще направим — яка им душа! Мадам къде е, аз без нейно нареждане активните системи няма да пусна!
	По тялото на Вика преминава вълна, тя се разширява в гърдите и бедрата, лицето й се деформира като восъчно. Ето как изглежда отстрани дайвър, изплувал от дълбочината и сменящ тялото си…
	— Включвай всичко, което имаме — командва Мадам.
	— Уау! Ау! — Мага с театрално удивление разтваря очи. Интересно, той може ли да не играе? — Знаех си аз, знаех!
	Впрочем, ръцете му са заети с нещо важно — вадят от джоба му мъничка клавиатура и започват да набират някакви команди.
	— Само че пак няма да удържим, Мадам Вика!
	— Трябва да се махнем, Маг.
	— Мадам! — Мага притиска ръце до сърцето си. — Така веднага не мога да помогна! Тук трябва дайвър!
	— Дайвърите тука нямат нищо общо — аз махам с ръка по посока на прозореца. — Въже трябва!
	— За бесене? — хили се Мага. Сгъва си краката, пада на пода и започва да си сваля чехлите, без да спира да дърдори: — На третия етаж, голяма смешка, оня дебил, дето обича секс в тройка, е, оня, дето за себе си нищо не казва, от страх скочи през прозореца! Падна в басейна, дави се там, вика, че не умее да плува, и че е депутат на Думата и трябва да го спасят…
	Той ми хвърля гуменките си.
	— Дръж! Ограничения за мощност няма, и тримата ще се спуснете! Мадам, а ти защо не си ми казвала, че Вика е твоя маска, аз не съм дрънкало, на никого нямаше да кажа!
	Обувам гуменките. Крилцата възбудено потрепват и ме удрят по пръстите. Смешно: за Мага Вика е маска на Мадам. За мене е обратното.
	— Ама че скандали ще има сега! Момче, а ти кой си, а?
	Неудачника не отговаря. Може би, на него, като и на мен, му се вие свят? Компютърния Маг прилича на многозадачна операционна система, която едновременно се занимава и с шутовщина, и със сериозна работа.
	Аз така не умея.
	— Благодаря — опитвайки се да се изправя на крака, казвам аз. Мага ме подбутва под лакът, държи ме, докато балансирам във въздуха, усвоявам движението. Усещането е абсолютно диво, това не е реактивната раница, която се използва на някои нива на „Лабиринта“, а именно ходене по въздуха.
	— Като по стълби — шепне Мага. — Все едно че слизаш и се качваш по стълби.
	— Маг, колко време имаме? — Мадам делово оглежда хижата, окача на рамо чантичката на Вика, после вади от бюфета буркани и пакети и с движения на баскетболистка ги мята през прозореца. Съмнително е, че ще имаме време да ги съберем, но аз не споря.
	— Само за прощална целувчица!
	— Тогава да я отложим до следващата среща. Маг, моля те, задръж ги колкото можеш. Ако щеш… забаламосай ги с приказки!
	— Аз… ще опитам… — неочаквано се сдухва Мага. — Ами… не знам, аз не умея…
	— Вика, върни се в предишното тяло — оглеждайки мощните габарити на Мадам, моля аз. Отивам при Неудачника — той все още стои долепен до стената.
	— Момче, не ми пука, кой си. Човек или програма. Съгласен съм и с едното и с другото!
	Той мълчаливо ме гледа в очите.
	— Не искам да те давам на тези изроди. Ще се опитам да те спася. Вярваш ли ми?
	Неудачника мълчи.
	— Аз искам да бъда твой приятел — казвам аз. — Който и да си.
	Той прави крачка към мен. Аз добавям:
	— Моля те… нека не доставяме на тия гадове удоволствието да ни хванат!
	Май казах нещо, което не трябваше.
	— Добро въпреки злото? — интересува се Неудачника.
	— А как иначе? — неочаквано встъпва в разговора Мага. Той се е настанил в креслото, кръстосал крака и става неочаквано сериозен. — Ако няма отправна точка, то всичко губи смисъл.
	Неудачника млъква и послушно отива с мен до прозореца. Вика — не Мадам, а именно Вика — вече се е качила на перваза и с непонятно изражение на лицето гледа надолу.
	— Ти какво, от височината ли се страхуваш? — със закъснение се досещам аз.
	— Айде по-бързо! — вика зад гърба ми Мага. Обръщам се — пръстите му удрят по клавиатурата и зад стената се чува рев, подобен на турбините на излитащ „Боинг“. Ревът почти заглушава нечий вик. По дървената врата пробягват пламъчета.
	— Маг, а ти?
	Компютърния Маг се усмихва и вади от джоба нещо, което най-много напомня на яйце.
	— Аз си имам ето това.
	— Какво е това?
	— Ще видите — обещава Мага.
	Вика и Неудачника увисват на раменете ми така синхронно, че няма нужда от команда. Прекрачвам през перваза и стъпвам във въздуха.
	Въздухът държи.
	Вятърът ме удря отстрани, реката шуми на стотина метра под мен. Вие ми се свят. Трябва да изляза, да изляза от дълбочината.
	Само че… не искам да виждам лицето на Вика с квадратчета от разноцветни пикселчета.
	Отначало мислех да се спусна на билото, но сега разбирам, че това е безсмислено. Пътечката е затрупана от камъни… проклетото земетресение!
	Вървя напред и надолу. Над склона, над билото, над ревящата планинска река — към противоположния склон, гъсто обрасъл с дървета.
	— Аз дори със самолет да летя се страхувам… — шепне Вика. Аз с мъка откъсвам поглед от бездната под краката ми и я гледам.
	— Дръж се, малката…
	— Ти… изплува ли?
	— Не!
	Тя затваря очи за миг, после вдига глава:
	— Льоня, излизай! Не се мъчи!
	Аха. Ще има да почакаш.
	Аз съм от друга глина!
	— Успех, момчета! — вика след нас Мага. Сигурно се е показал през прозореца.
	— Момчета… — възмутено шепне Вика. — Всички вие, мъжете, сте еднакви!
	— Викочка, а за тебе хиляда и половина целувки! — продължава Мага.
	Сега се радвам на неговата разговорливост.
	Предстои ми да мина още стотина метра.
	Хвърлям поглед наляво — лицето на Неудачника е абсолютно спокойно. Той гледа пропастта под нас с радостно детско любопитство. Ето кой трябваше да обуе крилатите гуменки.
	… Не знам защо Вика се подценява и възхвалява Сигсгорд. Нейното пространство изобщо не е по-лошо.
	Може би дори е по-истинско.
	Боровите клонки ме удрят по лицето, пред очите ми преминава виолетова шишарка. Колкото и да е странно, сега съм уверен, че такива има.
	По спирала заобикалям висок бор, като се спускам все по-надолу. Скалата, на която е кацнала малката хижа, остава от другата страна на пропастта. Мага вече го няма на прозореца.
	— Льонка… — шепне Вика, когато до земята остават около два метра, и се пуска. Напразно. Тя скача нормално, но ние с Неудачника се оказваме в кофти положение. Накланям се наляво, гуменките ми млатят въздуха, но не могат да ни удържат.
	Меле.
	Не са ли прекалено много паданията за днешния ден? Още повече с китайския виртуален костюм с неговите слаби ограничения за силата на удара?
	Хвърлям гуменките, те увисват пред мен, вдигам се, жадно гълтам въздух и потривам ударения си хълбок. Неудачника със стон прикляква.
	Вика смутено ни гледа.
	— Боли ли, момчета?
	— Не, всичко е наред! — мърморя аз, помагайки на Неудачника да стане.
	Над нас има гъста зелена завеса, пропастта е на около пет метра. Бученето на водата заглушава шепота на игличките под краката ни. Колко е приятно да се стои на твърда почва.
	— Льоня…
	— Минахме — отрязвам аз. В края на краищата, аз разбирам какво е страх от височината. И аз не можах да мина по моста на „Ал-Кабар“.
	Избягахме от бордея, това е най-важното. Вече не сме в онова пространство, което атакуват хората на Човека Без Лице. Около нас са планини, създадени от Вика за лично ползване. Планини, където никога не е имало хора. Пространство в пространството, таен свят, който живее по свои закони. Само хижата над пропастта е единствената врата към него…
	От прозореца на хижата се извива гъст оранжево-черен пламък, дървените стени се запалват мигновено.
	„Ще видите“ — каза Мага. И той е прав, трудно е да не се види действието на файл бомба. Единственият проход към нормалната дълбочина догаря пред очите ни.
	— Надявам се, че си там… Човека Без Лице — казвам аз.
	— Какво ти обеща той заради Неудачника? — пита Вика.
	Поглеждам към несъстоялия се предмет на търг и признавам:
	— Медала на Всепозволеността.
	— Какво?
	— Ти какво, не знаеш ли за него? Такъв е получил Дибенко за създаването на дълбочината. Право на всякакви действия във виртуалния свят.
	Вика се усмихва.
	— Това е повече от пари — казвам аз. — Индулгенция за всички грехове…
	— Излъгали са те, Льоня.
	— Защо?
	— Льоня, Медалът на Всепозволеността е уникален именно затова, че съществува в единствен екземпляр. Всяко създадено копие автоматично се счита за фалшификат и се унищожава. Аз знам, аз… познавах едно момче, което искаше да направи копие.
	Най-смешното е, че не изпитвам грам удивление. Намигвам на Неудачника и казвам:
	— Ти наистина си важна птица. Щом като Димка Дибенко е готов да даде за твоята кожа главното си съкровище.
	Неудачника върти глава:
	— Не. Аз съм още по-важен.


>	Част четвърта. Дълбочина

>>	00

	От продуктите, които Вика хвърли през прозореца, като насмешка над законите на физиката, оцеля само стъклен буркан със сладко и пакет крекери. Останалото изчезна в пропастта или се разби на камъните. От моя гледна точка нямаше смисъл да се запасяваме с храна, но буркана все пак го взехме.
	Сигурно това е инерция на съзнанието. Паническа алчност на разума, който вижда около себе си дива природа.
	— Имаш ли някакъв план? — питам аз Вика.
	— Защо аз? Ти предложи да избягаме през прозореца — резонно възразява тя.
	— Нямаше изход.
	— Имаше. Ти си дайвър.
	Кимам към Неудачника.
	— А той кой е?
	Вика се умори от този въпрос за един-единствен час. Сядаме на меката трева, в сянката на дърветата. Над останките на хижата още се вие бял дим.
	Мълчаливо гледаме Неудачника — той броди по склона, докосва боровете, вдига от земята борови иглички и камъчета. Гражданин, за пръв път излязъл сред природата. Заточеник, изплъзнал се от подземията на замъка Иф.
	— Леонид, аз сигурно твърде се увлякох, като говорих за компютърно съзнание… — започва Вика. — Той е човек. Обикновен човек, който те баламосва.
	— Той вече три денонощия е в дълбочината.
	— Стимулатори. Или също е дайвър.
	— Не се проследява канал за връзка.
	— Добра маскировка.
	— Търсят го две крупни фирми и Дибенко.
	— Глупаци много.
	Прекрасно нещо е бръсначът на Окам. Всяка мистика бива срязана до корен. С все месото.
	— Вика, ти си психолог… съществуват ли тестове за установяване на човек?
	Тя тихо се смее.
	— Не, разбира се. Засега не е имало нужда от такива.
	— Срещал съм в някаква фантастична книга метод за проверка…
	— И ти мислиш, че една измислена от писател на кафе схема реално ще работи?
	— Все пак трябва да се пробва — упорствам аз. — Има институти, които се занимават с проблемите на изкуствения интелект. Те трябва да имат някакви разработки. Има фенове, които измислят абстрактни тестове… да има. Аз ще изляза от дълбочината и ще потичам из Интернет.
	— А как ще се върнеш? В това пространство няма повече вход. — Вика горчиво се смее. — Страхувам се, че то изобщо е изолирано, завинаги. Затворена система, тя ще си живее на компютъра сама в себе си.
	— Добър хакер ще отвори проход.
	— Това ще бъде вече друг свят. Планините ще се съпротивляват докрай. Ако някой мине през тях, те ще загубят свободата си.
	Аз я разбирам, много добре я разбирам, но ненавиждам този предвидлив песимизъм.
	— Ще нарисуваш нови.
	Вика не се обижда.
	— Следващия път ще измисля море. Море, небе и острови.
	— И не забравяй резервния изход.
	— Пространствата живеят по свои закони… — Вика става. — Изход може и да има, Льоня. Когато се правеха тези планини, програмата търсеше други ландшафти по всички открити сървъри. Крадях си от там парченца… — тя смутено се усмихва. — И оставях дупчици. Съвсем мънички. Ако намерим една от тях, ще можем да излезем.
	— Вече е по-добре.
	За най-краен случай имам „Warlock“. Но да го употребявам е рисковано — враговете ни ще видят следа от вируса.
	— Трябва да се махаме оттук — решава Вика. — Преди да се стъмни, имаме около пет часа. Ако нападателите успеят да възстановят хижата, то е по-добре да сме по-далече.


>>	01

	Ние се спираме едва когато слънцето изчезва зад острите планински върхове и гасне оранжевият отблясък в облаците. Успяхме да минем десетина километра, и това е много, твърде много. А по нощите из планините бродят само самоубийците.
	Последните петнадесетина минути употребяваме за събиране на съчки. За щастие ги има много, ние се намираме на границата на горите и алпийските пасища. Двамата с Неудачника домъкваме повалено от вятъра борче, аз си одирам ръцете, като му оскубвам дребните клони и ги подреждам на купчинка.
	— Стига, момчета — решава Вика. Запалва цигара и бързо, сръчно запалва огъня.
	Вечерята е символична — сладко от малини и сухи бисквити. На Неудачника му е все тая — той дъвче с апетит на електрическа месомелачка. На мен храната ми пресяда. Яде ми се здраво парче печено месо с остър сос и грах, с една-две бутилки студена бира. И на всичкото отгоре всичко това е наблизо! Само трябва да изляза от дълбочината, да вляза отново и да ида в „Стария Хакер“ или „Трите Прасенца“…
	Ние с Вика без думи се споглеждаме.
	Не знам тя дали си мечтае за свинско и бира или за пъстърва с бяло вино. Но със сигурност не за бисквити със сладко. Ние с нея не сме Карлсоновци.
	— Неудачник, вкусно ли е? — интересува се Вика.
	— Ъхъ.
	— А какво обикновено ядеш?
	— Разни гадости.
	Търпението й изведнъж се изчерпва.
	— Момче, я ме чуй…
	Неудачника отдръпва ръка от бисквитите и въпросително гледа Вика. Ние с нея сме от едната страна на огъня, той — от другата. Противостояние.
	— Имаме проблем — започва Вика. — И този проблем си ти. Възможно е да не си съвсем наясно с възникналата ситуация… какво пък, ще се опитам да я конкретизирам. Ако някъде сбъркам, поправи ме, става ли?
	Неудачника кима. Най-важното, когато натискаш човека, е да му дадеш възможност да възразява. Като че ли да му дадеш възможност…
	— Ти си се оказал в „Лабиринта“ и не си могъл да излезеш самостоятелно. Така ли е? Леонид е потрошил сума ти време и пари, за да те измъкне. Той го е направил. Така ли е?
	Не е съвсем така — нали „Лабиринта“ първо ми плащаше за работата… Но аз мълча, а Неудачника послушно кима.
	— Льоня те е спасил и те доведе при мен. Очакваше го награда, много голяма, ако те беше предал, но той не го направи. В резултат на това той е обявен за престъпник, търсят го из цялата мрежа. Така ли е? После моето заведение беше изцяло разрушено при опит да те хванат. Да се възстановят програмите не е трудно, но репутацията си „Забавленията“ загубиха завинаги. Ще трябва да започвам отначало.
	— Много съжалявам… — тихо казва Неудачника. — Аз… аз не исках да ви създавам такива проблеми…
	— Чакай. Сега сме бегълци. Ако това още не си го разбрал, обяснявам — от това пространство е невъзможно да се излезе с обичайните методи. Може би изходи съществуват. Но дали ще ги намерим в близките години е неизвестно. Ние с Льоня сме дайвъри. Във всеки момент сме способни да излезем оттук. Но вече няма да можем да се върнем, и ти ще останеш сам. Вероятно завинаги. Ето такава е ситуацията… от морално-етична гледна точка.
	— Много съжалявам — повтаря Неудачника.
	— Да поговорим сега за тебе? Ти все пак си причина за всичките гореизложени събития.
	Неудачника се свива, но мълчи.
	— Ти или си човек, или рожба на компютърен разум. Но второто е много съмнително. Ако си човек, то, вероятно, си способен самостоятелно да влизаш и излизаш от дълбочината. Като дайвърите, даже по-яко. Така ли е? Иначе нямаше да си толкова свеж през четвъртото денонощие във виртуалността. Можеш ли да възразиш?
	Тишина.
	— Момче, допускам такава възможност — казва Вика. — В края на краищата, кило и половина мозък е доста по-голяма загадка от един грам силиций в микросхема. Мога да си представя човек, който е успял да влезе във виртуалността без да ползва шлем, модем, дийп-програма… И даже си представям неговия възторг… известен шок от такова събитие. Защо да не баламосва околните, да не се обвие в тайна? Всичко е напълно обяснимо… Но разбери, сега ти вече не се шегуваш — ти ни каращ да страдаме. С всяка минута ти усложняваш разрешаването на конфликта. Разбери, ние не можем да се занимаваме само с теб!
	— Аз… аз съм уморен… просто уморен… — Неудачника ме гледа, като че ли очаква подкрепа.
	Няма да стане.
	— И последно — как може да се разреши ситуацията — натъртва Вика. — Да се продължава в този дух е нелепо. Протакането на конфликта няма да доведе до нищо хубаво. Ако не искаш да се разкриеш, не ни се доверяваш, или не искаш да разваляш тази красива легенда — кажи, и ние ще си отидем. После чайниците ще разказват приказки за загубилия се в дълбочината… Ако считаш, че ние заслужаваме доверие, то обясни ни кой си и за какво става дума. Два изхода не са толкова малко.
	Тя замлъква, аз лекичко хващам и стискам ръката й. На мен никога не ми достига твърдост да доведа ситуацията до такава яснота, до положение „или-или“.
	— Аз… — Неудачника млъква, гледа огъня. Пращят дървата, скачат в тъмното небе искри. — Аз съм виновен. Аз се уморих, уморих се от тишината… Не трябваше да го правя…
	— За какво говориш? — пита Вика. Прекалено рязко, сигурно. Но Неудачника сега е разстроен и деморализиран.
	— Прекалено тихо… — мърмори той. — Това предварително не можеш да го разбереш, никога. Звуците станаха мъртви, цветовете избледняха. Секундите — като векове. Милиарди векове. Предупреждаваха ме, но аз не вярвах.
	Той гълта въздух и протяга ръка към огъня. Пламъкът докосва пръстите му.
	— Нищо, нито болка, нито радост. Велика тишина. Навсякъде. Вечното Нищо. А Нищото няма граници. Аз… не се удържах.
	Ръката му нежно гали пламъка.
	— Нищо не мога да ви обясня. Тръгвайте.
	Гледам Вика — тя сега ще му даде да се разбере. Но в очите на Вика виждам само отблясък от огъня, черна нощ и червен пламък. Докоснала я е Тишината, за която говори Неудачника. Както и мен, първия път.
	Ставам, дърпам Неудачника от огъня. Самовнушението е мощно нещо. Изгаряш се в дълбочината, а ще имаш истински мехури по кожата. Карам го да клекне над поточето и да си потопи ръката в студената вода.
	— Значи така — решавам аз. — Сега ще спим. Просто ще спим, без да се баламосваме. Ние с Вика ще изплуваме, трябва да хапнем нормално. А ти… както си знаеш. Сутринта ще решиш какво в крайна сметка искаш.
	Неудачника мълчи, плакне си ръцете във водата.
	Отивам при Вика. Тя вече е в норма, но настъпателността й се е изпарила.
	— Податлива ли си на хипноза? — интересувам се аз. Вика презрително хъмка. Въпросът е реторичен, сред дайвърите няма хипнобилни*. Щом като преодоляваме опиата на дийп-програмите, с думи изобщо не можем да бъдем омаяни. — За това става дума — казвам аз. — Да се правим на интересни всички можем. А как сме на тема да потопим събеседника в тишината?
	[* Податливи на хипноза. — Бел. NomaD.]
	— Аз също съм уморена — шепне Вика. — Знаеш ли, още час, и аз ще заговоря с такива загадки, че Неудачника ще ми завижда…
	— Сега ще спим. После ще изплуваме, без да прекъсваме канала. Ще хапнем. Ти вкъщи имаш ли нещо за ядене?
	— Разбира се.
	— Чудесно. Хапни и си лягай. Сутринта ще се върнем и всичко ще решим.
	Така и правим. Аз карам Неудачника да ми помогне, заедно начупваме три наръча елхови клонки и ги слагаме до огъня.
	Леглото се оказва толкова удобно, че едвам се преборвам с желанието да пренебрегна вечерята.
	Дълбочина… дълбочина… не съм твой…
	Клепачите ми бяха оловни, едва ги разлепих. На екранчетата танцуваше огъня, в слушалките шумоляха елховите клонки — Вика се въртеше, устройвайки се по-удобно.
	— Льоня, прекъсваш ли потапянето? — попита „Windows Home“.
	— Не.
	Свалих шлема, погледнах часовника.
	Късна вечер. Но не дотолкова, че да е неудобно да навестя съседите. Бирата малко ще почака.
	Изтръгнах шнура на виртуалния костюм, успокоих побъркалия се компютър и се погледнах в огледалото.
	Клоун. С щепсел на кръста. Ще изплашим ли бабичките?
	Анцугът ми се търкаляше в легена за пране. Облякох го върху виртуалния костюм, жицата увих и затъкнах в колана, като я покрих отгоре и с якето. Станах по-нормален човек, само дето малко подпухнал.
	Във входа тихо подрънкваше китара. Погледнах през шпионката и отключих бравите.
	Компания тийнейджъри се гъчкаше на площадката между етажите. Един от тях терзаеше струните и тананикаше:
	— Самотна птица, ти летиш високо…
	Като ме видяха, тийнейджърите неизвестно защо се смутиха. Само съседчето отгоре бързо ме попита:
	— Льоня, да ви се намира една цигара?
	Поклатих глава. Видях, че момчето гледа издутото на хълбока ми трико. Точно като че ли имам кутия цигари отдолу. Едва ли той се досеща, че някои живеят с щепсел под колана.
	Позвъних на вратата на съседния апартамент и изчаках тътрещите се стъпки и недоверчивото „Кой е?“ На шпионката и на собствените си очи бабката не вярва.
	— Людмила Борисовна, извинете ме за Бога — казах аз през вратата. — Може ли да се обадя по телефона? Моят телефон се повреди.
	След кратко колебание защракаха ключалки и резета.
	Промъкнах се в тесния процеп и вратата незабавно беше затръшната.
	— Младежите пак ли седят? — поинтересува се Людмила Борисовна. Бабата е прехвърлила седемдесетте и не рискува да се заяжда с младите нехранимайковци.
	— Седят.
	— Ти поне да им беше казал, Льоня! Никакъв покой няма от тях!
	В апартамента звуците от стълбището не се чуват, вратата на бабушкерата е здрава, но аз не споря:
	— Непременно ще им кажа, Людмила Борисовна.
	— А телефонът ти какво се е повредил? Не си го платил навреме, изключили са ти го?
	Аз покорно кимнах, възхитен от нейната проницателност.
	— Много дрънкаш по телефона — мърмори бабата. Някога с нея бяхме дуплекс, но така не мажеше да се живее. Аз платих за разделяне на номерата, освен това субсидирах бабата — все пак дуплексният телефон й излизаше малко по-евтино. Според мен тя ме сметна за идиот. Затова пък отношенията ни се подобриха.
	— Хайде, обаждай се, че става късно… — Людмила Борисовна кимна към телефона. Да ме остави сам тя явно не възнамерява.
	Любопитството не е порок…
	Набрах номера на Маниака, като се стараех да не обръщам внимание на мръсната шайба на телефона и лепкавата слушалка.
	— Ало?
	— Шура, добър вечер.
	— Ага… — с доволен глас произнесе Маниака. — Обади се… престъпника.
	— Шура, те…
	— Споко, оправям се. Лиценз за производство на локални вируси имам, не могат да ме пипнат.
	— А ти регистрирал ли си „Warlock“?
	— Разбира се. При самия Лозински. Всички сорсове отговарят на Московската Конвенция, така че ще гризнат дръвчето.
	Става ми по-леко. Ако вирусът не беше регистриран при някого от създателите на антивирусните програми, Маниака щеше да има големи неприятности. Разбира се, мен могат да ме обвинят в невнимателно използване на оръжието, в нанасяне на щети… но за да го направят, трябва първо да ме намерят.
	— Питаха ли те кой е купил вируса?
	— Естествено. Дадох им твоя адрес. Оня, най-умрелия.
	Още преди две години, когато започнах да балансирам на границата на закона, някой от дайвърите ме посъветва да си купя два-три адреса и никога да не ги ползвам. Тези несъществуващи другари бяха купувачите на всички вируси, които взимах от Маниака.
	— Аз им казах, че вирусът ти е струвал един бон — продължава Шурка.
	— Знаеш ли, ще бъде правилно, ако наистина…
	— Успокой се. Вече имам пет заявки за покупка на „Warlock“ на тая цена. — Маниака доволно се захили. — Яко! За такава реклама съм готов и Джордан да го почерпя бира. Целият „Дийптаун“ шуми.
	— А продажбата не е ли забранена?
	— Засега не. Ровят по сорсовете. Ти по-добре ми кажи къде беше преди час-час и половина?
	— Ами… както обикновено.
	Людмила Борисовна леко се изкашля. Любопитството се бори у нея със старческата алчност. Заплащането на време е най-гнусният враг на компютърджиите и дрънкачите.
	— Ясно, в дълбочината. А аз идвах. Исках да пием по една бира.
	Тонът на Маниака става неуверен.
	— Ти… погледни отвън.
	— Защо?
	— Аз ти звънях на вратата, поседях на пейката, пийнах си биричка. Пак се качих, пак звънях. После ти оставих пред вратата две бутилки „Холстън“. Светло. Погледни, там ли са?
	Издадох звук като скърцане на старо флопи.
	— Шура, да не би от тая сутрин да са въвели комунизъм? Ти добре ли си?
	— Виж де, може да са там… — измърмори Маниака.
	— Не, не са! Аз ти се обаждам от съседката.
	— Еми… много важно — каза Шурка.
	Все пак понякога моят пасува при общуване с истински компютърджии. Може би Шурка е объркал реалния свят и дълбочината, където цената на бирата е символична?
	— Никой не би ми повярвал…
	— Е, ония дето са я изпили, ще повярват — мрачно отбеляза Маниака.
	— Мини утре към десет — помолих го аз. — Трябва да поговорим.
	— Само да не забравиш да изплуваш. Ще мина.
	— Айде, Шурка.
	Затворих телефона и смутено погледнах Людмила Борисовна.
	— Дълго ли говорих?
	— Нищо де — бабката махна с ръка. — Бизнес, нали разбирам! Какво продаваш?
	— Бира — казах първото, което ми дойде.
	— И аз си падам по бирата. Ама с пенсията как да си купя?
	— Людмила Борисовна, хайде да ви почерпя? — радостно предложих аз. — Нали имам образци вкъщи!
	Това е най-добрият изход от ситуацията. Иначе бабката със сигурност ще иска да дойде да звъни от моя телефон… за компенсация на нанесените й щети. А в моя апартамент хора със слаби нерви е по-добре да не влизат.
	— Ами може една бутилка… — оживи се бабата.
	Когато й носих през площадката бутилка „Ораниенбаум“, Младежите ме изпроводиха с жадни погледи. Какво да кажа, две бутилки лека бира за четирима здравеняци си е несериозно.


>>	10

	В снежните недра на хладилната камера намерих вкаменен кренвирш. От консервите ми е останала една копърка, купена или в момент на пълно безпаричие, или от носталгични съображения.
	Спеше ми се до откачане, но аз все пак стоплих нещастния кренвирш, взех ножа за консерви, поставих пред себе си две бутилки пилзенски „Урквел“. Вечеря на свещи — свещи именно потрепваха на монитора на компютъра. Включи се скрийнсейвъра, протектора на екрана. Пращенето на огъня, донасящо се от шлема, беше абсолютно на място.
	По дяволите тая дълбочина! И тоя Неудачник. Сега, в реалния свят, всичко ми се струваше пиеса на абсурда. Ако утре сутринта Неудачника не разкаже нищо — ние с Вика ще излезем от пространството на планините. Завинаги. Нека разправя своите приказки на скалите и боровете — те ще ги оценят.
	Глътнах студена бира и тихичко простенах от кеф. Започнах да отварям консервата. Внимателно отрязах капака, подхванах го с вилицата…
	И едва не паднах от стола.
	С дълбок укор ме гледаха стотина рибешки глави.
	Някъде във виртуалността подобна шегичка не би ме учудила. Но в истинския свят…
	Обърнах с вилицата залетите с доматен сос глави, опитвайки се да намеря поне една цяла рибка. Нищо. Много старателно е направено. Представих си консервен завод… такава плаваща щуротия… или копърките се консервират на брега? Поточната линия с тази нискосортна продукция. Олигофренясали от воня на риба и монотонен труд момичета на линията. Ето едно от тях взима буркан и започва плътно да натъпква в него рибешки глави. Шегичка.
	Аз наистина се засмях, с погнуса затваряйки буркана. Нямаше какво да вечерям, но не изпитвах обида към неизвестната работничка. Напротив. Всичко се оказа неочаквано на място.
	Засмуках бирата и почти на екс изпих първия „Урквел“.
	Дайвър, чудеса ли ти се приискаха? Машинен разум и хора, влизащи във виртуалността директно?
	Съвземи се, дайвър! Ето ги, достъпните в нашия свят чудеса! Свита бира, пълнени с очи главички от копърка, задух и мръсотия в апартамент на старица, малолетни разбойници на стълбите, монотонно капещ кран в кухнята.
	Това е животът. Колкото и глупав и скучен да е. А там, вътре в шлема, е създадена от машини и подсъзнание приказка. Нашият електронен ескейпизъм.
	Отворих втората бутилка бира, взех консервата, излязох на балкона и я изсипах в мръсната градинка. Бездомните котки тази нощ ще пируват.
	— Не е етично! — укорих се сам. В моя мозък, почти като в програмата на Вика е набито, че боклукът не се изхвърля през прозореца.
	Но за разлика от машините ние умеем да плюем на забраните. От балкона.
	Направо с остатъците от бирата отидох в тоалетната. Разкопчах си костюма, погледнах бутилката. Вече не ми се пиеше.
	— За какво е този дълъг и уморителен процес? — реторично попитах аз и излях остатъците от бирата в тоалетната чиния.
	Домъкнах се до кревата, загасих лампата. Колко може да се спи в сгърчена поза на масата, с електронна тенджера на главата? Беше тихо, много тихо. И тийнейджърите на стълбите се умориха да мъчат китарата.
	Само равно бучеше компютъра и проблясваха свещите на екрана.
	Обърнах се, заврях лице във възглавницата. Но сънят ми мина. Там, в дълбочината, лежи неподвижното мъртво тяло на Стрелеца. Скучно ли му е без мен? В това има малко предателство.
	— За последен път! — простенах аз, ставайки. Сложих шлема, натиках конектора на костюма в порта. Положих ръце на клавиатурата.
	deep
	Ентър.


	Насън се притискам към Вика, и нещо мърмори, обръщайки се на другата страна. Колкото и тих да е гласът й, но аз се събуждам.
	Значи и тя спи в дълбочината.
	Огънят вече прогоря. Сигурно е близо утрото, но тъмнината още не е отстъпила. Само червени отблясъци от догорелия огън. Неудачника като неподвижен вързоп лежи настрани. Заслужаваш си да те ритна хубавичко, приятелю! Тук ли си, с нас, или си излязъл от дълбочината и си спиш в мекото креватче?
	Гледам небето, черния искрящ кристал. Как казах на Вика? „Откраднаха ни небето“…
	Да, откраднаха ни го. И колкото повече хора избягат тук, толкова по-далечни ще станат звездите.
	Впрочем, не е въпросът само в звездите. Винаги ще има такива, за които този свят не е достъпен. Шматкащите се тийнейджъри, не намиращи работа, момичета от консервни комбинати… Първо — натъпкана с рибешки глави консерва. Шега — или безмълвен вик, протест? Първо рибешки глави. После ще почнат да падат човешки.
	Дали ни чака ново въстание на лудити? Бунт против машините, все по-непонятни и плашещи обикновения човек? Или все пак ще се намери изход?
	Обръщам се, гледам Неудачника. Ако ти си — разумът на мрежата, ако ти си човек, покорил виртуалността, то можеш да станеш този изход. Преминаването отвъд бариерата, изход от задънената улица. И Дибенко, ако Човекът Без Лице наистина е той, го разбира.
	Струва ли си да си играя на благородство, като укривам Неудачника?
	Ако той е спасението, сливането на света?
	Аз не зная. Аз съм най-обикновен човек, случайно надарен с идиотска устойчивост към дийп-програмата. С това заработвам своето парче хляб, а по-рядко — с дебел слой масло и хайвер. Но не аз ще спасявам света, не аз ще решавам какво за него е благо, а какво — зло.
	Нищо си нямам, освен онзи смешен овехтял морал, за който тъжеше Вика. А моралът е хитро нещо, то никога не дава отговори, напротив, пречи да бъдат намерени.
	По-леко е да бъдеш праведник или подлец, отколкото човек.
	Вече ми е много горчиво и гадно. Така може да се чувства провинциален спортист, който е включен в олимпийския отбор и са го накарали да се бори с шампионите. Не е моя тази съдба…
	В този момент в небето се ражда звук.
	Отново се преобръщам по гръб, вглеждам се в черния кристал. А той е дал пукнатина — светло синя ивица през целия небосклон. Ослепителна, права стрела, летяща надолу.
	— Какво е това, Льоня?
	Вика вече е седнала, отхвърляйки от лицето си кичурите коса. Кога се е събудила?
	Или кога аз съм заспал?
	Къде сме — насън или наяве?
	— Метеорит — отговарям аз на Вика.
	Синята стрела е все по-ниско, тънката пееща трела е нейният воал, сгъстеният пламък в края е острието й.
	— Пада звезда — много сериозно казва Вика, и аз разбирам, че все пак спя.
	А Неудачника не помръдва.
	Пукнатината пресича небосклона докрай и се забива в земята. Светлосинята ивица гасне — небето умее да лекува раните си. Само там, където звездата е докоснала планините, пламти блед огън.
	— Ти ми обеща, че ще намерим звезда — казва Вика.
	Насън всичко е просто. Ставам, протягам й ръка. Ние прекрачваме Неудачника и започваме да се спускаме по склона. Всичко това не е правилно, към звездите се върви нагоре, но със сънищата не се спори.
	Син пламък блести в тревата, без да изгаря и без да хвърля сенки. Звездата е паднала в долчинка между два хълма. Малко по-нататък има струпване на скали, напълно неуместно тук, като изтръгнато от друг свят. Това по някаква причина е много важно, но сега гледаме само звездата.
	Чист пламък, пухкава огнена топка, мъничка — може да се скрие в шепи.
	Протягам ръце, докосвам звездата и усещам топлина. Нежна, като че ли съм протегнал длани към пролетното слънце.
	— Сега зная какво са звездите — казва Вика. — Това са парченца от дневното небе.
	Искам да вдигна звездата, но Вика ме спира.
	— Не трябва. Тя и без това е уморена.
	— От какво?
	— От самота, от тишина…
	— Но сега ние сме с нея.
	— Още не. Ние сме минали своя път, но това е само половина от пътя. Дай й възможност да повярва в нас.
	Вдигам рамене, аз не умея да споря с Вика. Искам да й се усмихна — но Вика вече не е до мен. Остана само гласът й.
	— Льоня, събуди се!
	Що за глупости, за какво…
	— Льоня, Неудачника изчезна!
	Отварям очи.
	Утро.
	Розова светлина от изток.
	Изплашеното лице на Вика.
	Неудачника го няма край огъня. Сънят е велик измамник.
	— По дяволите! — ругая аз и ставам. — Кога е изчезнал?
	Вика си оправя косата със същия жест като в съня.
	— Не знам, Льоня. Аз току-що се събудих, и него вече го нямаше.
	— Ето го и отговора — шепна аз и се оглеждам. — Ето го и отговора…
	Неудачника избяга. Изпари се от дълбочината. Значи всичко беше напразно?
	Не, не всичко. Заради него срещнах Вика.
	— Той ни запозна — повтаря тя моите мисли. — Поне за това сме му благодарни.
	Прегръщам я, скривам лице в косите й. Ние стоим така дълго, зората се разгаря около нас, снежната шапка на върха-исполин блести, разпаря небето. Тук няма птици, сигурно Вика е забравила да ги направи. Но планините са живи и без тях, пълни с шумоленето на вятъра, шепота на листа и треви.
	— Ще направя птици за тези планини — шепна аз. — Ако все пак успеем да възстановим твоята хижа…
	— Не искам да променям планините, те са свободни! — веднага се съпротивлява Вика.
	— Птиците също са свободни. Просто ще ги пусна през прозореца. И ще им кажа:
	„Плодете се и се размножавайте!“
	Вика тихо се смее.
	— Добре. Опитай.
	— Какво има да опитвам? — правя се на герой аз. — Не е сложно… ще изчета Брем, ще направя алгоритъм на поведение. Първо ще нарисувам разни синигерчета и врабчета, после — орли.
	Биогеоценоза… нали? Забравил съм, мисля, че в пети клас съм го учил, по природознание.
	— Биолог. Ще вземеш и на Зуко пантофите да пуснеш на воля? Льоня, хайде сега да изплуваме. И ще отидем в някой ресторант. Бил ли си на „Розовия Атол“?
	— Не.
	— Красиво място. Шулц и Бранд са го рисували. Аз каня.
	— Добре. Само първо ще потърсим…
	Вика се откъсва от мен, рязко пита:
	— Кого?
	— Неудачника.
	— Та той е излязъл от дълбочината, как не разбираш!
	— Разбирам. Но все пак хайде да го потърсим. Може да е отишъл да пишка и да е паднал в пропаст?
	— Така му се пада… — мърмори Вика, вече съгласна.
	Първо минаваме по края на най-близката урва, вглеждайки се надолу. После Вика претърсва долината от лявата страна на потока, а аз — от дясната. Погледът ми неволно се насочва надолу, към долчинката, където насън намерих звездата. Там наистина се виждат някакви скали.
	Но работата преди всичко. Трябва де се убедим, че Неудачника вече го няма с нас.
	Аз даже се качвам малко нагоре, по собствените ни следи. Това е вече съвсем така, за отбиване на номера.
	И в малка цепнатина, която ние лесно прескочихме в светлината на догарящия ден, намирам Неудачника.
	Мълчаливо стоя над цепнатината, гледам Неудачника от триметрова височина. Минават около две минути, докато той се убеди, че съм го забелязал, и вдига глава.
	— Добро утро, Стрелецо.
	Мълча. Даже да се ядосам не ми останаха сили.
	— В тъмното много лошо се вижда — изрича Неудачника поразителна по своята гениалност и свежест мисъл.
	Падането му не е било от високо, но не е имал късмет. Даже отгоре виждам, че десният му крак е подпухнал, и Неудачника седи, като се старае да не го докосва.
	Вадя от колана си пантофите, обувам ги и се спускам надолу.
	— Извинявай — казва Неудачника, когато го взимам на ръце и се измъквам от цепнатината.
	— Защо? — само питам аз.
	— За да не се колебаете. Все едно нищо не мога да обясня.
	— Ти си идиот. През нощта по планините ходят само самоубийците… или Черния Алпинист.
	— Никога не съм бил в планината. А кой е Черния Алпинист?
	Пътят до нашата стоянка е доста дълъг. Успявам да разкажа историята за Черния Алпинист и за оная компания, която мъкнела в планината бални рокли и смокинги. После няколко реални истории.
	До Вика стигаме, когато целият ми запас планински легенди е изтощен. Под ледения й поглед слагам Неудачника върху разхвърляните около огъня борови клонки и казвам:
	— Какво може да е по-хубаво от разходка из планините без снаряжение? Планинска разходка с пострадал на ръце.
	Много ми е интересно, какво тя сега ще направи.
	— Дай ми колана — командва Вика.
	Такава агресивност дори и аз не съм очаквал.
	— Вика, да се използва „Warlock“…
	— Дяволите да те вземат! Дайвър недодялан! Трябва ми превръзка!
	Никога не съм се питал могат ли виртуалните дрехи да се късат. И не ми се проверява — планинското слънце е зло. Затова оставям мисълта да разкъсам ризата си на ивици и давам на Вика черното си шалче.
	Тя дълго се мотае с крака на Неудачника, мрачно клати глава.
	Когато той стене при леките й докосвания.
	— Счупване на глезена — поставя тя диагноза. — Май че не е разместено. Колкото и да е странно.
	— Ти и лекар ли си?
	— Не. Медицинска сестра, но със стаж. Трябва още превръзки.
	Налага се все пак да пожертвам ризата, а сако на голо е абсолютна безвкусица. Слагаме на крака на Неудачника самоделната шина.
	— Досега нито един идиот — едва сега Вика дава воля на гнева си, — нито един кретен в света не се е изхитрил да си счупи крака във виртуалността! А в реалността какво ти е? А? Има ли счупване?
	— Не… — мънка Неудачника.
	— Е, слава богу.
	Споглеждаме се, от вечерната ни решителност не остава и следа. Едно е да изоставиш във виртуалния свят един измамник. Съвсем друго е да изоставиш ранен в планината. И това, че планините не са истински, вече нищо не променя.
	— Хайде да вървим към ония скали — предлагам аз.
	— Хайде. Аз ги сънувах.
	Стига ни и поглед, ние не казваме нищо повече.
	Няма закони за нереалността.
	Насън или наяве — ние заедно се спускахме към падналата звезда.


>>	11

	Скалите наистина не са на място в тази долина. Ледникът може да дотъркаля морени, но не такива исполински канари.
	— Изглежда, че това наистина е изход към друго пространство — съгласява се Вика, като се обръща да ме погледне. — Умори ли се?
	Поклащам глава. Ръцете ми се умориха да държат Неудачника. Но сега не ни е до дреболии.
	— Ако в това място програмата е проникнала на нечий сървър — разсъждава Вика, — то каналът ще бъде еднопосочен. Че ще излезем, ще излезем, ама да избягаме, ако се наложи…
	— В краен случай имаме „Warlock“ — казвам аз. Но убеденост в гласа си не чувам. Не ми се ще да падам през сини тунели. Прекалено странни картинки ми се привиждаха по пътя.
	— Добре, да вървим. Може би тук няма нищо — Вика с въздишка крачи напред. Аз се мъкна след нея. Неудачника мълчи. Или се чувства виновен, което е правилно, или не иска да пречи. Също правилно поведение.
	Вървим по стесняващия се каньон. В някакъв миг вдигам глава, за да преценя височината на скалите. Те явно са по-високи, отколкото ни изглеждаха от долината.
	Обнадеждаващо зрелище.
	Проходът става все по-тесен, двама не могат да минат. Започвам да се движа странично, така е по-малък рискът да докосна със счупения крак на Неудачника скалата. Може би си заслужаваше да обуя крилатите чехли. Но тази мисъл е закъсняла, сега няма да успея да се извъртя. Вика отпред тихо ругае, и на нея й е трудно. Злорадо си мисля, че Мадам с внушителните й габарити вече щеше да заседне.
	Става все по-студено. Отнякъде през скален процеп се просмуква леден вятър. Това е хубаво, много хубаво!
	— Льончик! — задавено казва Вика. — Има!
	Отпред има светлина, пресечена от силуета й. Вика се измества настрани, аз се оказвам на нейното място. При последните крачки все пак допирам тялото на Неудачника до камъка и той тихо стене.
	Проломът ни извежда в странна местност.
	Също планини, но различни. Те са не просто безлюдни, те са диви. Като че ли някога тук е имало живот… а после нещо го е убило. Сумрак. Сигурно все пак е ден, но небето е обложено с плътни оловни облаци. Вали ленив мокър сняг. Всичко е обхванато от запустение и глуха мъка. Надолу по склона, между черните зъби на скалите, се вие пътечка.
	— Какво е това? — тихо пита Вика. — А, Льоня?
	Озъртам се. Не, със сигурност сме излезли в друго пространство. И май че то ми е познато.
	— Елфи — казвам аз. — Това е някакъв сървър на ролевите играчи. Те си играят тук.
	— Като в „Лабиринта“ ли? — надава глас Неудачника.
	— Не, по друг начин.
	— Тука далече няма да стигнем — мрачно казва Вика. — Или ще замръзнем, или елфите ще ни застрелят помежду другото.
	— Първо ще замръзнем — казвам аз. — Ризата ми стана на превръзки, сакото лекомислено го захвърлих.
	— Нищо, затова пък голото ти тяло прави незабравимо впечатление — иронизира Вика. Лесно й е, тя е с пуловер. И Неудачника е с маскировъчен гащеризон — той е доста топъл.
	— Ако имаше и кого да впечатлявам — протягам ръка. — Вика, пред нас има пътека. Трябва да излезем на нея и да търсим хора.
	— Елфи.
	— Хора, елфи, джуджета. Когото намерим.
	Снегът е почти до коляно, влачим се бавно. Неудачника виновно шепне:
	— Все пак не разбирам…
	— Чувал ли си за Толкин?
	— Това е авторът…
	— Само не ми цитирай „Властелина на Пръстените“ наизуст. Та това тук е виртуално пространство, създадено от негови поклонници, ролеви играчи. Те се събират тук, обличат тела на герои от книгите му и разиграват разни сценки. По Толкин, или по други автори.
	— Театър — решава Неудачника.
	— Е… в някаква степен.
	Неудачника млъква, напълно удовлетворен от обяснението. Аз обаче съм далече от пълната яснота.
	Кой е този сървър?
	Какви са законите на този свят?
	Къде са законните изходи, през които можем да измъкнем Неудачника?
	За това какво ще правим после, ме е страх дори да си помисля.
	Пътечката е добре утъпкана, като че ли скоро тук е марширувала армия. Снегът се топи, едва докосвайки пътеката. Сигурно е омагьосана.
	Светът на ролевите игри живее по свои закони, тук съществува магия.
	— Накъде сега? — с този въпрос Вика ми възлага командването. Много ми е приятно такова доверие… остава да го оправдая. Опитвам се да си спомня карти на ролеви пространства, но веднага се отказвам. Рисува ги всеки, който не го мързи.
	В този момент чувам слабо потракване иззад близката скала. Прилича на побъркан кон с кастанети на краката, или на великан с тракащи от студ зъби.
	Нямам време за размисъл.
	— Насам! — шепна аз, като се гмуркам в хилавия елак. Слагам Неудачника на снега и допирам пръст до устните си: — Т-с!
	От пътечката Вика и Неудачника не се виждат. Заставам широко разкрачен, смъквам колана. „Warlock“ със свистене се разгъва в огнен камшик.
	Видът ми трябва да е доста заплашителен. Гол до кръста мъжага, със сняг по раменете. Тялото на Стрелеца съм го моделирал жилаво и яко, от пръв поглед се вижда, че е могъщ воин. И с тоя сияещ камшик в ръка… всеки трол би се изплашил.
	Почукването е все по-близо.
	Изкривявам лице в кръвожадна усмивка и чакам.
	Иззад скалата се показва малка, едва до гърдите ми, фигурка.
	Ама че великан с тракащи челюсти!
	По лице и телосложение пътникът прилича на дете. Само дето с хормоните нещо не е наред — голите му до колене крака са обрасли с гъста козина. Да, с такива лапи и бос на снега се чувстваш уютно. На гърдите на пътника виси малък барабан, по който той удря с пръчици.
	Хобит.
	Това е добре.
	Като ме вижда, хобитът застива като замразен. Даже едната му барабанна пръчица пада на снега.
	— Гъ-гъ! — зловещо казвам аз.
	Хобитът вече не удря по барабана, затова пък наистина започва да трака със зъби.
	— Кой? — изпитвам го аз, протягайки към него „Warlock“. Камшикът започва хазартно да се извива и се налага да го отдръпна.
	— Хардинг, с-сър! — шепне хобитът.
	— Кой? — уточнявам вече с нормален глас. Но горкият хобит е изпаднал в пълна паника, той даже не се опитва да извади малкия си кинжал, небрежно затъкнат в пояса му.
	— Х-хардинг, добри ми сър. С-сам родил Фродо, Фродо родил Холфаст, Холфаст родил Хардинг…
	— Тебе ли бе?
	— Мене, добри ми сър!
	— Напразно!
	— Да, добри ми сър — покорно се съгласява Хардинг.
	— Не съм ти никакъв сър! — крещя аз. — И със сигурност не съм добър! Аз… — идва ми вдъхновението. — Аз съм Конан! Храбрият кимериец Конан!
	За Конан хобитът е чувал, той започва бързо да кима, без да пита, как персонаж на Хауърд е попаднал в света на Толкин. Впрочем, ролевите играчи са увличащи се хора, такива дреболии не ги ограничават. Бих могъл да се нарека дори Кошчей Безсмъртни, само че телосложението ми не е подходящо.
	— Накъде си тръгнал? — продължавам разпита, обикаляйки около хобита. Той се върти, като се старае да не сваля поглед от мен.
	— Да настигна а-армията.
	— Каква армия?
	— Елфическата. Ние сме тръгнали да бием орките и джуджетата!
	— Защо?
	— Ами те са лошите!
	Все повече ми се струва, че в тялото на хобита се крие дете. Един възрастен би намерил по-сериозни аргументи, освен това сигурно щеше да ми налети на бой.
	— Армия… — замислено казвам аз. — А! Спомням си. Имаше…
	В очите на хобита се чете ужас. Той поглежда огнения камшик, не се съмнявайки в печалната съдба, постигнала елфическата войска.
	— Чувал съм, че вие, хобитите, сте торбести — съобщавам аз. — А?
	Хобитът объркано клати глава и притиска ръце към корема си.
	— Кльопачка имаш ли?
	Смелият Хардинг ми дава мешката си. Аз откривам в нея две хлебчета, манерка, парче пушено месо и ставам по-добър.
	— Предвидлив си ти, хобит… А това какво е?
	От дъното на мешката извличам „Сникерс“.
	Хобитът веднага се разревава. Да. Със сигурност е дете.
	Разкъсвам със зъби обвивката на вафлата, отхапвам половината, остатъка давам на хобита. Той престава да реве.
	— Е и какво, ще ги биете ли джуджетата? — питам аз. Не може просто да ограбиш човека и да го отпратиш. Трябва и малко разговор да се завърже.
	— Ще ги бием! — кима хобитът. — Те правят стрели от тис, а от тис стрелите са лоши! И се построяват на хирд*, а това строяване е лошо.
	[* Боен строй на джуджетата във фентъзи поредицата на Н. Перумов „Пръстенът на мрака“, чийто сюжет се развива в художествената вселена на Толкин. — Бел. NomaD.]
	Нямам ни най-малко желание да вниквам в детайлите на разногласията на елфите и джуджетата.
	— Градът далече ли е?
	— Лориен е на пет мили…
	Нещо те им е наред географията тука… Впрочем, глупости. Сега ако можех да разбера и името на сървъра.
	— А кой управлява тази страна?
	— Светлият елф Леголас!
	Добре. Тази информация е достатъчна.
	— Върви — мятайки мешката на хобита през рамо, казвам аз.
	Хардинг не протестира заради грабежа. Нещо повече, смутено пита:
	— Може ли да тръгна с вас, Конан? Джуджетата и без мен ще ги бият.
	Само това ми липсваше. Отново правя зверска физиономия и шепна:
	— А ти знаеш ли, че хобитът не е само ценна козина? А също и тридесет-четиридесет килограма вкусно, лесно смилаемо месо!
	Книгите не лъжат, хобитите наистина умеят да бягат бързо. В снежния прах се видяха за малко само мъхнатите пети.
	Връщам се при Вика и Неудачника в прекрасно разположение на духа. Разговора ни те го чуха, няма нужда да го преразказвам.
	— Ето храна — връчвам на Неудачника мешката. — Сега ще ти направим постелка и ще излезем от дълбочината. Ще се върнем честно, през Лориен, с нормално снаряжение. И ще те измъкнем оттук. Съгласен ли си?
	Неудачника кима.
	— Ще изчакаш три-четири часа… — размишлявам аз. — Става ли?
	Впрочем ние така или иначе нямаме друг изход. Полуоблечен, в снега, не бих могъл да го мъкна пет мили.
	Двамата с Вика правим под старата ела постелка от клонки, слагаме Неудачника, връчваме му мешката с плячката. В манерката има някакъв лек алкохол. В истински студ това не става за сгряване, но във виртуалността — защо не?
	— Излизаме ли? — питам Вика. — Ще се срещнем след три часа… да речем, на входа на Леголасовия сървър.
	Тя кима. След миг фигурата й се топи във въздуха.
	— До скоро, Неудачник — казвам аз.
	Дълбочина-дълбочина, не съм твой…


>>	100

	Излязох навреме. Часовникът показва десет без петнадесет сутринта.
	— Потапянето е завършено — изкомандвах на „Windows Home“ и предприех набег срещу хладилника. Безрезултатен, ясно.
	— Приемам пощата — съобщи компютърът.
	Набързо се облякох и изскочих от къщи. В магазина зад ъгъла, за щастие, почти нямаше хора, така че до десет часа се върнах. Тъкмо навреме, за да потупам по рамото Маниака, унило звънящ на моята врата.
	— Ще се храниш ли? — поглеждайки пакета, попита Шурка.
	— Аха. А ти?
	— И аз. Но по-късно — изпреварвайки ме, Маниака се провря през вратата. Докато се събувах, той вече беше при машината. Когато отидох при него, той вече беше убил „Уиндоус“ и се разхождаше с мишката по нортъновия куб, маркирайки файл след файл.
	— Ти какво? — объркано попитах аз.
	— Опитвам се да те избавя от фалит — изтривайки програмите, отговори Маниака. — „Warlock“ е реабилитиран. Чист, не размножаващ се, не изтриващ информация вирус. Разрешен за използване във виртуалността. На твоя отговорност, разрешен…
	Моят компютър се лиши от още няколко файла. Май че погинаха и крилатите пантофи…
	— Затова пък „Лабиринта“ и „Ал-Кабар“ те обвиняват в материални щети за два и половина милиона долара.
	Даже ми става весело от тая сума.
	— А защо не милиард? Няма разлика, аз толкова никога няма да изкарам… и дори няма да открадна.
	— Можеше и милиард… — съгласи се Маниака, дърпайки мишката по подложката. — Кога си чистил тая мишка за последно? Общо взето, така. Стрелеца вече не съществува. И никога не е съществувал — на твоята машина. На седма позиция ще сложиш друга личност. Ако имаш възможност, осигури си алиби… С какво си ги нервирал, Льонка?
	— Измъкнах изпод носа им едно момче. Спасих го.
	— Това е хубаво, разбира се…
	Маниака напъха във флопито дискета, пусна от нея някаква програма.
	— Сега така ще ти изчистим дисковете, на физическо ниво следи няма да останат — заплаши той. — А още по-добре е да продадеш тия дискове, купи други. Или ги хвърли в Нева от моста.
	Почувствах се кофти. Маниака напразно паника не вдига.
	— Водка имаш ли? — попита Шурик.
	— Коняк…
	— Лошо, но става — смръщи се той.
	Дадох му бутилката, морално подготвяйки се да видя как Шурка ще лисне алкохол в компютърните вътрешности. За пълна гаранция. Но той глътна сам, после извади от мишката топчето, подиша върху него, изтри го в ръкава си и го пъхна обратно. Съобщи:
	— Ще отбележим продажба на три вируса. Добра реклама на „Warlock“ ми направи.
	— Шура, трябва да се връщам…
	— Ти си луд, дайвър — без да се обръща се засмя Маниака. — Трябва да се криеш сега!
	— Не мога. Не става.
	Той само вдигна рамене и ме посъветва:
	— А дисковете все пак ги продай.
	— Искам целия компютър да ъпгрейдвам…
	— Да? Ами продай го целия. Или го подари на някой детски клуб. Много за такава бракма няма да вземеш, а децата за една седмица тая машина ще я разбият смъртоносно. Никой няма да може да я възстанови.
	Спомних си ограбения хобит и неуверено кимнах.
	Може би наистина да ощастливя младото поколение със стария си комп?
	А как се гордеех като го купувах… пентиум! Два мегабайта видеопамет! Шестнадесет мегабайта рам!
	— Как живееш с тая видеокарта? — откликна на моите спомени Шурка. — Блях! Тя даже телевизия не приема?!
	Около пет минути слушах лекция за най-новите разработки в областта на „железарията“. После Маниака ме прати да приготвя закуска, а самият той продължи да чисти машината.
	Приготвих пържени яйца — сигурно, десетхилядната порция пържени яйца в моя живот. Време ми е да празнувам ергенски юбилеи — хилядна кутия консерви, стохилядната франзела на крак…
	— Шурка, имам само два часа и половина! — извиках от кухнята. — После имам работа.
	— Ще успееш…
	— Имам още да рисувам нова личност!
	— Каква? — заинтересува се Маниака.
	— Приказна. Елф или джудже… Не, по-добре елф. Джуджето веднага ще го нападнат.
	— Откога пък имаш нещо общо с ролевите играчи?
	— Работа — поставяйки тигана до клавиатурата, казах аз. — Трябва да се поразходя из техния сървър.
	— Господи, от тях пък какво има да се краде? Та те са църковни мишки! — Маниака затръска глава. — Б-р! Текстове на елфически химни? Тайните на производство на дървени мечове?
	— Така… едно нещо си забравих там.
	— А… — Маниака кимна. Сигурно си помисли, че „Warlock“ пробил проход направо до сървъра на ролевите играчи. — Само че не ги обиждай, става ли? Те са смешен народ, аз съм ги посещавал два-три пъти.
	— Защита ли си им слагал?
	— Аз? На тях? Не ставай смешен, те си имат достатъчно мозъци! — отмахна се Шурка. — Там е пълно с яки програмисти.
	На мене тази новина не ми хареса.
	— Кажи поне как изглеждаше „Warlock“ в действие?
	— Ами… синя фуния, искри, и огледала под краката. В тях — отражения от други сървъри.
	Маниака вдигна глава:
	— А асансьор нямаше ли? — объркано попита той.
	— Какъв асансьор! Дупка в пода…
	— Вечно така става, измисляш едно, а става друго… — измърмори Шурка. — Блях. Само коняк ли имаш?
	Наляхме си по малко, чукнахме се, пийнахме. На моята машина все още бръмчаха Шуркините програми.
	— Вчера пробвах… стихотворението — каза Маниака след втората чаша. — Това, „дълбочина-дълбочина…“
	Не се поинтересувах от резултата. Ако Маниака можеше да излезе от дълбочината, то щяхме да пием за това.
	— Льоня, ако някога разбереш, каква е тая работа… — започна Шурка.
	— Веднага ще ти кажа.
	— А каква неразбория имаше вчера в един бордей — смени темата Маниака. — Не чу ли по мрежовите новини?
	Аз даже се обърках.
	— Не.
	— Някакви кретени се опитали да счупят защитата на публичния дом „Всякакви Забавления“. Има един такъв… — Шурка сладко замижа.
	— Опитали се?
	— Е, почти са я счупили, а после защита прерязала всичките им канали. Боят е бил сериозен, ако Зуко не преувеличава…
	— Кой?
	Видимо лицето ми е станало прекалено тъпо. Шура се втренчи в мене, после тихо каза:
	— Аха… Ето какво било…
	— Ти познаваш Зуко… Компютърния Маг?
	— Щото ти не го познаваш.
	— Само от дълбочината — не се опитвам да лъжа.
	Шурка поклати глава.
	— Така си мислиш. Това е Серьога. Който преди работеше в банката.
	Ама че новина.
	Серьогата го познавам отдавна. Когато се подвизавах във фирмата за играчки, и той работеше там. Но да съотнеса мълчаливия, флегматичен програмист и шумния Компютърен Маг не мога.
	— Това е той?
	— Да.
	— Ама че маскировка — само това можех да кажа.
	— А представи си, ако той беше казал, че работи в публичен дом? Хубава тема за шегички, нали? Той и досега на всички разправя, че за банката програмира.
	— Не му казвай, че аз съм аз — бързо помолих аз.
	— Няма. Той на мен също никакви детайли не ми е разказвал. Само за „Warlock“ ме изпитваше.
	— Зуко е познал твоя вирус! — възкликнах аз, като си спомних радостния възглас на Мага.
	— Да де, аз му го показвах преди около месец… — Шурка присви очи. — Секретност… по дяволите…
	— Той може ли да проговори?
	Маниака поклати глава.
	— Не е там въпроса. Льоня, информацията има свойството да се просмуква. Разни глупави дребни грешки, съвпадения — като това… Ще те намерят.
	— Да опитат да докажат.
	— Льоня, ако ти толкова силно си ги настъпил по опашката, те няма да си правят труда да доказват нещо. Ние прекалено стегнато сме вързани един за друг. Някой знае, че Стрелеца и Леонид са едно и също лице. Някой се досеща, че Леонид е дайвър. Някой подозира, че Леонид е руснак. Виртуалността живее с информацията. С истина, слухове, догадки. А най-важното е, че цялата информация лесно се събира и обработва. Ако приложат повече старания, всичко ще научат!
	— И какво предлагаш?
	— Изчезни — сипвайки остатъка от коняка, предложи Шурка. — Ще ми бъде много обидно, ако не можем да си пийваме биричка, но… ако си мъртъв, ще бъде още по-обидно… По дяволите, какво, какво всъщност правиш?
	— Спасявам човек.
	— С това си струва да се занимаваш, докато сам не загазиш!
	Аз кимнах. Маниака е прав. В неговите думи е логиката на нормалния хакер, а не на самоуверения дайвър, който умее да излиза от дълбочината.
	Къде ще се гмурна обаче, ако ме настигнат в реалния свят?
	Всички виртуални маниаци имат силни комплекси на тема физическа слабост.
	Усещането, че в компютърния свят си бог, а в реалния си един от милиардите редови граждани, е прекалено обидно. Затова всички ние обичаме бойните изкуства и военните игри, купуваме си газови и пневматични пистолети, упорито ходим на фитнес и размахваме вечер нунджако. Ще ни се, ще ни се да се усещаме толкова неуязвими в живота, както в задекранния свят. Само че не става.
	И понякога в дълбочината се чува: „Помниш ли го? Хулигани го заклаха на улицата… с менте водка се отрови… хвърли се през прозореца, даже бележка не е оставил… на мафията пресякъл пътя…“
	Ние помним, ние знаем.
	Само в задекранния свят сме богове.
	— Трябва ми още едно денонощие, сигурно — тихо казах аз. — После ще изчезна някъде… в Сибир или на Урал.
	— И на никого не казвай къде отиваш — кимна Маниака. — И на мене също.
	Чашите бяха празни и той предложи:
	— Да изтичам ли до павилиончето?
	— Трябва да си нарисувам тяло.
	— Блях. Пускай „Биоконструктора“.
	След минута седяхме пред екрана, биехме се за мишката и удряхме по клавиатурата. Първото нарисувано от нас тяло се наложи да го отхвърлим — беше прекалено предизвикателно. Двуметров дебил с меч на кръста. Такъв никой търсач на приключения не би пропуснал. Това го отбеляза Шурка и се наложи да се съглася с него.
	Следващата личност беше безобидна и даже жалка. Дрипаво старче-просяк… може би никой не би го докоснал, но да мъкне Неудачника пет мили на гръб той не би могъл. В този случай вето наложих аз, без да обяснявам причините.
	А третият опит излезе успешен.
	Момчето на екрана беше доста яко, но с такова младенчески невинно лице, че да ти стане лошо. Облякохме го със светлозелена роба до петите и му провесихме през рамо платнена торба.
	— Лечител! — удовлетворено каза Маниака. — Човек, лечител. Без особена необходимост никой няма да те обиди, нито елф, нито орк. Медицината на всички е нужна.
	Той започна да слага в торбата някакви бурканчета, колби, сушени листа, търсейки ги по каталога на аксесоарите.
	— В света на ролевите играчи аз ще мога да лекувам?
	— Разбира се. Там ситуацията е такава — идваш в един или друг образ и притежаваш определена сила. Например, бойно изкуство, мъдрост, или лечителска дарба. Колкото повече живееш в техния свят, толкова по-силни стават твоите способности. Ако се наречеш лечител, веднага ще можеш да лекуваш неголеми рани, счупвания, изкълчвания…
	— Много интересно — казах аз, гледайки новата си личност. Тя дори започна да ми харесва. — Благодаря. Аз сигурно бих се облякъл като воин.
	— И щеше да те лупне по главата някой по-стар играч.
	— А ти в какъв облик си ходил там?
	Маниака засече.
	— Нали няма да кажеш на никого?
	— Няма.
	— Аз бях елфическата жена-воин Ариел.
	— Защо?
	— Свалях Горомир.
	За миг онемях. Разбира се, това не е моя работа, но…
	— Горомир е момиче — бързо каза Маниака. — При тях в това отношение е пълен бардак, момичета често играят мъжки роли, мъжете — женски. Аз половин година я свалях…
	— И какво?
	— Нищо. Горомир тръгна с Дианел.
	Не рискувам да уточнявам, какво е Дианел всъщност — мъж или жена. Прекалено е мрачен на Шурка тонът.
	— Ако срещнеш там Горомир, предай му много поздрави от Ариел — добавя Шурка. — Ние така, хубаво се разделихме. Като приятели. Блях.
	— На мен ми трябва оня сървър, където съществува град Лориен, в който управлява Леголас. Там ли се подвизава твоят Горомир?
	— Не „твоят“, а „твоята“! — отрязва Шурка. — Не знам, отдавна не съм ходил при тях. Сега ще го намерим.
	Той стартира Вику и започна да бърника през терминал по сървърите. След около пет минути търсенето му се увенча с успех.
	— Ето! „Пресветлият Леголас кани мъдрите елфи, смелите хора и бързите хобити във великия град Лориен, защото са настъпили дните на последната битка на силите на доброто с орките и джуджетата!“ Ще те посрещнат с отворени обятия.
	— Това е излишно.
	— А… по бутилка бира? Имаш още час и половина.
	Бира след коняк? Но аз наистина имам маса време. С помощта на Шурка ние нарисувахме новата ми личност доста бързо.
	— Давай — решавам аз.


>>	101

	Заключих вратата след Шурка, много внимателно закачих веригата. Надникнах в кухнята, за да се убедя, че газовият котлон е изключен.
	Не се чувствах пиян. Четири бутилки бира са дреболия. А конякът изобщо не се брои.
	По пътя към компютъра в краката ми непрекъснато попадаха някакви кабели, стари чехли, паднали от стелажа книги. Шурка се спъна и се хвана за секцията, опитвайки се да се задържи. От какво ли?
	— Вика, имам ли поща? — измърморих аз.
	— Не те разбрах, Леонид.
	— Поща има ли? — бавно повторих аз.
	— Да.
	Може би два литра тъмна бира, изпити в ударен ритъм, все пак не са толкова малко? Щом Вика не ми позна гласа…
	Потиснах пристъпа на разкаяние и започнах да си преглеждам пощата.
	Глупости разни.
	Трябва да погледна още и на „таблото за обяви“.
	Разбира се, никой от работодателите или приятелите ми не знае истинския ми адрес. Ако някой иска да се свърже не просто с Леонид, а с дайвъра, то съществува само един начин — да сложи обява на месидж борда. Това е просто компютър с модем и голяма памет, където може да дойде всеки и да прочете всички обяви. Кодиран маркер позволява да се отделят нужните съобщения, шифърът не дава шанс на ламерите да подправят чужди съобщения, а мъглявите фрази на самите писма са ясни само на получателя. Пълна анонимност и надеждност. Опитайте да намерите измежду любовни послания, дребен бизнес и празни приказки секретната информация.
	Не намирам често на „дъската за обяви“ писма до мен. Но днес бяха две.
C>
	„Иван! В навечерието на пътешествието из гората ще те чакам там, където с теб се занимавахме с деление. Сивия.“
C$
	Това е Ромка. С „деление“ се занимавахме в „Трите прасенца“. А „навечерието“ на операцията в „Ал-Кабар“ настъпи преди четвърт час.
	Неочаквано изтрезнях. За какво ме търси Ромка толкова спешно? Писмото е написано тази нощ. Интересно, сам ли го е писал, или някой му е диктувал… Човекът Без Лице, например?
	Второто писмо го очаквах.
C>
	„Седемдесет и седем. Където обикновено, както обикновено. Братя.“
C$
	Седемдесет и седем това е моят номер. Братята-дайвъри са разгневени…
	Както повелява Кодексът, казах на Крейзи Тосер и Анатол дайвърското (и истинското си, всъщност) име.
	Както повелява Кодексът, те са подали жалба срещу мен. Аз се намесих в тяхното работно пространство. Използвах оръжие.
	Такива неща не се прощават.
	— Неудачник… — измърморих аз. — Мамка ти… какво правиш с мен?
	Проклет да е мигът, когато се поблазних от Медала на Всепозволеността и тръгнах да те спасявам!
	— Вика, потапяне — наредих аз. — Личност номер седем… Лечител.


	Зная три личности на Ромка. Ако броим и вълка, стават четири. Но днес той дойде в нова — слабичък очилат тийнейджър с рошава коса. Стои на бара, оглежда се и по нищо не напомня на методичния Романа. Познавам го само по това, че на екс изпива чаша водка.
	— Ромка?
	— Льоня?
	Стискаме си ръцете.
	— Ще пиеш ли? — интересува се младежът.
	— Не. Аз вече… в реалността.
	— Алкохолик — мърмори Роман. Кой ми го казва! Ако се съди по неговата устойчивост към спиртните напитки… — Льонка, в течение ли си, че си загазил?
	— В течение съм. А за кое?
	— Срещу тебе има подадена жалба. Някакъв Анатол и Тосър. Подробности за обвинението още не са съобщавали.
	Аз кимам.
	— За това знам.
	— А какво, още неприятности ли се очакват?
	— Милион.
	Ние често работим заедно. Аз симпатизирам на върколака, а Ромка, изглежда, на мен.
	— Льоня, какво се случва?
	— Ами помисли малко.
	Роман се мръщи и изведнъж нервно си сваля очилата.
	— „Warlock“… твое дело ли беше? — шепне той.
	— Позна.
	— Значи… „Лабиринта“…
	— Т-с. — Спомням си думите на Шурка за разтичащата се информация. — Не говори за това.
	Ромка извиква бармана — днес това не е жив човек, а явна програма, и напълва чашата си.
	— Льонка, това е яко… — мърмори той. — Втасал си я. Ти си в неприятности до уши!
	Изведнъж разбирам, че върколакът изобщо не е уплашен от размера на моите неприятности и не преживява заради мен. Той е възхитен! Той е във възторг от такова нажежаване на страсти, от това, че и самият той е озарен от отблясъка на моята скандална слава. Ако ние, егоисти до мозъка на костите, сме способни да виждаме в друг дайвър кумир — то аз станах такъв за Ромка.
	— Ако по време на разправиите ти потрябва моята помощ — казва той, — то ти ще я имаш. И не само от мен!
	Може и да ми потрябва… може би ще я получа. Роман е контактен, а в тесния кръг на дайвърите-върколаци е признат лидер.
	— Все едно ще се наложи да изчезвам. Задълго — честно признавам аз. Роман често примигва:
	— Какво? От мрежата? Сериозно?
	И още как… Кимам.
	— А как ще живееш тогава? — пита Ромка с недоумение.
	Само ние, жителите на виртуалния свят, можем да разберем това.
	Как може да се живее без пресованото от дълбочината време, мигновените премествания от прохладата на ресторанта на нагорещения пясък на плажа, без нарисуваните джунгли и измислени планини, без безкрайния, врящ поток от информация, без древните вицове и току-що довършени книги, без маскарада от костюми и тела, без стотиците, хилядите приятели и познати, живущи във всички краища на Земята?
	Как?
	Трябва да си бил в Дийптаун, за да разбереш какво губиш.
	— Не знам, Ромка. Но „Лабиринт“ и „Ал-Кабар“…
	Той кима. Всичко е ясно — слоновете се страхуват от мишки само в приказките. А ние пред тези корпорации даже не сме мишки, а хлебарки.
	— Льоня, ако имаш нужда от пари… — неочаквано казва Ромка. — Мога да ти дам своя дял. В края на краищата ти направи почти всичко, ти пострада. Ще ти потрябват, щом ще се криеш.
	Поклащам глава.
	Ромка е супер, но такава саможертва не искам.
	— Ако може… за нещо друго ще те помоля.
	— Каквото искаш!
	— Ще трябва да бягам. Да обърквам следите. Не искам да ползвам хотели… ако може да поживея малко при теб, месец-два, докато утихне шума…
	И аз не знам защо го моля за това. Може би не ми се иска да скъсам с дълбочината докрай? Поне през Ромкините очи да следя виртуалния свят. Да чувствам електронния пулс, да гълтам информация…
	— Няма да съм в тежест… — добавям аз.
	Но по лицето на Ромка вече виждам, че предложението не върви.
	— Не.
	— Извинявай — вдигам рамене. — Разбирам.
	Все пак се страхуваме един от друг. По-лесно ни е да пожертваме огромни пари и с това да успокоим съвестта си, отколкото да разкрием своята личност.
	— Нищо не разбираш… — мърмори Ромка. — Искаш ли да ти кажа адреса си? Реалния! Града, улицата, блока!
	— Не искам.
	— Просто не мога да те приема — той премества поглед. — Това… са семейни проблеми.
	В дълбочината си строим дворци. А истинския свят?
	Да речем, аз, въпреки размерите на апартамента, мога спокойно да приемам гости. А ако у Ромка на същата квадратура живеят жена, тъща, трима сополанковци?
	— Разбрах — слагам ръка на рамото му. — Наистина, разбирам. Никакви обиди.
	И все пак Ромка не ме гледа в очите.
	— Аз ще тръгвам? — питам аз.
	— На сбирката ще бъдеш ли?
	— Разбира се.
	— А сега къде си тръгнал?
	Изкушението тайнствено да си замълча е голямо. Това би било също така и разумно. Но аз все пак отговарям:
	— Ще ида да поуплаша елфите малко. Тръгвам, Ромка. Ще се видим.
	Когато излизам от „Трите Прасенца“, той си сипва още една чаша водка. Не, това е чудовищно! Или той е толкова силен дайвър, че не го хваща от виртуален алкохол?


	Ролевите играчи не се афишират много. Има изключения, като „Елфическите поляни“, но това е по-скоро атракция за туристи, където приказните герои заработват пари за хляба си… по-точно, за тока и телефонните сметки.
	Сървърът, на който е построен Лориен, принадлежи на някого в Русия, това е всичко, което успях да изясня, без да нарушавам законите. И компанията, която се събира там, също е предимно рускоезична.
	Можеше да се явя и при Леголас във вид на турист, но кой знае как биха ме посрещнали? Това е все едно че отиваш в Мека и тръгваш направо към Черния Камък с обувки, шапка и със златен кръст на гърдите.
	Не, по-добре е да се направя на новак, запален по Толкин, Хауърд, Перумов и всички останали писатели, отдали дължимото на романтиката на мечовете и драконите!
	Измъквам се от таксито пред порутена двуетажна сграда. Трябва да кажа, че развалината е направена великолепно. Да се имитира нищета и запустение е доста по-сложно, отколкото богатство и разкош.
	Впрочем, цялата улица тук не блести с красота. Някакви глухи постройки, складове, затворени до по-добри времена офиси. Ролевите играчи не обичат шума. Вика неизвестно защо липсва. Пред входа се мотае само някакъв елф — нежно златокосо същество от неизвестен пол и възраст. Облечен е в резедави обтегнати панталони и зелено сетре. На гърба си елфът носи лък и колчан със стрели.
	Спирам пред вратата, чакам. Елфът ме поглежда, после бърка в пазвата си, извлича цигара и запалка. Дърпа и издиша струя дим.
	Пушещ елф — това зрелище не е за слабонервни. Изглежда, като че ще умре след първото дърпане, като илюстрация за вредата от никотина… По дяволите!
	— Ви… — започвам аз и спирам. А ако не е тя?
	— Ви, ви! — жизнерадостно казва елфът. — И ви, и ми…
	Льоня?
	Гласът на Вика също е променен, сигурно работи програма за звукова корекция. Говори малко като Робертино Лорети.
	— Ти? — все пак уточнявам аз.
	Вика разбира моите съмнения.
	— Хобитите не са само ценна козина! — весело съобщава тя.
	— Позна ли ме?
	— Защо именно елф?
	— Все пак сме на тяхна територия. По-безопасно е.
	— А как ти е името?
	— Макрел.
	— Какво?
	— Защо да не звучи на елфически? Аз съм от шотландските елфи.
	Появява ми се леко подозрение, че Вика също се е подгряла с нещо развеселяващо.
	— Ами… а кой си, той или тя?
	— Не съм рисувала детайли, нямах време — небрежно заявява Вика-Макрел. Хвърля цигарата. — Според ситуацията ще видим.
	Да стърчим още пред сградата е тъпо, и ние влизаме. Тесен тъмен коридор, стените са изрисувани с някакви графити в батални жанрове. В края на коридора пламти бяло сияние, зад което смътно се отгатва човешка фигура.
	— Кои сте вие? — спират ни.
	— Ние чухме призива на пресветлия Леголас и дойдохме на помощ! — викам аз.
	— Стойте където сте! Как са имената ви?
	— Макрел, от светлите елфи на езерото Лох-Нес! — заявява Вика.
	— Лечител Елениум, от страната Транквилия!
	Вика ме ръга в ребрата, но няма какво да се прави, името вече е измислено и казано.
	Човекът, скрит зад сиянието, размишлява.
	— Вие сте дошли заедно?
	— Да — отговаря Вика. Тя поема ръководството, и аз се радвам на това. Не ми е такова настроението, че да мисля и сериозно да баламосвам някого.
	— И какво е събрало светлия елф и лечителя-човек?
	— В бой с орки предателски бях ранен с тисова стрела! — възклицава Вика. Тя избягва да обозначи своята полова принадлежност. — Ако не беше чудесната сила на Елениум, ти нямаше да ме видиш сега тук, незнакомецо!
	Стоя с каменна физиономия, но това ми струва огромни усилия.
	— А какво ще кажеш ти, Елениум?
	— Банда гнусни джуджета, построена в хирд — спомням си аз разказа на малкия хобит, — предателски ми се нахвърли! И ако не беше храбростта на Макрел, аз… аз…
	Не зная, как да завърша, и закривам лицето си с ръце. Беззвучният смях много прилича на ридание.
	Сиянието се разтваря и в коридора излиза старец. Движенията му са толкова поривисти, а гласът — толкова млад, че повече от двадесет години не му давам.
	— Радвам се да приветствам мъдрия лечител и храбрия… храбрата… — той засича, — храбрия елф! Сега сте в безопасност!
	— Благодаря — шепна аз.
	— Ти, мъдри Елениум, получаваш десет точки майсторство, пет — издръжливост и пет — сила — съобщава старецът. — А ти, ъ… Макрел… получаваш десет точки майсторство, десет — издръжливост, десет — сила, и десет — храброст.
	— А аз защо останах без храброст? — възмущавам се аз.
	— Сълзите не са достойни за хората! — важно заявява старецът. Но за мен се застъпва Макрел, на която (или на когото) вратарят явно симпатизира.
	— Елениум пролива сълзи за по-големия си брате Седуксен, който е загинал в лапите на джуджетата!
	Ау. Май Вика прекали…
	За щастие младият старец или не е запознат с фармакологията, или няма чувство за хумор.
	— Добре, ти получаваш пет точки храброст — великодушно решава той. — Влезте в славния град Лориен и съберете сили преди решаващите битки!
	Покорявайки се на жеста му, ние влизаме в сиянието и откриваме в края на коридора масивна желязна врата.
	— По-големия брат Седуксен, казваш? — шепна зад гърба на Вика.
	— Добре де, не се сърди…
	И ние излизаме на улиците на Лориен.


	Около две минути стоя и се оглеждам. По дяволите, наистина е красиво!
	Исполински дървета с бяла като сняг кора. Тъмна зеленина и червено злато на листата. Пътечки от бял камък. На дърветата има някакви площадки и жилища, съединени с дървени стълби.
	— Добре са поработили — професионално коментира Вика. — Браво. С гол ентусиазъм такова нещо!
	Бих могъл да отбележа, че и тя самата от чист ентусиазъм е създала света на планините. Но не искам да й напомням за онази, може би завинаги изгубена страна.
	— Трябва да намерим изхода — решава Вика.
	Ние вървим по белите пътечки, наслаждавайки се на обкръжаващата ни благодат. Въздухът е свеж и сладък, лек мраз пощипва кожата. Сняг няма, изглежда, елфическата магия разпръсва облаците. Едва-едва, на прага на слуха, се чува средновековна музика. Жалко е, че няма много народ. Изглежда всички са отишли да се бият с орките и джуджетата.
	Под едно белоснежно дърво е запален огън и установен шлифовъчен кръг. Як космат мъж под ръководството на елф се опитва да наостри на кръга меч.
	— Не отминавайте, пътници! — вика ни елфът, и ние се спираме. — За пръв път ли сте тук?
	Вика кима.
	— Не сме ли роднини с теб, високородни? — интересува се елфът за Вика.
	— Не, дивни братко мой — отмахва се Вика. — Покажи ни как да излезем извън стените на града и да догоним армията.
	Елфът става мрачен.
	— Майсторството ви не е голямо. Постойте с мен, научете се да острите мечове. Само за три часа точките на вашето майсторство ще се увеличат с пет!
	Ама че радост. Да въртиш несъществуващ шлифовъчен кръг, за да получиш несъществуващо умение.
	— Ние бързаме — отказва Вика.
	Тогава се качете на този малорн — елфът кима към едно от дърветата. — След само шест часа физически упражнения на стълбите ще получите по седем точки сила и издръжливост!
	На мен ми се струва, че на елфа просто му е скучно. Неговият подопечен явно привършва набавянето на петте точки майсторство, и елфът ще трябва да остане сам.
	— Да слушам речите ти е наслаждение, високородни елфе — заявява Вика. — Но ние сме тръгнали на бой.
	— Тогава вървете натам! — елфът мрачно маха с ръка и се нахвърля на здравеняка с меча: — Как остриш? Ти как остриш? Това да не ти е кухненски нож? Няма да ти призная майсторството!
	Ние набързо тръгваме в указаното направление. Строго е при тях.
	Очарованието на Лориен някак си се поразсейва.
	— А аз си мислех, че те само размахват мечове… — учудено шепне Вика.
	— Не. Те учат елфически и джуджешки език, острят мечове и кинжали, изучават икономиката на средновековието, съчиняват балади и легенди.
	— Направо маса полезен опит…
	— Направо би закрила всички ролеви сървъри — ехидно подсказвам аз.
	— Не, това си е тяхно право. — Вика не се поддава на провокацията. — Просто ми е малко тегаво. Още една дъвка за мозъка.
	— Е, малко ли такива субкултури има? Тия поне наркотици не употребяват и революции не правят.
	— Льоня, аз не мечтая за еднообразие. Всеки си намира развлечения по свой вкус. Но всичко това е ескейпизъм. Бягство от живота.
	— Разбира се. Както и събирането на марки, и играта на покер, и голямата политика, и малките войни със съседите — всичко е бягство от живота. Не съществуват общи ценности. Налага се да си търсиш мънички цели. И да жертваш живота си за тях.
	— Знаеш ли, так направо ще ми се прииска да вярвам в комунизма.
	— Защо не? Красива и голяма цел. А да пожертваш живота си за нея — това е съвсем в духа на традицията…
	Храбрият елф Макрел тъжно ме гледа.
	— Льоня… Елениум… а ти имаш ли в живота цел? Поне някаква? Не да откраднеш някоя друга хилядарка долари, не да се повеселиш в някоя кръчма с приятели, а именно — Цел?
	— Имам — честно казвам аз.
	— Тайна ли е?
	Мълча една секунда.
	— Знаеш ли, бих искал да се връщам в къщи и да не ми са налага да си търся в джоба ключовете.
	Вика в елфската си маска свежда поглед.
	— Това е много дребно и смешно — казвам аз. — Това дори не е като острене на несъществуващи мечове… и не е изучаване на психопатите във виртуалното пространство. И съвсем не е комунизъм и световна революция. Но на мен ми се иска просто да позвъня на вратата си — и да ми отворят.
	— И на мен понякога ми се иска — отговаря Вика най-накрая. — Но на мен вече ми се е случвало да се връщам вкъщи, когато имаше кой да ми отвори. И това… невинаги беше хубаво.
	Ето така, дайвър…
	Шамаросаха те по физиономията.
	— Льоня, да вървим, трябва да измъкнем Неудачника — казва храбрият воин Макрел.
	И ние поемаме към стената, обкръжаваща Лориен.
	Тук има повече народ. Под надзора на елфически мъдреци десетина новобранци заработват точки за сила, като се борят с мечове и стрелят по мишени. Покрай редицата дюкяни, където търговците заработват точки на майсторство, се разхождат купувачи. И те нещо заработват. Дрипав художник рисува портрети на всички желаещи, фокусник, сигурно, дребен магьосник, жонглира с огнени топки. Животът кипи. Младеж с китара, човек, но в зелени елфически одежди, пее:
P>
	Бродяга менестрел почука на вратите на замъка,
	Отвори му млада слугиня…
P$
	Малката групичка слушатели не проявява ентусиазъм, и бардът прекъсва баладата и преминава на някакви кошмарни местни куплети:
P>
	Елф наречен Леголас,
	По носа назгулов — фрас!
	Оня падна във реката
	и намокри си краката!
P$
	Тази простичка песнички на тълпата й харесва повече. На менестрела му аплодират, хвърлят му монети, смеят се.
	Тихичко се отдалечаваме.
	— Имаме ли нужда от нещо? — Вика сочи с поглед дюкяните.
	— А пари? — потърси по джобовете.
	Опипвам си джоба — там наистина има пет медни монети.
	— Автоматично се добавят на всеки, който влиза — обяснява Вика.
	— Чувала съм за това.
	В едно дюкянче, след оживен пазарлък с продавача, ние си купуваме две бъклици с местно вино и два къси кинжала. Да встъпваме в бой ние така или иначе нямаме намерения, мечове, копия и алебарди, които в изобилие се предлагат на пазара, не ни трябват. И все пак страстта към оръжието е нещо генетично заложено в мъжкия организъм. Под укоряващия поглед на Вика бродя покрай лавиците, разглеждам средствата за изкореняване на себеподобни. В дюкяна е полутъмно, само под стъклото на витрината, до оръжията, горят свещи. Отблясъците на светлината на остриетата са кървавочервени. Това ми напомня на продавачите на цветя, които през зимата поставят свещи в своите аквариуми с цветя.
	Животът и смъртта — те толкова си приличат. Одеждите им са почти неразличими.
	В ъгъла на лавката, на една масичка, седят двама души. Непознати, първо ги подминавам, но после спирам.
	Този нисък здравеняк в бели дрехи не ми е познат. Но…
	— Да ти се доповръща — казва дребосъкът зад гърба ми. — Евтиния. Тъп кич. Пълно израждане.
	Обхваща ме такова отвращение, както преди много години, като малък, един път като се къпех в реката, гмурках се и изплувах — и видях пред очите си на брега огромна жаба.
	Дребосъкът зад гърба ми си поправя нахлузеното до очи кепе. Продължава:
	— Преди твоите ролеви игри бяха необичайни. Съдържаха здрав елемент. Сега — пълна селен`ия и свинщина.
	— Ей, слушай, ти прекаляваш… — отговаря на Кепето онзи, дето седи до него. — Младежта трябва да се забавлява…
	— Аз винаги казвам каквото мисля. Казвам истината — безапелационно заявява Кепето. И аз изведнъж разберем — това не е стилистична фигура. Не е грешка на езика. Той наистина смята така. Не отделя себе си от истината.
	Уау…
	— И заради това не те обичат — възразява му събеседника.
	— Ха. Любовта е лъжа. Когато фиксираш всичко, което се случва, в неговата динамика, това става ясно.
	Продавачът иззад тезгяха вижда, че съм застинал над витрината и се размърдва. Доближава се, почуква с пръст по стъклото, под което лежи мечът.
	— Много, много добро оръжие! Но вие можете да го купите само ако вече сте заработили сто точки майсторство!
	Кепето зад гърба ми дудне:
	— Нивото на играта е паднало до потребностите на простаците. Загубила е развиващата си роля. Точки за сила, трубадури, фокусници… Свинщина! Помисли за това.
	— Искате ли да подържите меча? — любезно ми предлага търговецът.
	Аз хвърлям поглед към Кепето. Неговият събеседник, изглежда, някой от известните ролевици, пита:
	— И какво предлагаш?
	— Ситуацията вече ми е напълно ясна — вещае Кепето. — Предпочитам да видя дали ти ще намериш адекватно решение…
	— Не, благодаря — казвам аз на продавача. — Много съм далече от стоте точки.
	Излизам от лавката. На свеж въздух, при очакващата ме Вика. Тя май че не е забелязала бившия си клиент.
	— Какво търсеше там? — пита Вика.
	— Живот.
	— И намери ли?
	Вдигам рамене.
	— Май че не.
	Докато вървим към градската порта — покрай трубадура, фокусника и фехтуващите новобранци, аз изведнъж проумявам нещо странно.
	В това, което говори Кепето — на момичетата в бордея, на елфите в Лориен — има много истина. Истина — като маскировъчна дреха за цинизма.
	Това сигурно също е цел. Да се считаш за Истината. Да вървиш през дълбочината като горд глашатай на правдата, гнусливо отърсвайки от белите си маншети мръсотията на хорските пороци. Да страдаш заради истината и да изобличаваш лъжата.
	Поради една-единствена причина.
	Заради липсата на любов към хората.
	Аз гледам този свят, и ми е смешно да наблюдавам момчетата, които точат нарисувани мечове, изучават джуджешки език и продават пустота. Но това не е същото… Има още една крачка… малка, съвсем малка крачка, малко по-нататък. Да не ги обичаш.
	Тайнствения Неудачник, глупавия малък хобит, виртуалната проститутка Вика, търговеца в лавката, трубадура с китарата, върколака Ромка, Човека Без Лице…
	Никого.
	Че това е толкова просто, те всички са пълни с недостатъци. Мога да съм зъл на всекиго от тях, да ги презирам. Не, не е това… Не да злобея, а просто да не ги обичам.
	И аз като че ли пак отварям някаква тясна и тежка врата и надзъртам в друг свят. Стерилно бял, изстуден до абсолютната нула. Мъртъв и чист, като компютърен процесор.
	— Вика — шепна аз. — Вика…
	Защо отиваме да спасяваме Неудачника? За какво е целият този дълъг и уморителен процес?
	— Вика…
	Тя ме поглежда в очите — и аз я виждам през облика на елф, под златните къдрици и бледото аристократично лице.
	Обикновената, истинската.
	Моята Вика.
	На която нищо не трябва да обяснявам.
	— Кажи „обичам“ — казва тя.
	Поклащам глава. Не мога, аз съм още там, в студената белота на насмешливата истина. Правдата и любовта са несъвместими.
	— Кажи „обичам“ — повтаря Вика. — Ти умееш.
	И аз правя своя избор.
	— Обичам — много тихо прошепвам аз.
	— Приятели и врагове…
	— Приятели и врагове… — повтарям аз.
	— А аз обичам теб — казва Вика.
	Прекрасен град е Лориен.
	Никой не се смее на човека и елфа, които се прегръщат пред градската порта.


>>	110

	Хубаво е да вървиш по зимен път, ако преди теб е измарширувала цяла войска. Снегът е утъпкан, не можеш да сбъркаш пътя.
	И навсякъде се виждат дребни белези от шумния, неподреден, суетлив живот.
	Бор, надупчен от стрели. Може би им се е привидял шпионин, а може да са спорили, кой се цели по-добре… По-скоро второто.
	Следи, излизащи малко настрани. Две купчинки пепел от тютюн. Направо ги виждам, двама старци-предводители, мръднали да изпушат по една лула, докато се изниже войската. Единият сигурно е бил магьосник, с жезъл. Другият е бил воин с меч. Ето ги следите — кръгла от жезъла и тясна от ножницата.
	А тук е имало кратка почивка. Отляво на пътя снегът е утъпкан, отдясно — едва смачкан. Да де, елфите, те ходят леко, не пропадат. Значи тук двете части на армията са получавали инструкции от своите предводители…
	В реалността път от пет мили е дълъг. За щастие, ролевиците не са милионери, че да вървят до враговете си по цели месеци. Пътят се стеле под краката ни с чудесна бързина.
	Сигурно ролевиците са се разбрали да считат това за магия…
	Ние се качваме към скалите, започваме да вървим по пътечките. Няколко пъти ми се струва, че познавам мястото, където неотдавна плаших хобита, но греша. Пътят е направен набързо, от повтарящи се елементи.
	Най-сетне Вика забелязва следи, завиващи от пътя към елхите. Лошо сме скрили Неудачника, всеки изостанал от армията боец би го забелязал. Без да се договаряме, ускоряваме крачка — да не би вече да не е тук?
	Но Неудачника си е на мястото, и даже не е сам.
	Той седи облегнат на едно дърво, и нещо разправя на хобита, отпивайки от манерката. Хобитът, клекнал пред него, се смее. В момента, в който ни вижда, той скача и вади малкия си кинжал.
	Я виж ти. Това мъниче умее да бъде храбро. Поне когато зад гърба му е безпомощен човек.
	— Ние сме приятели! — казва Вика и вдига ръце. — Идваме с мир!
	— Аз съм лечителят Елениум — подхващам аз. Интересно дали ще ни познае Неудачника?
	— Привет, Льоня — казва той с усмивка.
	— Аз съм Хардинг! — прибирайки кинжала съобщава хобитът. — Да сте виждали Конан? Един такъв висок, с огнен меч!
	— Този Конан е ограбил малкия — много сериозно казва Неудачника. Само очите му се смеят.
	— Не, той не е толкова лош! — неочаквано се застъпва за Конан хобитът. — Той после е оставил на Алиен всичките ми припаси! Разбрал е, че са му необходими!
	— На кого? — едновременно питаме и двамата с Вика.
	— На Алиен — нищо не подозирайки повтаря хобитът. — На него. Той си е счупил крака.
	Много интересно.
	Отивам при Неудачника, размотавам шината на крака. Изтърсвам на снега съдържанието на торбата си. За това как се лекува в този измислен свят, нямам ни най-малка представа.
	— Значи се казваш Алиен? — питам аз. Неудачника мълчи.
	Отварям едно от бурканчетата. Вътре има вонящ зелен мехлем. Вдигам панталона на Неудачника, обилно мажа крака му. След кратък размисъл го облепвам със сухи листа и заявявам:
	— След пет минути ще зарасне.
	Ситуацията е пределно проста. Аз в този свят притежавам способности за изцеление на рани. Неудачника се е появил тук със счупен крак. Сега, след като съм си отворил чантата и съм прехвърлил част от нейното съдържание на крака на Неудачника, компютърът, който поддържа Лориен и неговите околности, трябва да възстанови функциите на нарисуваното тяло.
	— А ако не подейства? — с любопитство пита Хардинг.
	— Тогава ще носим… хм… твоя приятел до града.
	— Благодаря — от сърце казва хобитът. — Аз имам само три точки сила, не бих могъл да го мъкна.
	Той още няколко секунди се колебае и пита:
	— Ще се справите ли сами?
	— Разбира се.
	— Аз тогава ще тръгвам? Обратно, в града. Че много дълго бях тука, ще ми се карат.
	Дете е, ясно.
	— Тичай — с угризения на съвестта казвам аз. Хардинг изтичва на пътечката и ни вика:
	— Само внимавайте с Конан, че знае ли се!
	Вика ми шепне на ухото:
	— Конан, победителят на хобити!
	— Стига де — казвам аз. — И без това ме е срам.
	Ние мълчаливо чакаме няколко минути, отлагайки разговора с Неудачника. Първо е интересно да видим резултата от лечението.
	— Е, ставай — командва Вика.
	Неудачника неуверено се опира на болния крак, повдига се. Прави крачка, втора.
	— Боли ли? — с любопитство на истински лекар питам аз.
	Той поклаща глава.
	— Тогава хайде към града.
	— А после? — Неудачника поглежда Вика, тя мълчи. Налага се да отговоря аз:
	— После ще трябва все пак да направиш своя избор. Нямаме повече време за загадки.
	Връщането ни в Лориен не може да се нарече триумфално. Охраната на градските порти презрително ни гледа — ние минахме от тук преди около два часа и явно не сме успели да настигнем армията. Ехидни реплики няма, но аз все пак решавам да дам някакво обяснение:
	— Той ни нави да потренираме — соча Неудачника. — Засега от нас няма много полза.
	Това обяснение не е по-лошо от всяко друго. Нека да ни мисли за самонадеяни, но навреме осъзнали се новаци.
	— Това Лориен ли е? — пита Неудачника, когато вървим покрай белоснежните дървета, оплетени от стълби, като новогодишни елхи с гирлянди.
	— Той е. Сега ще излезем навън и ще си уредим нещата — небрежно подхвърлям аз.
	— Аз нищо не мога да обясня — казва Неудачника.
	— Тогава се разделяме. Завинаги ще се разделим, момче — не го лъжа и не го шантажирам. Аз трябва да се крия. Скучно и дълго да се крия, по мизерни провинциални градчета, където наричат компютър калкулатора. А Вика трябва да си възстановява бизнеса.
	Вика ме поглежда, но мълчи. Тя разбира, тя знае, че ще трябва да изчезна.
	Неудачника вдига глава, гледа пронизаното от малорните небе.
	— Ако искаш остани тук. Ти нали не плащаш телефонни сметки? — питам аз.
	— Не.
	— И нямаш нужда да излизаш в реалността, за да хапнеш.
	Той мълчи.
	— Ще заработиш хиляди точки, ще бъдеш яко уважавана личност — разсъждавам аз на глас. — Някой път и аз ще дойда и ще питам: „Как да намеря мъдрия Алиен?“ И може би тогава ще рискуваш да ми разкажеш цялата истина.
	— И аз нямам много време, Леонид.
	— Айде бе! Какво са за тебе година-две? След стотици години… тишина?
	Неудачника спира. Ние се гледаме в очите.
	— Момчета, нещо станах най-неинформираната във вашата компания — казва Вика.
	— Ами всичко е просто, Вика. Много просто. Когато отхвърляш невъзможното, то истина става невероятното.
	Даже Неудачника е объркан.
	Още нещо липсва в дългата верига от условия, които ще му позволят да говори.
	— Да вървим — моля аз. — Хайде да не притесняваме горките елфи… ние никога няма да станем част от тяхната приказка.
	Изходът от Лориен е през същия тунел. Само че този път стражарят не ни измъчва с въпроси.
	— Решавай, Неудачник — казвам аз, отваряйки вратата. — Не се шегувам, наистина се уморих от ребуси.
	И само като излизам навън, разбирам, че все пак ще решавам аз.


	Човекът Без Лице стои на пет метра. Ръцете му са скръстени, изпод пепелявата коса ни гледа мъгла. Черният плащ се стеле над мръсния тротоар.
	И не е сам.
	Трима охранители с автомати стоят зад гърба му. Още двама парят във въздуха малко по-нататък. Полетът им е реализиран не така иронично, като крилатите чехли на Зуко — зад гърбовете им бучат реактивни раници. Те не са високо, на два-три метра от земята, и тази сцена ми напомня някаква древна, още от преди виртуалността игра…
	— Браво, дайвър — произнася Човекът Без Лице.
	Вика идва на себе си първа.
	— Твоите момчета ли съсипаха моето заведение? — агресивно започва тя.
	Мъглата над яката на черния плащ се движи.
	— Провери си банковата сметка, момиче, и после решавай, дали имаш право да се обиждаш.
	Отново движение — несъществуващото лице се обръща към мен.
	— Складът, където си говорехме първия път, се намира на Нюкъм-стрийт, четиридесет и две. Отиди там и вземи това, което ти обещах.
	Яко.
	Камшик и курабийка.
	Сладка-сладка курабийка.
	Човекът Без Лице прави крачка напред. Протяга ръка на Неудачника.
	— Да вървим. Трябва да обсъдим много неща. Знам кой си.
	Неудачника не помръдва.
	— Можем да се договорим. Трябва да се договорим. Не знам какви условия ще поставиш, но всичко може да се реши… — ласкаво, магнетично шепне Човекът Без Лице. Той вече не гледа към нас, ние сме купени и свалени от играта.
	Според него, разбира се.
	— Прекалено дълго не си живял в Русия, Дима — казвам аз, и Човекът Без Лице застива. — Можеш да си закачиш медала в кенефа.
	— Искаш да кажеш, че не се продаваш, Леонид?
	Квит сме. И той знае моето име. Може би и адреса също.
	— Да.
	— Не извършвай самоубийство. Предпочитам добре да платя за добре свършена работа… и между другото, на това не съм се научил в Русия.
	— Аз не съм работил за теб. И ти също рискуваш.
	— Какво например?
	— Ами ако те предам на Урман? Лично на Фридрих Урман? Той също жадува да се приобщи към тайната.
	Човекът Без Лице се смее.
	— Дайвър, ти си много тъп! Лично на Урман? Никой от хората от такъв ранг не се занимава с бизнес във виртуалността! За това те си имат референти. Секретари, двойници, факсимилета, ако щеш. Добре подготвени помощници… за водене на бизнеса във виртуалното пространство.
	Поемам удара. Плесницата е добра, аз не съм и подозирал за такива тънкости. На мен ми изглеждаше, че бизнесмените би трябвало да се стремят към дълбочината със същия хазарт, както и обикновените хора. Но поемам удара — нямам друг изход.
	— Какво значение има, Дибенко? Мога да съобщя за теб на „Ал-Кабар“. А ти нищо не можеш да ми направиш, аз съм дайвър.
	— И дайвърите имат уязвими места.
	Той блъфира. Не може да не блъфира. Обръщам се към Неудачника, питам:
	— Искаш ли да тръгнеш с него?
	— Това ти ще решиш — отговаря Неудачника. Само у него няма сега капка страх. У него и у Дибенковите мутри, но при тях причините са други.
	— Ние си тръгваме — казвам аз, и хващам Неудачника за ръка. Колкото и да е странно, аз съм абсолютно сигурен, че Дибенко няма да ни попречи. Нали не е идиот! Ако разбира какво става…
	— Убийте тези двамата — заповядва Човекът Без Лице.
	Ние стоим като твърде тясна група, и охраната не започва да стреля. Изглежда им е заповядано да запазят Неудачника на всяка цена. Двамата във въздуха продължават да парят, а тримата, които стоят на земята, се хвърлят към нас.
	Колко му е да се справят с двама безоръжни? Няколко удара с прикладите — няколко вируса, набутани в нашите машини — и ние ще изчезнем от мястото на битката. Може би през глухата стена сега ни гледат храбрите елфи на Лориен, но те няма да се намесят. Те си имат свои сражения и храброст.
	Но се оказва, че ни наблюдават не само елфите.
	Аз успявам да се отклоня от първия удар, подлагам крак на охранителя, той пада. В Дийптаун те са принудени да се подчиняват на общите правила… Опитвам се да му изтръгна автомата с надеждата, че този набор от вируси е формиран като автономен файлов обект…
	И в този миг от покрива на елфическата развалина скача дълга сива сянка.
	Вълкът събаря единия от летящите охранители, поваля го на тротоара леко, като картонена кукла на конци. Щракат челюсти — и човекът застива. Вълкът отскача настрани — тъкмо навреме, втория летец започва да стреля в негова посока.
	Куршумите уцелват равнодушното тяло, което започва да се издига — раницата му все още работи. А вълкът се хвърля към нас.
	Човекът Без Лице с плавно движение се отдръпва от пътя му. Но вълкът не бърза да стигне до него, той захапва гърлото на единия от нашите противници. Времето като че ли се сгъстява, аз виждам как третия охранител се бори с Вика, и хвърлям моя противник върху него.
	С един удар на челюстите вълкът прегризва врата на охранителя и скача върху останалите двама. Върколакът е прекалено увлечен, за да имитира чисто вълчите движения — той разкъсва противниците със зъби и ги млати с лапи по-скоро като котка. От ноктите му се сипе зеленикава прах — вирусното оръжие влиза в действие.
	Автоматът се търкаля в краката ми, аз го вдигам, но в програмата, разбира се, има детектор на потребителя. Спусъкът под пръстите ми е неподвижен. Просто хвърлям оръжието по летящия срещу мен охранител, и той машинално започва да стреля. Прекалено бърза и глупава реакция.
	А в дадения случай е и опасна. Откосът удря летящия автомат и защитата на бойната програма не издържа. Взрив — целият пакет вируси, съединени в облика на автомат, сработва едновременно. Най-близо до тази неприятност се оказва нещастният летящ охранител, и той го отнася. Той пламва и направо във въздуха се разпада на безформени късове.
	— Бягайте! — ръмжи вълкът, скачайки от неподвижните тела. От зъбите му капе кървава слюнка, козината му е настръхнала. Аз отивам при Ромка, слагам ръка на гърба му, шепна:
	— Благодаря ти.
	Човекът Без Лице е последният, останал жив. Той спокойно стои и наблюдава разгрома на гвардията си.
	— Бягай! — отново ръмжи вълкът, не сваляйки поглед от Дибенко.
	— Дайвърско братство? — с насмешка казва Човекът Без Лице. — Не очаквах.
	Той е прекалено спокоен. Кимам на Вика и Неудачника, и те послушно започват да отстъпват. Ние с Роман оставаме — двама срещу един.
	Но този един е прекалено невъзмутим.
	— Отново ти предлагам да се свестиш, Леонид — казва ми Дибенко.
	— Тръгвай де! — бляскайки със зелените си човешки очи, ми съска вълкът. И скача върху Човека Без Лице.
	Страхотен скок, по-бърз и по-точен от онзи, от покрива. Челюстите му щракат на врата на Дибенко, предните лапи дращят по гърдите му. Сега, изправен на задните крака, върколакът е много по-висок от човека.
	— Пикльо — казва Човекът Без Лице.
	С една ръка той повдига вълка за врата и го мята към елфическата барака. Ударът е толкова силен, че стената се срутва и пропада, и вълкът наполовина се набутва в коридора. Но той веднага се отърсва и пак се хвърля върху Дибенко. Ударът не е бил просто удар — козината на вълка е обхваната от бледо сияние.
	Вкараха му все пак на Ромка вирус. Сигурно е изключил цялата защита — заради бързината и точността на движенията. Но дори сега, докато вирусът яде компютъра му, той продължава да се бори.
	Аз побягвам. Всичко друго е от лукавого. Ромка ме е следил — как ли се е изхитрил? Той се хвърли в битка, за да ми даде шанс.
	Да го пропилея е глупаво.
	На десетина метра от мен Вика спира кола на „Дийп-превозвач“, натиква вътре Неудачника, маха ми с ръка. После на лицето й се изписва ужас.
	По гърба ми дращи жален, затихващ вой, и в следващия миг Човекът Без Лице ме хваща за рамото. Трудно е да се състезаваш в скорост с човек, чийто личен компютър е прототип на „Пентиум ІV“. Удар — и аз падам на тротоара. Човекът Без Лице, който е измислил дълбочината, се накланя над мен.
	— Бях търпелив — казва той.
	Плюя в сивата мъглива маска. Жестът ми е чисто символичен — възможността за плюене във виртуалното тяло не е предвидена. Ще трябва да подхвърля на Компютърния Маг тази идея…
	Дибенко опипва липсващото си лице, все едно че изтрива плюнката. Но той не е толкова гнуслив. Пръстите му събират в шепа мъгла, мачкат я, като мръсна снежна топка.
	— Гепи, дайвър. Щастливи сънища — казва той.
	И снежната топка полита към мен, право в лицето ми, разгръщайки се в безкрайно платнище. Вече не сиво — ярко, искрящо, огледално, празнично, шарено.
	Твърде късно схващам, защо ми е позната тази шарения.
	Дълбочина-дълбочина…
	Твърде късно.
	Дийп-програмата ме захлупва и нямам сили да й се изплъзна.
	Дълбочина-дълбочина…
	А платнището си свети и няма намерения да изгасва, както се полага на една честна, законопослушна дийп-програма…
	Дълбочина-дълбочина…
	Гмуркам се все по-надълбоко, падам в тази цветна пропаст, в безкрайната редица фалшиви отражения, в цветния лабиринт, в безумие и безпаметство.
	Моята машина няма таймер, и никой няма да дойде до вратата ми със собствен ключ.
	Дълбочина-дълбочина…
	Не успявам да изплувам с такава скорост, с каквато ме завлича цветният водовъртеж!
	Дълбочина-дълбочина…


>>	111

	Преди всичко — спокойствие.
	Разправят, че това е била любимата поговорка на някой от нашите космонавти.
	Само дето кой сега си спомня героите на миналите дни?
	Спокойствие.
	Паниката убива по-бързо от куршума.
	Около мен е безкраен калейдоскоп. Дъга, фойерверк, работеща дийп-програма. Колко е просто — и неочаквано. Дайвърът може да изплува, но какво ще направи, ако водата нахлува по-бързо, отколкото той плува нагоре?
	Още не знам.
	Правя крачка — колкото и да е странно, успявам. Светът е загубил реални очертания, превърнал се е в картина на побъркан абстракционист. Покрай мен профучава оранжева въртяща се лента, увива се на пръстен, опитва се да ми се завърже на главата. Махам я — не виждам ръцете си, но лентата обидено се отдалечава. Изпод краката ми, които също ги няма, изригват фонтанчета бял прах. Завалява изумруден дъжд, всяка негова капчица е мъничък кристал, който боде тялото ми.
	И тишина, мъртва тишина, почти същата, за която говореше Неудачника…
	Спокойствие.
	Къде съм сега? Влача се по улиците на Дийптаун, протегнал ръце и сляпо гледащ в нищото? Или съм паднал някъде в дълбините на Дибенковия компютър? А може би подобно на митичните персонажи съм се разтекъл из цялата мрежа?
	Спокойствие.
	Преди всичко — аз съм си вкъщи. Вкъщи, пред старичкия си компютър. С каска и костюм. Някъде пред мен е клавиатурата, отдясно — мишката. Ако напипам клавишите, ръчно напиша командата за изход…
	Не, това е невъзможно. Даже не е защото няма да усетя клавишите. Съзнанието ми отдавна е свикнало да имитира движенията. Аз не протягам ръка, а сам леко я раздвижвам, не скачам — повдигам се от стола, не ходя — движа краката под масата. Илюзии. Дълбочина.
	— Вика! — казвам аз. — Вика! Излизане от виртуалността! Вика, аз прекъсвам потапянето! Излизане!
	Нулев ефект.
	Аз приемах като нормална възможността да общувам с „Windows Home“ от дълбочината. Да приемам и прехвърлям файлове, да излизам от дълбочината, да се интересувам от свободните ресурси на машината. Ако всичко беше толкова просто… кой щеше да има нужда от дайвърите.
	Сега, в кожата на обикновен виртуал, съм на общото дередже.
	Аз не усещам реалния свят.
	Не мога да повикам помощ.
	Аз потъвам.
	Спокойствие!
	Опитвам се да си махна шлема, който не усещам. Безполезно е. Тичам, дърпам се в надеждата да прекъсна някой кабел.
	Едва ли съм се придвижил дори и един метър.
	Затварям очи. Трябва да изключа от дийп-програмата. Да не я виждам. Да не потъвам повече.
	Дълбочина-дълбочина, не съм твой, пусни ме, дълбочина…
	Повтарям го стотици пъти — двойкаджия от дайвърското училище, който унило пише в тетрадката си едно и също изречение.
	Дълбочина-дълбочина, не съм твой, пусни ме, дълбочина…
	Нищо не се променя.
	Там, в безкрайно далечния истински свят, вцепененото ми тяло седи пред компютъра. И в отворените му очи се отразяват смъртоносните дъги.
	Дибенко ме хвана.
	Случайно ли е измислил този капан? Опитвал се е да се научи да изплува, правил е спасителен пояс, а е създал циментови тежести за крака? Или той се е стремил именно към това — не да даде на всички виртуали способностите на дайвъри, а да ни свали до общото ниво?
	Може би никога няма да узная това.
	Какво е станало с Ромка? Успя ли Вика да се качи в колата, или също броди в разноцветната виелица, а Неудачника върви с Дибенко — покорен и мълчалив?
	За да разбера, трябва да се върна.
	Светът около мен малко се успокоява. Или буйството на багрите се систематизира, или аз съм се вгледал и посвикнал с него. Да приемем, че изумруденият дъжд вали отгоре — това вече е ориентир. Да опитаме да вървим. Бавно, спокойно. Например към тая упорита оранжева лента, която се върти отпред…
	Лентата ме допуска почти плътно до себе си и отлита. Успявам да забележа, че изумруденият дъжд я е засегнал, обрулил краищата й. Оранжевата лента е свита на колело на Мьобиус, като че ли… като че ли е независима от околното пространство!
	Това е малко прекалено засукано за една проста дийп-програма…
	Отново вървя към лентата — и тя отново не ми се дава, отскача.
	А бе какво става всъщност? Около мен се е създал този безумен свят, или всичко това са шегички на подсъзнанието?
	Вървя след лентата. Всяко направление може да бъде правилно — ако тук съществуват направления. Дъждът се засилва, кристалчетата стават по-тънки, превръщат се в игли. Навеждам се, за да предпазя очите си, продължавам да вървя. Не знам защо, но се радвам на това, което става. Някой с някого се бори.
	Значи още имам шанс.
	Нито разстояние, нито време. Всички мерки са се объркали. Може би е минал час, може би три километра.
	Може би съм се побъркал.
	Лентата пърха пред мен, но движенията й са все по-бавни и неуверени. Тя вече се превръща в оранжева дрипа, разкъсана от дъжда. Последно движение — и тя пада долу, вдигайки гейзер от бял прах.
	Край?
	Стоя над останките от странния си водач. Сега какво? Нямам друг ориентир. Затварям очи — и чувам слаб, далечен звук.
	Дийп-програмата не работи със звук! Разправят, макар че може и да са слухове, че на компютъра на Дима Дибенко не е имало звукова карта.
	Вървя.
	Звукът става по-силен, но не по-отчетлив. Така може да ромоли горски поток, или да шуми далечен прибой, или да просъсква пламъкът на свещ. Но все едно, дори да чувам ехото от Големия Взрив — аз имам нужда от този звук, той е липса на тишина!
	Крачка, още една.
	Даже през спуснатите клепачи усещам, че има промяна.
	Отварям очи. Светът е като избелял. Изумруденият дъжд е загубил яркостта си, станал е блед, вече не смарагди — мръсни парченца стъкло от бутилки се сипят от небето. Белият прах под краката едва се вижда.
	А пред мен гори синя звезда.
	Парченце от дневно небе.
	Не знам, тя ли е пораснала, или аз съм се смалил — пред мен се извисява проблясващо огнено кълбо. Протягам ръка, докосвам топлите лъчи.
	И падам в звездата.


	Вятър.
	Студен вятър ме удря в лицето.
	Ставам от напудрената със сняг земя. Във всички посоки се простира плоска като маса равнина. Хоризонт няма. Небето е премрежено от плъзгащи се, преплитащи се оранжеви нишки, през които струи синя светлина.
	И още — над земята текат мъгливи струи, които променят своята яркост и плътност, носят се срещу вятъра и се издигат към оранжевата решетка на небето.
	Изтръсквам снега от коленете си и поглеждам дланта си. Странен сняг — прекалено едри кристали, разсипващи се, не се слепват. На ръката ми те със съскане се изпаряват и се превръщат в лек дим.
	— Радвам се, че стигна, Льоня — казва Неудачника зад гърба ми.
	Не успявам да се обърна — той почти крещи:
	— Не… не бива!
	Обвита с мъгла равнина, студен вятър, сипкав сняг… Преглъщам буцата в гърлото:
	— Неудачник… благодаря ти.
	— Трябваше да ти помогна — много сериозно отговаря той. — Поне да опитам. Ти нали ме спаси.
	— Не много удачно…
	— Но ти ме изведе. А на мен ми беше много зле… там.
	— Досещам се. Но ти би могъл да минеш „Лабиринта“ за час… за десет минути…
	— Льоня…
	— Можеше просто да излезеш, а можеше и да счупиш всички рекорди.
	— Не, не можех.
	— Но защо?
	— Още ли не си разбрал? — в гласа му прозвучава учудване.
	— Не искаше да убиваш?
	— Да.
	— Но това не е наистина! — възкликвам аз.
	— За теб.
	— Никога не бих могъл да бъда като теб.
	— Това не е необходимо, Стрелецо.
	— Знаеш ли — борейки се с изкушението да се обърна казвам аз, — един път ми се стори… само за миг… че ти си Месия. Разбираш ли?
	Неудачника е много сериозен.
	— Не, Леонид. Не бих искал да бъда ваш бог. Никой от измислените. Те са много жестоки.
	— Като нас.
	— Като вас — като ехо отговаря Неудачника, и гласът му е печален.
	— Сън ли е това? — питам аз след кратко мълчание. — Всичко това наоколо?
	Той много дълго мълчи, този, който стои зад гърба ми и ме помоли да не се обръщам.
	— Не, Льоня. Ако е сън, то не е твой.
	Разбрах.
	— Благодаря.
	Не ми е студено, сигурно защото той иска така. Не ме опарва сивият сипкав сняг под краката ми и не ме изпепеляват мъгливите струи. Може би това за него е било елементарно, а може и да е изисквало огромни усилия? Не знам.
	— Успяхте ли да избягате? — питам аз.
	— Да. Сега пътуваме из града. Вика казва на шофьора най-различни адреси… според мен тя не знае какво да прави.
	За миг Неудачника спира, после добавя:
	— Освен това плаче.
	Оранжевите ленти се вият в небето. Безкраен танц под жаркото синьо слънце. Сигурно това все пак е красиво…
	— Кажи й, че с мен всичко е наред.
	— Това истина ли е?
	— Не знам. Ще ми помогнеш ли да изляза от тук?
	Неудачника не отговаря.
	— Ще мога ли да изляза?
	— Да. Може би.
	— Кажи на Вика, че всичко е наред.
	— Тя яма да повярва.
	— Ще повярва. Тя също почти разбра. Кажи й, че в руския квартал на „Дийптаун“ има компания „Поляна“. Тя притежава само една сграда. Един скучен двадесететажен панелен блок. Чакайте ме там, пред втория вход, точно след час.
	— Нещо друго, Леонид?
	— Не. Това е.
	— Ще ти бъде много трудно, Стрелецо — Неудачника се запъва. — Ти си свикнал да се бориш с дълбочината. Сила и устрем. Ти си добър плувец, винаги си изплувал от водовъртежа. Но сега това няма да сработи.
	— Ти не си свикнал да се осланяш на силата?
	— Зависи на коя сила, Стрелецо…
	Нещо леко докосва рамото ми. Дали прощално, дали ободряващо.
	И небето от оранжеви нишки пада на снежната земя…
	Ставам — в цветни пръски, в калейдоскоп от искри. Дийп-програмата работи. Тялото си все така не го виждам.
	И само едва доловимия спомен за докосването живее в мен.
	Аз още помня онзи свят, още живея в него. В чуждия далечен сън…
	— Какви ги вършиш, Дибенко? — шепна в безумстващата тишина. — Не може… не може да постъпваш с него по нашия начин.
	Той не ме чува, случайният творец на виртуалния свят, той продължава да гони Неудачника, лова за чудото. Но аз трябва да го намеря, да му обясня, че греши…
	Затварям очи, разпервам ръце. Цветните блясъци отвъд спуснатите клепачи — дийп-програмата продължава да обвива моя мозък.
	Преди всичко — спокойствие. В нея няма нищо демонично. Бляскавата дрънкалка, която са размахвали пред очите на пациента хипнотизаторите — ето какво е дийп-програмата. Дрънкулка на електронния век. Няма граница между сън и сън в съня. Аз сам си създавам тези бариери. Сам се навивам, че потъвам.
	Но сега е време да изплувам.
	— Дълбочина… — шепна аз почти нежно. — Дълбочина-дълбочина…
	Ние я изграждахме, подреждайки тухлите-компютри на цимента на телефонните линии. Ние създадохме много голям град. Град, в който няма нито добро, нито зло — докато не идваме ние.
	Беше ни трудно в реалността. Там, където не разберат хазарта на многодневното разбиване на чужда програма и многомесечното писане на собствена. Там, където се говори не за падащите цени за мегабайт памет, а за вдигащите се цени на хляба. В света, в който убиват наистина. В света, в който е трудно и на грешниците, и на светците, и просто на хората.
	Ние построихме свой град, в който няма граници. Ние повярвахме, че той е истински.
	Време е да се изплува.
	Искахме да има чудеса, и затова населихме с тях Дийптаун. Елфически поляни и марсиански пустини, лабиринти и храмове, далечни звезди и морски дълбини — за всичко се намери място.
	Но сега е време да се изплува.
	Ние се уморихме да вярваме в доброто и в любовта, ние написахме на знамето си „свобода“ — с наивната вяра, че свободата е над любовта.
	Време е да пораснем.
	— Пусни ме, дълбочина — моля аз. — Дълбочина-дълбочина… аз съм твой.


>	Част пета. Неудачник

>>	00

	Отначало — тъмно.
	Всички багри на света изведнъж изчезнаха.
	Не забелязах кога е станало. Току-що около мен беше дийп-програмата, а сега няма изобщо нищо.
	Може би така загиват дайвърите? Падат на самото дъно на виртуалното пространство. Изпепеляват мозъка си и вече нищо не възприемат?
	Но тъмнината се раздробява на мрежа ситни квадратчета, променя яркостта си. И багрите се връщат.
	Аз стоя, притиснал чело до стена. Нарисувана стена на нарисувана къща.
	Странно. Като че ли съм влязъл във виртуалното пространство изобщо без да включвам дийп-програмата. Но аз не гледам екранчетата на шлема, аз май съм си наистина тук! Само дето светът престана да бъде реален, стана нарисуван, анимационен.
	Отстъпвам от стената, квадратчетата се сливат, превръщат се в кафяви правоъгълници. Тухли. Гледам в небето — тъмна синева с редки звезди. Покрай улицата — къщи и дворци, подобни на детски рисунки: ясни контури, залети с боя. Тази къщичка е тухлена, тази ограда е от дърво, в градинката растат елхички… По улицата — железни тръби с жълти петна на острието. Фенери… Условност, навсякъде условност. По-приличните райони са нарисувани по-добре, но сега съм някъде в покрайнините. Светът около мен е създаден с прости програми и се поддържа от слаби машини.
	А най-смешното е, че аз съм напълно истински. Скъсан в боя ръкав на ризата, изподрани ръце… Доближавам дланта си до лицето си — вижда се всеки косъм, мръсотията под ноктите и охлузената на кокалчетата на пръстите ми кожа.
	Човек, попаднал в анимационен филм.
	Побиват ме тръпки. Това е нещо ново, такова не ми се е случвало никога. Какво е направила с мен дийп-програмата, превъртяла се хиляда пъти?
	Какво съм направил с нея аз, изплувал от безумието?
	Откъм гърба ми идва звук. Обръщам се — по улицата се движи автобус. Огромно двуетажно съоръжение, почти цялото от стъкло. Нарисуван е доста щателно, даже му се въртят колелата. До прозорците са долепени карикатурни лица: възрастни, деца, старци. Отстрани на автобуса има емблема на „Дийп-превозвач“.
	Стоя, гълтам въздух, разглеждам неподвижните лица. Разбира се, как ще бъдат други — мимиката предават само много добри, настроени, конфигурирани за постоянния потребител програми. А тези са туристи.
	Автобусът спира, от него тромаво излизат хора. Отпред върви елегантен господин с яркочервен гащеризон, екскурзоводът. Мъжете, всички до един, са с костюми и вратовръзки, само единственият негър в групата е облечен с дънки и фланелка без ръкави. Лицата им са невъзмутимо правилни, като на второстепенни злодеи от детски анимационни сериали. Жените са с разкошни рокли, изработени доста по-добре от лицата им, с много бижута. Ято дечица с карикатурно огромни очи. Група старци и старици по къси гащи и с фотоапарати.
	Последен се спуска с чужда помощ младеж в инвалидна количка.
	— Хей! — подвиква ми екскурзоводът и ми маха с ръка. Устата му се отваря, но мимика няма и той.
	— Привет… — насила се усмихвам аз. Служителят на „Дийп-превозвач“ доволен се обръща към своите подопечни:
	— What attracts you most…
	Слабо изсъскване — и гласът на екскурзовода става едва различим. Заглушава го безизразен, с нещо познат глас:
	— Какво ви е най-интересно в този район на Дийптаун? Можем да разгледаме известния… — пауза, — забележителния, прославен център на книгата, където на вашето внимание ще бъде предложена всякаква литература… — пауза, — книги, списания, вестници, хартиени носители на информация, издадени във времето на…
	Примигвам като дете, разпорило любимото си плюшено мече и намерило в него мръсни парцали, смачкани хартийки и някакъв мръсен чорап.
	Аз толкова ценях програмата-преводач на „Windows Home“! Възхищавах се на това колко бързо и точно превежда тя от всичките пет езика на Дийптаун!
	Бързо — вярно е. Но цялата точност на превода се дължи на собствения ми мозък, който избира от словесната каша адекватните думи.
	— Също така тук има, разположени са, известните, популярните ресторанти „Мечът на Артур“ и „Четиридесет“. Ако продължим по четиридесет и трета улица още сто метра или малко повече, то ще доближим района за развлечения за възрастни, пълнолетни.
	Лек шум сред туристите — сигурно се усмихват.
	— Имате два часа свободно време — вещае екскурзоводът.
	Май разбирам къде се намирам. Онзи безличен сив купол наблизо — това е „знаменитият, прославен“ център на книгата. Той носи името на някакъв американски президент, който е субсидирал изграждането му.
	Ако съм на четиридесет и трета стрийт, значи ме е отнесло на противоположния край на града. Ама че разходка! Уплашено си гледам часовника и паниката ми минава.
	От елфическите владения сме излезли само преди двадесет минути!
	Туристите се разпръсват. Семейните двойки се насочват към ресторантите, самотниците в по-голямата си част — към увеселителните заведения за възрастни. Младежът в инвалидна количка, съпровождан от побеляла старица и негъра, се запътва към центъра на книгата. Екскурзоводът вади внушителна по размер пура, явно не от най-евтините, нарисувана по-добре от лицето му, отхапва края, пали. Идва към мен.
	Нима вече винаги ще бъде така?
	Искал ли съм такава победа над дълбочината?
	Не.
	Готов съм да се залъгвам и занапред. Да виждам град и хора, а не смес от детска рисунка и примитивна анимация. Не съм съдия за този свят, не съм равнодушен страничен наблюдател. Аз съм част от дълбочината, плът от плътта на Дийптаун…
	Закривам лицето си с ръце, гледам в тъмнината. Не зная кого да моля, дълбочината или самия себе си. И все пак моля.
	Бъди мен, дълбочина…
	— Искаш ли пура, момче? — добродушно ме пита екскурзоводът.
	Той се усмихва и ми протяга табакерата. Яката на червения му гащеризон е разкопчана, от джоба се подава капачка на химикалка и ъгълче на тефтерче. Хващам се на бас, че преди ги нямаше. Лицето му е открито, разполагащо, добродушно. Така и трябва да изглежда човек, развеждащ из дълбочината неопитни новаци.
	— Благодаря, не пуша…
	Всичко е наред. Както преди.
	Даже по-добре.
	Аз съм твой, дълбочина. Мога да бъда истински човек в истинския Дийптаун, или истински в нарисувания град. Може би мога да бъда и рисунка, която се разхожда сред истинските жители на Дийптаун.
	Благодаря ти, Димочка Дибенко. Ти искаше да ме изхвърлиш от играта. Може би дори да ме убиеш.
	Но нещо се обърка.
	Дори се досещам какво. Неудачника все пак ми помогна. Даде ми част от силата, която владее.
	На него му благодаря от сърце.
	— Е, както искаш — екскурзоводът не се обижда от отказа ми. Прибира пурите в джоба. — А ти си старо куче, нали?
	— Вярно е — признавам аз.
	— Аз съм Кърк — представя се мъжът. — Приличам ли?
	Сигурно има предвид някой герой от компютърна игра или комикс. Никога не съм се интересувал от простичката американска масова култура.
	— Не много — отговарям напосоки.
	— Ами да! — подхваща Кърк. — Приликата трябва да бъде вътрешна!
	Той пуска в небето струя дим, ловко премества пурата от единия ъгъл на устата в другия.
	— Аз съм от Сиатъл — решава той да продължи общуването, макар че аз не му се представих.
	— А пък аз съм от Санкт-Петербург.
	Кърк радостно ме удря по рамото.
	— Да! Знам! Бил съм при вас!
	Аз съм приятно изненадан, но продължението ме разочарова:
	— Хубаво градче — споделя Кърк впечатленията си. — Имах едно гадже… много строго момиче! И така се случи, че ми се счупи карбуратора, когато надвечер минавахме през Санкт-Петербург. Наложи се да пренощуваме.
	Той хитро ми намига.
	Аз с удоволствие бих посетил родината на Том Сойер, но сега това самомнение ме вбесява.
	— Аз съм от другия Санкт-Петербург. В Русия.
	— Русия! — Кърк е приятно изненадан. — И вие ли имате Санкт-Петербург?
	— Имаме. А Сиатъл — това къде е? В Канада или в Мексико? — интересувам се аз.
	Кърк си дъвче пурата и не може да разбере, шегувам ли се, или наистина не съм чувал за този толкова забележителен град.
	— В Америка!
	— В Южна или в Латинска?
	Не, той, разбира се, е типичен, пълноценен американец, но не е лошо момче. Смее се и ме удря в корема.
	— Браво! Супер! Аз ще ви посетя. По-нататък. Планирам на четиридесет и пет години да обиколя Европа, ще намина и при вас!
	— Заповядай.
	Толкова съм изцеден от дийп-програмата, че сега с удоволствие стоя и водя този нелеп разговор.
	— Аз пък развеждам туристите — продължава Кърк. — Този бизнес го наследих от баща ми. Весело е! Като се разкарвахме из града, едно момиче все искаше да й покажа дайвър. Аз посочих някакво момче, викам: „Дайвър!“ Щяха да обърнат автобуса, всички се хвърлиха да го гледат.
	Смеем се заедно.
	— Насам идваме рядко — Кърк мляска с пурата. — Но Сам много искаше да види центъра на книгата, решихме да спрем тук… и за него е близо, и ресторантчета има наоколо… и всичко останало… Сам е онзи високия, с дънките и фланелката…
	— Негърът ли?
	Кърк се задавя от моя директен расизъм. Как може да се нарича негъра негър!
	— Е, аз ще тръгвам, имам работа — мърмори той и бързо, без да се сбогува, се насочва към автобуса. Вдигам рамене. Ако знаехте, граждани на великата държава, колко са смешни и глупави вашите комплекси…
	Но на мен ми е време. Вдигам ръка, и иззад ъгъла с готовност излиза такси.
	— Компанията „Дийп-превозвач“ се радва да ви приветства! — казва шофьорът. Като по поръчка той е чернокож, и аз тихо се смея, качвайки се в колата.


>>	01

	Пътуваме доста дълг, „Дийп-превозвач“ се включва към компанията „Поляна“ през куп междинни хостове. Моят компютър не е толкова мощен, че пълноценно да държи целия блок, в който аз съм наел апартамент от самия себе си, затова „Поляна“ е разположена на някакъв сървър под наем, май беше в Беларус. Не е много скъпо и е доста надеждно, не смятам да променям това положение дори и след като си взема вместо моя пентиум свястна машина.
	По пътя се забавлявам, като правя света около мен ту истински, ту нарисуван. Това вече ми се отдава без никакви усилия. Нещо повече, започвам да променям възприемането на пространството на фрагменти. Нарисувана кола изпреварва нашата истинска. Истинска девойка върви по нарисувана улица. Стоят и си говорят двама младежи — единият е жив, другият — анимационен.
	Ако това е безумие, то ми харесва.
	Превръщам „Волвото“, в което пътувам, в нарисувано, и протягам ръка през стъклото. Кожата ми усеща напора на вятъра.
	Немислимо!
	Светът около мен принадлежи на чужди сървъри. Аз съм тук транзит, може би дотук изобщо не може да се стигне по друг начин… а аз мога във всеки момент да сляза, да изпадна от фучащата кола. Нещо се е разместило, нещо се преобръща. Аз вече не се гмуркам в дълбочината, аз живея в нея!
	Една пресечка преди моя блок казвам на шофьора да спре. Този район ми е добре познат, той принадлежи на две големи руски банки. Разбира се, неофициално. Финансистите не виждат особен смисъл в такива „капиталовложения“, но програмистите, работещи в банковата сфера, са си направили хубави апартаментчета за сметка на фирмата. Никой началник от новобогаташите не може да разбере, че неговите компютри не само изчисляват дебит и кредит, но и поддържат част от площта на Дийптаун.
	Това е най-подходящото място за проверка на новите ми способности.
	Тук има доста народ. Това е центърът на града, наблизо са и жилищните квартали, и центровете за забавления. Вървя по тротоара и търся по-тихо място.
	Ето това става. Мъничка градинка с малко фонтанче и няколко пейки, завършваща с глух калкан на висока сграда. Направена е простичко, но с вкус. По тревата, въпреки табелката „Забранено е разхождането на кучета!“, рижаво момиче разхожда на каишка котенце. Хм. Какво пък, има логика, забраната не е за тях. На котето явно му е омръзнала гадната каишка и то непрекъснато спира и се опитва да я махне с лапа. Усмихвам се в отговор на строгия поглед на момичето и със секундно усилие за миг я превръщам в нарисувана.
	Котето си остава истинско. То е слънчево-рижо, както и стопанката му, живо и непослушно. Виртуалните животни са един от най-печелившите бизнеси в Дийптаун, разбира се, след игрите.
	Обожават ги японците — може би в техните къщички не може да се държат истински? Купуват нарисувани кученца и котенца и хората, които обичат животните, но са алергични към тях…
	Сядам на пейката до една гукаща двойка. Под звуците на фонтана разглеждам глухата бетонна стена. Ако съм прав, зад нея са компютрите на една много известна банка.
	Дали да не взема да опитам?
	Седем гряха, едно изкупление. И без това вече съм виновен за щети за милиони. Отишла главата, той плаче за кожата…
	Успокоявам се с народни мъдрости и поговорки, но не мога да се реша. Двойката се прегръща, без да ми обръща внимание. Иска ми се да вярвам, че това наистина са влюбени, които в реалността са разделени от хиляди километри, а не търсачи на безопасни виртуални приключения…
	Покрай стената търчат деца — момиче и две мамчета. В ръцете им има цветни тебешири и те ентусиазирано покриват стената с графити. Чувам радостни вопли: „Янка, на Андрюшка страшилището е по-страшно!“ „Севка, дай ми червения тебешир, моля, ти се, дай ми го!“ Явно някой е извел чедата си на разходка във виртуалността. Най-накрая децата утихват и започват да рисуват. Момичето рисува самурай с меч, мечът е почти като истински. Пълничкият очилатко Сева търчи покрай стената и изобразява нещо като питон, глътнал слон. Но питонът придобива дуло, и аз разбирам, че това е просто танк. Слабият мургав Андрей прилежно сумти, изографисвайки немислимо чудовище. Може би така го е замислил, а може би е искал да нарисува човек…
	Ставам и се отправям към децата.
	— Деца, можете ли да нарисувате врата? — питам и тримата.
	Въпросът явно ги озадачава, но след кратко съвещание те заедно започват да се трудят върху пожеланото от мен. Вратата също се рисува ентусиазирано, с взаимно изтръгване на тебешири и спор: трябва ли да има ключалка или не?
	Аз търпеливо чакам. Най-накрая рисунката е завършена и младите таланти ме гледат с очакване — ще я оценя ли?
	— Супер е — честно казвам аз. — Много ви благодаря!
	Вратата наистина е добра. Разположена е между хобота на слона… тоест дулото на танка, и самурайския меч. Има си и ключалка, и дръжка, и даже панти.
	— Много ми помогнахте — признавам аз.
	Децата упорито чакат.
	Тогава правя улицата нарисувана. Вдишвам дълбоко, отпускам се, и превръщам вратата в истинска.
	Това е само илюзия, само илюзия, разбира се…
	Протягам ръка и дърпам вратата към себе си. Един път, два пъти. Никакъв ефект. Какво всъщност очаквах?
	Със злоба ритам истинската врата в нарисуваната стена. И тя се отваря.
	Отваря се навътре…
	Гледай ти — получи се!
	Децата зад гърба ми викат — не изплашено, не изненадано, а по-скоро радостно. Под тези викове влизам в непроницаемата стена.
	И се оказвам в баня.
	Древните римляни, които са разбирали от тези работи, а заедно с тях пестеливите финландци и хазартни руснаци биха се спукали от завист. Огромна мраморна зала, заснежен стъклен купол горе, през който свети студеното зимно слънце. В центъра на залата — кръгъл басейн, в който се киснат десетина мъже. Зад прозореца — планини и склон, по който търчат, вдигайки фонтани от сух снежен прах, още няколко любители на банята, явно най-смелите. Отваря се тежка дървена врата, от сауната с вопъл изскача слаб младеж. Скача в басейна, вдигайки вълни, започва да подскача на място. До бара, загърнат в чаршаф, пие бира плешив дебелак, снизходително поглеждайки басейна.
	Изкушението да си сваля панталоните и да се присъединя към компанията е голямо. Я ги виж тия банкови програмисти, какви са хитреци! Добре са се устроили! Само ми е интересно, в реалността не се ли изпотяват, докато се кефят в сауната?
	И все пак аз влязох!
	Колоните, обкръжаващи басейна, засега ме укриват от чужди погледи, но това няма да продължава дълго. Един облечен в баня е доста забележима фигура. Обръщам се — вратата вече я няма.
	Ще минем и без нея.
	Минавам през стената. Банята е много хубаво нещо, но мен ме интересува друго. Онова, което изобщо няма израз във виртуалността…
	Но май пак съм попаднал не където трябва. Мрачно безлюдно помещение, в центъра му има редица казани, в тях шумно се плиска вода. Покрай казаните пълзи лентата на конвейер, от отвори в тавана се сипе в казаните нещо, което прилича на прах за пране.
	Това прилича на някаква ужасна автоматизирана пералня от стар фантастичен роман. Вече възнамерявам да продължа, но един от казаните се накланя и изсипва на конвейера съдържанието си.
	Много мръсна вода и около два килограма пари.
	Толкова съм потресен, че изскачам от виртуалността, дори без да си кажа стихчето за дълбочината.
	На екраните на шлема си виждам цифри. Равни редици цифри, таблици, неразбираеми фрази. Свалям шлема.
	Разбира се, няма никакъв смисъл да се оформя графично процесът на прехвърляне на пари от една сметка на друга, а още повече на тяхното пране. Но моето умничко подсъзнание, свикнало с картинки, се постара като за световно!
	Много ме болеше главата. Дали заради многократното превъртане на дийп-програмата? Или като последствие от това пренапрежение, което изпитах сега? Какво значение има.
	Вадя от масата отворена опаковка аналгин, поглеждам в хладилника. Една кутия „кола“ още се търкаля. Задавяйки се, сдъвквам таблетките, запивам ги с газираното питие. Потърпи малко, нещастен мой организъм. Най-важното е още пред нас.
	Преди да се върна в пералнята, си поглеждам часовника: два без петнадесет. Не беше лошо да хапна нещо.
	В казаните низко бучат витлата, изпирайки парите. По конвейера пълзят долари, марки и рубли. Гледам този безкраен поток, зад който стоят нечий пот и нечия кръв.
	Какво ще стане, ако си взема от конвейера един-два милиона? Не знам защо съм сигурен, че те ще се окажат на моята банкова сметка. Може би ще се включа към изолираната банкова мрежа и без самият аз да знам, ще напиша на клавиатурата команда за трансфер на парите. Може би компютрите на банката сами ще извършат всички операции само по желанието ми.
	Сега вече не съм просто крадец, устойчив към хипнозата на дълбочината. Аз съм самата дълбочина. Част от нея…
	Навеждам се, вдигам стодоларова банкнота. Мога да запомня номера й. Мога да направя така, че по документите на банката тя изобщо да не се е появявала тук.
	Сега мога всичко — или почти всичко.
	Хвърлям хартийката обратно на конвейера, вървя към стената. Крачка — и светът избледнява, пада надолу, превръща се в плоска схема под краката ми. Огромен лист, разстлан в пустотата, аз летя над него, вглеждам се в нишките на улиците.
	Ето го и моя дом.
	Гмуркам се към него, пробивам плоскостта на схемата, чувствам асфалта под краката си. Вече никакви усилия, никакви стихчета и молби към дълбочината. Нали не моля тялото си да диша!
	Вика и Неудачника нещо си говорят пред входа. После Вика ме забелязва и объркано замлъква.
	Махам с ръка, вървя към тях, а Вика тича към мен.


>>	10

	Заключвам вратата на входа, дълго се занимавам с ключалките. Вика все още ме държи за ръката, а с една ръка да се включат всички системи за безопасност е трудно.
	Най-накрая се решавам и просто заповядвам на вратата да се затвори. Щраква езичето на ключалката, започва да примигва лампичката на алармата. Неудачника вдига глава — май че усеща нещо.
	— Какво направи той с теб? — пита Вика. Едва сега, когато сме изолирани от външния свят, тя се отпуска. Сигурно не бях прав, че не побързах направо към нея.
	— Дийп-програма — намирам известно оправдание, като й обяснявам случилото се. Зациклена дийп-програма, безкрайно потапяне.
	Вика присвива очи, тя разбера.
	— Невъзможно беше да изплувам.
	— Но ти…
	— Намерих заобиколен път — поглеждайки Неудачника, казвам аз. — Вика, как изглеждаше това отстрани?
	— Дибенко хвърли нещо по теб… — тя бръчка чело, спомняйки си. — Като някаква кърпа… и ти падна в нея. Приличаше на много мощен вирус.
	— А Ромка?
	Вика ме гледа с недоумение.
	— Вълкът. Това е Ромка, дайвър-върколак. Мой приятел…
	— Той го изгори. Изпепели го. Просто го хвана за гушата и онзи се запали.
	Мълча. Какво да кажа, външните ефекти на един вирус могат да бъдат най-различни, въпросът е как е подействал на машината на Ромка. Винаги ми се е струвало, че компютърът му е слаб, като моя. Сигурно даже магнитооптично устройство няма. Ако човекът Без Лице е използвал грубо оръжие, то Ромка ще трябва да преинсталира всичкия софтуер.
	— Льоня…
	Кимам. Сега не е време да съчувствам на чуждите проблеми.
	Впрочем, за това винаги време не стига.
	— Хайде да вървим — кимам аз на Вика и на Неудачника. — Аз съм на единадесетия етаж.
	— Кой още живее тук?
	— Никой. Сега — никой — напъхвайки се в кабината на асансьора, отговарям аз. Натискам копчето, тласък, тръгваме нагоре. Вика се мръщи, нея наистина я е страх от височината. Даже от такава…
	— А преди?
	— Е… в известен смисъл — отклонявам се от отговора. Вратата се отваря и излизаме на стълбищната площадка. Неудачника любопитно се оглежда.
	— Ето го и моя дворец… добре дошли… — отваряйки врата на апартамента, казвам аз. И допълвам към Неудачника: — Ответна визита?
	Той кима.
	Вика влиза първа. Забавя се на вратата, като че ли размисля дали да се събува. Разбира се, не си заслужава, и тя го разбира.
	— Надясно е банята и тоалетната, кухнята. Наляво е стаята и балконът — любезно съобщавам аз.
	Вика внимателно надниква в стаята. Погледът й минава по избелелите тапети, задържа се върху масата с компютъра, кушетката, хладилника, шкафа. Сигурно е разочарована. Има защо.
	— Странно… — казва Вика. И аз усещам, че тя за миг излиза от дълбочината, оглежда моето жилище с трезв поглед.
	Давай, давай. Само дето не искам да ме виждаш в този момент.
	— Хайде — хващам Неудачника за ръка. — Да те науча ли да правиш кафе?
	Вместо отговор той отива в кухнята, бързо избира от пакетчетата със зърна най-скъпото и, колкото и да е странно, най-доброто. Взима едно голямо джезве. Взима солницата.
	— Аха — само това мога да кажа.
	— На стотици сървъри стоят кулинарни рецепти — отбелязва Неудачника. — Преди пет минути девойка от Ростов е добавила още една. Много интересна. Да рискуваме ли да я пробваме?
	Странно би било да се надявам, че мога на нещо да го науча. Освен на умението да стреля по хора.
	Но аз мисля, че това не е умението, което той е способен да възприеме.
	— Действай тогава — казвам му аз и се връщам в стаята. Вика седи на кушетката, разглеждайки книгите на лавицата.
	— Върнах се — съобщавам аз, и Вика затваря очи. За миг, за да се върне в дълбочината.
	— Странно — повтаря тя. — Льоня, аз не знам защо очаквах…
	— Дворец?
	— Не, не точно, но поне нещо…
	— Като твоята хижа?
	Тя мълчаливо кима. Напълно разбирам нейното притеснение. Тя знае, че аз също съм пространствен дизайнер. А вижда мизерна квартира, добре нарисувана, но явно недостойна да бъде увековечена във виртуалността.
	— Ела — казвам аз. — Неудачник, ние ще излезем за малко! Ако има нещо, във входа сме!
	Вика послушно върви след мен.
	На площадката е чисто и тихо. Слагам пръст на устните си:
	— Т-с! Не бива да безпокоим никого!
	— Ти нали каза, че в къщата няма никой… — шепне Вика.
	— Ами ако? — тайнствено отговарям аз. Отивам до отсрещната врата, вадя от джоба огънато парче тел. Горе-долу така си представям шперц.
	Вика чака, тя вече е заинтригувана.
	Ровя с тел в чуждата ключалка. Разбира се, тя подава. Нали така е замислено. Влизаме.
	Това е голям тристаен апартамент. На закачалката има дрехи — шлифери, якета. До стената е опряно детско колело. Обувките са разхвърляни покрай стената. Подавам на Вика чехли, преобувам се и аз, и казвам:
	— У тях е прието преобуването. Голямо семейство, четири деца, иначе би било много мръсно. И пода е студен…
	Вика мълчи, тя приема правилата на играта.
	Надникваме в кухнята. Старичка полска гарнитура, още от съветско време. Много-много бурканчета с подправки, туршии, сладка. На котлона стои гореща тенджера с борш, тиган с кюфтета. Зад прозорците се вижда тиха зелена уличка, и Вика веднага се залепва на прозореца. На площадката се чува детска глъч, една жена разхожда до самия вход стар, бавен пудел.
	— Кой живее тук? — пита Вика.
	— Познавам ги само по имена. Виктор Павлович и Анна Петровна. Голямата дъщеря, Лида, завършва училище. Имат и три момчета — Олег, Костя, Игор.
	Колебая се, но допълвам:
	— Пуделът се казва Герда. Аз по принцип не обичам кучетата да носят човешки имена. Но те така искаха.
	— А кой е този град?
	— Витебск. Май че Витебск.
	Вика застава с гръб към мен и строго казва:
	— Не ми се мяркай пред очите.
	Около минута тя разглежда кухнята, излязла от виртуалността. После се връща обратно, обръща се към мен и пита:
	— Така навсякъде ли е?
	Аз кимам.
	— Стопаните не са вкъщи, но квартирите им живеят — шепне Вика. — Риза, хвърлена на стола, разпилени по пода играчки, капещ кран и боклук, изметен под дивана от стария ерген… Така ли?
	Мълча.
	— Льонка, ти нормален ли си? — тихо пита Вика. — Аз направих планини, където няма и не трябва да има хора… сигурно и това е странно. Но аз не обичам много хората.
	— Не лъжи — моля аз.
	— А си направил дом, в който никога няма да живеят. Не, дом, в който почти живеят. Димяща лула в пепелника и горещ чайник на котлона… Панелна „Мария Селеста“. За какво, Льоня?
	— Нямам право да ги правя истински. Да измислям характери и лица, мъки и радости. По добре е така… само вещи. И те мога да разкажат много неща.
	На мен все ми се струва, че тя не разбира. Не може да разбере докрай. И аз говоря, бързо, нетърпеливо:
	— На долния етаж живее едно момче меломан. Той е от Подолск. Понякога се увлича и си пуска касетофона много силно, така че се налага да му чукна по пода. Но той е свястно момче, веднага намалява. Има страшна колекция, и касети, и плочи, и сидита. От всичко по малко. Повече плочи, те сега струват копейки, на никого не са нужни, а той има грамофон „Вега“, стар, обаче върти. А на шестия етаж живее един странен тип, той е някакъв инженер, работи в тулски завод, преди е произвеждал оръжие, сега — ширпотреба. Мечтае да пише любовни криминалета, измислил си е такъв жанр… И си ги пише, печата ги на машина вечер, но не ги показва на никого. Сам разбира, че са слаби, такъв рядък тип графоман, безобиден. Аз понякога съм взимал негови ръкописи, гледал съм ги, наистина са глупости, но добри, наивни, той е трябвало да се роди през осемнадесети век…
	Вика не отговаря, и аз продължавам, вече разбирам, че съм сгрешил, че не трябваше да й показвам този празен апартамент, а още повече да й разказвам за другите, тя не може да разбере тази странна прищявка, това бълнуване, което съм създавал две години…
	— На третия етаж има една бабичка, сама в тристаен, много трудно живее, аз го знам. Тя е отнякъде от Украйна, от Харков, мисля. Телевизора си пуска само за сапунките, при това намалява яркостта — мисли, че така икономисва ток и кинескопът не се хаби… Но се страхува да вземе квартиранти или да си замени апартамента, и може би е права. Рядко ходя при нея, с нищо не мога да й помогна, а ми е тежко да гледам как живее. Особено преди празници, знаеш ли, най-страшната нищета е тази, която се опитва да посрещне Нова Година. Децата са я забравили, а може и да няма деца, или да са загинали — тя има една снимка на стената, момче в руска военна униформа…
	Вика мълчи.
	— На втория — семейна двойка, много са смешни. Женени са от една година. От Уфа. Непрекъснато се карат и се сдобряват, понякога се чува на стълбите, и ту чаши трошат, ту тряскат вратата така, че мазилката пада. Но аз мисля, че няма да се разведат. Нещо ги държи заедно, някаква тайна или любов, а може би и двете; любовта също е тайна. А тристайния ей там е празен… съвсем. Живееше семейство евреи, заминаха, продадоха апартамента на някаква посредническа фирма, а тя нещо не може да го препродаде. Може да са качили много цената, все пак апартаментът е в Москва, в добър район…
	Ще се задуша в тази тишина, в нейното мълчание.
	— На първия има старец-инвалид, с патерици. Може би най-шумният и заядлив в цял Курск. Вдига скандали в магазините, кара се със съседите, аз винаги подминавам първия етаж по-бързо, страх ме е да се карам с него, защото това не е правилно, той не е виновен, че е станал такъв… това е животът. Животът…
	Разбирам, колко нелепо звучи тази дума.
	Живот? Какъв живот — в празните апартаменти на нарисуван блок, в тези бетонни гробници, в които само вещите помнят хората. Би ме оценила неутронна бомба, но не жива жена.
	Аз наистина съм идиот. Клиничен случай. Какво пък, има полза, Вика може да разработи нова тема.
	— Льонка… — казва тя. — Господи, Льонка, какво ти се е случило?
	Ето на…
	— Прости ми — произнася Вика. — Всичките мои вопли… за работата с психопати… за гадовете… ако мен ме беше ударило така както теб…
	— Вика… — вече нищо не разбирам.
	— Някой те е изоставил, някой те е предал? Изгубил си идеалите, в които си искал да вярваш? И си се отчаял? — пита тя тихо. — Ти не вярваш, че си способен да помогнеш на някого, да направиш поне малко добро? И си избягал тук, в дълбочината, в приказката? Ти умееш да обичаш, но се страхуваш от любовта си?
	— Тук мога да помогна. Само тук. Поне с това, че ще измъкна от нарисувания свят някого, който се е загубил. Но знаеш ли, хората се давят не защото не могат да плуват. Давят се, когато нямат сили да останат на брега. А брега… той не е в моята власт.
	— Ти не виждаш никаква надежда? Там, в реалността?
	— Сега виждам. Сега се появи Неудачника.
	— Льоня, ти не ми казваш всичко! Ти знаеш кой е той?
	— Да, знам. И значи има надежда. Щом те са могли да станат такива, значи и ние ще можем.
	— Кои „те“?
	Как да й обясня? Как да я накарам да повярва в невъзможното, в онова, което се пиша по жълтите страници на булевардните вестници?
	— Вика, той почти го каза… там, в елфическия град. Техните машини не поддържат английски език, това е чисто руско сборище. Той се нарече Алиен. Чужд.
	Вика клати глава. Тя разбира, но не иска, не може да повярва.
	— Той е чужд, Вика. Той е пришелец. Той не е от Земята.
	— Той е човек…
	— В някакъв смисъл — да. Много повече човек от всички нас. По-добър от нас, и може би такъв, каквито ние няма да можем да бъдем.
	— Льоня, откъде го измисли това?
	— Той няма дори тяло… тук. Да, той е летял, по най-скучния и обикновен начин. От звезда към звезда. Помниш ли думите му за тишината?
	Вика потръпва.
	— Нас ни е страх да си го представим, а той е преминал през това. Стотици, хиляди години. Пустота и тишина, мрак, в който няма нищо. Струва ми се, че дори корабът му е нематериален…
	Вика върти глава и изведнъж застива. Обръщам се — Неудачника стои в коридора.
	— Аз ви виках — казва той. — Излязох на стълбите и виках. После влязох, вратата беше отворена.
	Ние мълчим. После Вика пита:
	— Ти не си човек?
	— Да. Не съм човек. Хайде, кафето е готово.


>>	11

	Пием кафе. Не ми харесва рецептата на девойката от Ростов. Но е странно, че изобщо съм способен да забелязвам вкусови нюанси.
	— Това е за любители — казва Неудачника, отмествайки чашата. — Сигурно е за любители.
	— Ти усещаш ли вкуса? — интересува се Вика.
	— Да.
	— Как така? Вкусът във виртуалността е само спомен за това, което сме опитвали в реалния свят! Ако ти не си човек, то…
	Усещам как нейната агресивност нараства, но нищо не мога да направя.
	— Опитвам се да си представя дали такова количество сол би подобрило вкуса на кафето. Мисля, че не.
	— Ти преди опитвал ли си нещо, аналогично на кафе?
	— Само сега. Аз… — Неудачника ме гледа и се колебае. — Аз не мога дори да кажа, че изобщо се храня.
	Като че ли това е прагът, след който Вика губи търпение.
	— Лъжеш — казва тя убедено. — Просто лъжеш! Знаеш ли, защо не идеш на площад „Винер“, там е клубът на уфолозите! Те ще ти се радват! Ще ти повярват!
	— Аз не искам никой да ми вярва — тихо отговаря Неудачника.
	Скачам:
	— Стоп! Стига вече! Вика, аз му вярвам!
	— Льоня, ти сам се навиваш! — Вика подчертано игнорира Неудачника. — Ти все пак не си специалист по компютърни технологии! Не си успял да проследиш сигнала му и си му повярвал? Какво те прихваща? Той е човек, има човешки знания и постъпки! Той е човек! Ти можеш ли да ми докажеш обратното?
	Неудачника гледа стената.
	— Аз не. Той може. — Поглеждам Неудачника в лицето. — Кажи й, моля те. Докажи й.
	— Не мога нищо да докажа.
	— Ти ми помогна да изляза от капана — шепна аз. — Не знам как, но ти ми даде част от твоите способности, от твоята сила. Помниш ли? Направи това и за Вика!
	Неудачника вдига очи.
	— Леонид, нищо не съм ти давал. Нямам право да се бъркам във вашия живот.
	— Но…
	— Ти сам успя. Сам. Липсваше ти само вяра в това, че е възможно. Трябваше ти цел, за която да си струва да се бориш. Ти ме срещна и намери цел. Повярва, че всичко е още пред вас, че светът няма да се свие като картонена къщичка, няма да рухне в дълбочината. Аз ти помогнах да намериш вяра.
	Поклащам глава. Не, не можех! Не съм могъл да направя това сам!
	Неудачника не сваля очи.
	— Нищо не съм ти дал, Леонид. Нищо, освен неприятности. Извинявай. Но нямам право да правя такива подаръци.
	— Момче, моля те, не го баламосвай! — рязко казва Вика.
	— Неудачник… Алиен… — слагам ръка на рамото му. — Но ти така или иначе ще трябва да доказваш кой си. Да обясняваш, не на нас, а на учени и политици…
	Млъквам на средата. Неудачника клати глава.
	— На никого нищо няма да обяснявам. Това е безсмислено и ненужно.
	— Но контактът…
	— Какво значи контакт? — той се усмихва. — Блестящ звездолет на полянката пред Белия Дом? Дългокрака блондинка поднася цветя на виолетов крокодил в скафандър? Пълни трюмове машини и уреди, галактическа енциклопедия, записана на хиляда и един синтетични диаманти? Лекарство против рак и средство за управление на времето? Или не… по-скоро друго. Летящи чинии изпепеляват градове, човечеството води партизанска война против разумни медузи? Вие по-скоро ще повярвате в това, Леонид! Спомни си онзи човек, който командваше междузвездни армии! Спомни си „Лабиринта“. Това контакти ли са? Ти повярва в мен. Ти реши, че съм пришелец. Че е дошъл момента на контакта…
	— Но щом си дошъл при нас — крещя аз, — значи нещо има! Ти нещо искаш да ни кажеш!
	— Не.
	Това е. Разбирам. Безсмислено е да се говори повече.
	— Аз просто живея тук. Ти не можеш дори да си представиш, Леонид, колко сме различни. Аз никога няма да стъпя на земята — нямам с какво да ходя по нея. Няма да мога да ти стисна ръката — нямам ръце.
	— Но тук си човек! — казва Вика.
	— Да. Ако искаш да узнаеш небето, стани небе. Ако искаш да опознаеш звезда, стани звезда… — Неудачника ме поглежда и се усмихва: — Ако искаш да разбереш дълбочината — стани дълбочина. Аз станах човек, доколкото това беше възможно.
	— Това е твоят метод на познание? — иронично пита Вика.
	— Да.
	— За какво ти е, щом сме толкова различни? Щом не сме нужни едни на други?
	— Уморих се. Прекалено дълго бях сам — Неудачника или се оправдава, или я убеждава. — Имах нужда от тази памет… град и хора, вкус на кафе и мирис на огън. Това ми беше чуждо, но сега ще остане завинаги. Твоето недоверие и вярата на Леонид. Онези, които ме убиваха, и онези, които ме спасяваха. Не исках да ви причинявам неприятности, не исках да преча. Това е норма… да не вредиш.
	— Твоята норма… — казвам аз.
	— Да. Вие живеете по други закони. Не мога да съдя, кои са по-добри.
	— Тогава си намерил най-доброто място за появата си на Земята — кимам аз на Неудачника. — Свобода и невмешателство. Всички багри на живота, от бялото до черното.
	— Разбира се.
	— А на мен не знам защо ми се струваше иначе — казвам аз. — Че ти си способен не само да вземеш… аромати и вкусове, думи и багри. Че поне на нещо ще ни научиш… не, разбира се, не на това как се разгонват облаци или как се лекува грип… поне на доброта.
	— Леонид, добротата е само дума. Аз не мога да убия живо същество. Но това не е морал. По-скоро е физиология.
	Това наистина е краят.
	Исках да намеря отговор, да намеря идеал. Да открия чудо, за което отдавна не остана място на Земята. Дошло от звездите или родено от мрежата — все едно. Сигурно Човекът Без Лице знаеше това, когато ми предложи да отида в „Лабиринта“.
	А чудото не се интересува от нас. То е съвсем чуждо. Неговата доброта не е по-възвишена от оригване след ядене.
	— Ако се опитам да обясня моята етика — казва Неудачника, — ще трябва да премина на езика на физическите закони и математически формули. Ако опитам да предам науката, ще трябва да редя поеми и да рисувам картини. Разбираш ли? Разликата не е в нивото на развитието. Разликата е в самата основа. Нямаме какво да дадем и нямаме какво да вземем едни от други. Това, което получих, е само памет. Емоции. Но нима мислиш, че те ще останат в човешкия им вид?
	— Да, така мислех.
	— Ти си сгрешил, Леонид. Скоро ще ви напусна и всичко ще се промени. Ще се променя аз самият, ще се промени паметта ми.
	Отдалечавам се от масата, гледам през прозореца, където светят илюминациите на Дийптаун. Човекът Без Лице, може би, ти беше прав? Не може да се мери Неудачника с човешки мерки. Ето, аз се опитах — и какво стана?
	— Да допуснем — казва зад гърба ми Вика, — че ти не лъжеш. Че наистина си чужд. Пришелец от звездите, например. Който няма нищо общо с хората. Кажи ми тогава…
	Може би Вика започва да вярва. Сега, скрита зад думите „да допуснем“, тя ще го разпитва за неговата етика и култура, конструкцията на кораба му и принципа на междузвездното пътешествия.
	Може и така…
	— Ще ви изоставя за малко — казвам аз, без да се обръщам.
	Вика не протестира, сигурно мисли, че ще изляза за малко от дълбочината.
	Не…
	Нарисувана стена, нарисуван прозорец — пробивам ги с ръка, правя крачка и се оказвам над града. Сгради, реклами, пешеходци, машини…
	Мен вече ме няма, тялото изчезна. Аз просто се плъзгам по въздуха.
	Като че ли са се въплътили хакерските мечти и фантазиите на холивудските режисьори. Виртуалността каквато трябва да бъде. Свобода на направления и форми.
	По-нататък…
	Описвам кръг над двореца на „Майкрософт“, огромна, чудовищно разплута сграда, обилно обсипана с прозорци. Слизам по-надолу, опитвам се да намеря посоката към елфическия сървър.
	Ето по тази улица…
	Със сигурност съм невидим за околните. Профучавам над главите на минувачите по-бързо от колите на „Дийп-превозвач“, превключвам от сървър на сървър.
	Какво всъщност търся? Следи от битката, отшумяла преди няколко часа? Виртуалното време е сгъстено, вече няма да намеря нищо. Но все пак трябва да го направя.
	Ето…
	Елфическата къщурка, пустинна улица. Някъде далеч минава такси и изчезва.
	Стъпвам на тротоара и се превръщам в човек.
	Труповете на охранителите на Дибенко вече са изчезнали. Или са ги прибрали, или са се разпаднали сами. Но на мястото, където върколакът се би с Човека Без Лице, досега е разтопен и вдлъбнат асфалтът. Единственият знак.
	И какво ми дава това?
	Оглеждам вдлъбнатината, размисляйки дали си струва да тегля от къщи търсещи програми и да проверявам това пространство. Не, разбира се, това е безсмислено. Обикновени методи тук няма да помогнат.
	От пресечката бавно излиза такси и се движи в моята посока. Прекалено бавно, за да е случайност, „Дийп-превозвач“ се слави със скорост.
	Какво пък, трябваше да очаквам засада.
	Толкова съм сигурен, че от спрялата кола ще се появи Дибенко, че не мога веднага да позная слезлия мъж.
	— Стрелец? А? — жизнерадостно възкликва Гилермо, отправяйки се към мен. — Ти ли си?
	Мълча. Началникът на службата за безопасност на „Лабиринта“ ми е все така симпатичен. Това е много обидно.
	— Ти Стрелеца ли си? — пита Гилермо. — Искам да съм сигурен, кажи!
	— Привет, Вили — казвам аз. Той разцъфва в усмивка:
	— Привет! Знаех си… — Гилермо поглежда разтопения асфалт, цъка с език: — Яко. Сериозно е било. Нали?
	— Да.
	— Стрелецо… — Вили разперва ръце. — На мен ми е много-много неприятно, наистина! Аз бях дори против това да ви обвиняват за щети! Но там — обиден поглед нагоре, — решиха да ви уплашат. Това е неправилен метод!
	— И какво сега?
	Гилермо въздъхва и без да щади луксозния си костюма сяда на асфалта. Намествам се до него. Седим до остатъците от погребалния огън на Ромка, като две хипита от различни поколения, единият — осъзнал се, но все още демократичен, другият — в разцвета на протеста си.
	— Подозирах, че тази случка е ваше дело — казва Вили. — Много необичайна и кръвопролитна схватка. Да… Чаках ви на своя… ъ… глава.
	— За какво? — питам аз. — Ще се опитвате да ме задържите? Няма да стане. И преди нямаше да стане, а сега съвсем.
	Гилермо се напрегнато се заслушва, но не се впуска във въпроси:
	— Не, не, Стрелецо! Аз не съм сигурен, че вие сте виновен за нашите проблеми. Може би проблемът е в нашите недоразумения с „Ал-Кабар“? А?
	Той заговорнически ми намигва. Нещо като тих бунт против ръководството на „Лабиринта“.
	— Стрелецо, бих искал да възстановим нашето сътрудничество. В края на краищата вие пръв заподозряхте необичайността на Неудачника. И не бива да страдате заради това!
	— Благодаря.
	— Но и ние не можем да останем настрана! Проникването стена на наша територия! Юридически въпросът е много сложен, по-добре е да го решаваме с добро… по човешки. Нали сме хора!


	Ако нещо не съм очаквал от „лабиринтовците“, то това е подобна схватливост. Бързичко са разбрали какво става!
	— Вили — казвам аз. — Всичко това е безполезно. Знаете ли какъв е нашият общ проблем?
	— „Ал-Кабар“? — бързо пита Гилермо. — Или мистър Хикс?
	— Не. Вили, всички ние нещо искаме от Неудачника. Аз мечтаех за някакво благо за всички. Някакво общо, абстрактно щастие, което той би могъл да ни даде…
	Гилермо кима с разбиране.
	— Вие очевидно искате да получите слава, своя дял при разделянето на технологиите, които той би могъл да ни даде…
	Протестен мах с ръце. Да бе, „Лабиринтът“ не е търговска организация, чували сме ги тия приказки…
	— Вили, той не смята да общува с нас! Изобщо. Ние не сме му нужни.
	Май успях да го шашна.
	— Не сме му нужни? — възкликва Гилермо.
	— Абсолютно. Той е спрял тук за почивка. И сега мисли да продължи пътя си сред звездите.
	Гилермо предъвква нещо и пита:
	— Път среди звездите?
	— Да…
	— Какви звезди?
	Май че нещо не се разбираме…
	— Вили, Неудачника е чужда форма на живот, според мен енергийна, разумът му е коренно различен…
	Млъквам.
	Нещо много нелепо звучи това сега.
	Сега, когато Неудачника не е до мен, усещам почти същия скептицизъм като Вика.
	— Енергийна форма на живот… — много учтиво, любезно, като че говорейки на болен, повтаря Гилермо. — Да. Интересно.
	Кой от двама ни е по-голям идиот?
	— Вили, хайде да обменим информация. Като начало на сътрудничеството.
	— Аз май вече знам вашата информация — Вили хитро ми намига. — А?
	— Затова пък аз мога във всеки един момент да се срещна с Неудачника, да пообщувам с него. А?
	— Той при вас ли е? — бързо пита Гилермо.
	Мълча.
	— В знак на сътрудничество… — мърмори Вили. О, не по собствена инициатива е дошъл той! Или не само! Сега ръководството на „Лабиринта“ паникьосано решава — дали да му позволи да говори директно или нет…
	— Мога да си вървя — отбелязвам аз.
	— Добре! — Вили вдига ръце. — Предавам се! Вие победихте, Стрелецо! Както винаги!
	Оставям комплимента без внимание, но Вили и не очаква някаква реакция. Потрива нос и тържествено произнася:
	— Ние не оценихме веднага феномена на Неудачника. Това е наша голяма грешка. Обаче вниманието на „Лабиринта“ към клиентите изигра положителна роля… Когато вашите усилия и усилията на нашите дайвъри не дадоха ефект, започнахме да търсим входния канал на Неудачника. Търсихме го, търсихме… и не го открихме.
	Чакам продължение. Гилермо хитро ми намигва и продължава:
	— Запознат ли сте с теорията на паралелните светове, Стрелецо?
	— По фантастичната литература.
	— Това е напълно сериозна теория, Стрелецо. Паралелно с нашия свят могат да съществуват други светове. Незрими, недостижими… но напълно реални. Ние не можем — засега — да общуваме с тях нормално. Но виртуалността е друго нещо. Информационните потоци живеят по свои закони. Компютърната мрежа е най-мощната в историята на човечеството установка за намаляване на ентропията. Независимо от нашата воля, от нашето желание, тя влияе на физическите закони на света. Информационните потоци се движат по мрежата, натрупват се, създават центрове, в които самата природа на Вселената се трансформира.
	— Информацията не може да променя природни закони — бързо казвам аз.
	— Да? Когато в ограничен пространствен обем става усложняване на структурата, това се отразява на цялата Вселена. Много слабо, разбира се. И все пак мирозданието трепти. Всеки предмет, създаден от човешки ръце, носи в себе си както позитивен, така и негативен заряд. Палката, изрязана от дървесен ствол, не е била просто оръжие, не, не! Тя е била аномално явление, уредена структура в хаотичен свят. Но това е било компенсирано — например с купчината стружки и талаш. По-сложно явление е книгата. Обемът информация и хаосът при създаването й вече не са съвсем равнозначни. И все пак и това явление е било компенсирано — например с това, че повечето книги не струват дори колкото дърветата, отсечени за хартията им. За това са заплатили преди всичко ония книги, които са съдържали ненормално усложнена информация. Нямам предвид справочниците, отразяващи в по-голямата си част известни и ненужни знания, а книгите, които са пораждали нова етика и разбиране на света. Те са влияели върху живота на хората, довеждали са до ентропия, разрушение. Като проклятие — колкото по-информативна е била една книга, толкова по-силно тя е разтърсвала света. Човекът не е могъл да създава ред, без да внася в света хаос. Друго нещо са компютрите. Това е информация в чист вид. Тя се стича от различни посоки, натрупва се, увеличава се. Тя не изчезва безследно, да дадеш един файл съвсем не е същото, като да дадеш скъпоценен камък или любимата си книга. Тя разкъсва пространството на Вселената, нарушава равновесието на реда и хаоса.
	Гилермо млъква, поема си дъх. Той е възбуден, явно е имал нужда да изкаже всичко това.
	— И ето в такива точки, където човешките постъпки раждат ново разбиране за света, където се променя самия поглед на хората върху живота — там става необичайното. Там се къса границата между световете, там се ражда чудо. И същество от друг свят, може би човек, може би не, нали така?… е способно да влезе при нас. Да се сблъска с нашия морал, култура, нашите мечти… да поеме всички знания от мрежата… да се ужаси и да замре…
	Какво мога да му отговоря?
	Да му разкажа за падналата звезда?
	— Доколкото разбирам, Неудачника ви е заявил, че е пришелец от друга планета? — пита Гилермо.
	Кимам.
	Макар че може би не съм съвсем прав. Той не ми го е казал, само не възрази на моите думи.
	— Това е била неговата собствена версия или той е потвърдил ваше предположение?
	— Потвърди… — мънкам аз.
	— Нормална постъпка — решава Гилермо. — Признава своята чуждост, но дава невярно направление. Той има право да се страхува от нас. Неговата цивилизация вероятно е миролюбива, а ние не сме най-добрите същества…
	Отдавна така не са ми навирали носа в лайната.
	— Разглеждахме различни теории — казва Гилермо. — Взехме предвид версиите на „Ал-Кабар“ за възникването на машинен разум, за мутация, породила човек-компютър. Но… нашите специалисти са склонни да се усмихват. Мислехме и за пришълец от звездите. Това е красиво, да… прекалено красиво, за да е истина. Имаме добри психолози, те работят върху достъпните данни, имаме добри програмисти, те също работят. Но засега най-вероятна е теорията на паралелните светове. „Ал-Кабар“ малко е работил с хора. Подходът им е механистичен, а Урман е прекалено далеч от съвременните технологии. Не, не. Не компютърен разум, не човек, сраснал се с компютър. Може би… — снизходителна усмивка, — пришълец. Може би — лицето на Гилермо става сериозно, — същество от паралелен свят. Хайде да решим заедно. Никакво принуждаване. Никакви… битки… — Гилермо гнусливо сочи стопения асфалт. — Да седнем заедно и да поговорим. Да забравим грешките, обидите, претенциите. Да обясним, че не сме чак толкова лоши, че не трябва да се страхува от нас. Да протегнем ръка…
	Ръката му се протяга към мен. А аз мълча, нямам сили да я стисна.
	Който и да беше Неудачника, той се опитваше да ми помогне.
	Той беше и е по-добър от много истински хора.
	— Не мога да приема вашето предложение, Вили — казвам аз. — Извинете ме. Може би сте прав. Но аз нямам право да решавам.
	— А кой има право, Стрелецо? — тихо пита Гилермо.
	— Само той самият. Неудачника. Той не иска да говори. Той се нарече чужд, гост, уморен от самота — и сега иска да си отиде. Това е негово право. Това е негово решение. Той на никого не е причинил зло, просто се е загубил в нашия нелеп свят. Аз му помогнах да излезе. Показах му… надявам се… че дълбочината не се изчерпва с кървави схватки. Ако това е малко — какво пък. Да си върви. В своя паралелен свят или при далечните звезди. Той е свободен, също като нас.
	Гилермо помръква. Гледа ме тъжно и уморено. Сигурно е казал истината. И едва ли той желае на Неудачника злото. Просто разлика в подхода.
	— И вие ще му позволите да си тръгне, Стрелецо? — пита той. — Тайната ще изчезне задълго, или завинаги… никой няма да узнае кой е бил Неудачника?
	— Свобода, Вили.
	— Вие, руснаците, винаги сте поставяли държавата, обществото, над човека — казва Гилермо. — Това е неправилен подход, да, но нали сте руснак!
	— Аз съм гражданин на Дийптаун. В дълбочината няма граници, Вили.
	Гилермо кима, бавно, тромаво става. Поглежда към чакащото го такси. Там, със сигурност има няколко бойци от „Ал-Кабар“. Може би и моите приятели Анатол и Дик…
	— Неудачника поне нещо даде ли ви на вас лично, Стрелецо? — пита Вили.
	— Възможно е.
	— Мога ли да разбера или да видя? — неочаквано плахо се интересува той.
	Поглеждам го, после се навеждам над дупката в асфалта.
	Преди два часа и нещо тук загина дайвър-върколак, нещастният ми партньор Ромка. Не съм видял как е станало, но мога да си го представя.
	Пламъци обхващат вълчето тяло — това значи, че вирусът на Човека Без Лице е проникнал в Ромкиния компютър. Харддискът на машината му стърже, трие информация и разваля служебни програми, връзката се прекъсва, Ромка изпада от дълбочината, от своята отчаяна и безнадеждна схватка.
	Аз усещам мириса на изгоряла козина, виждам бледия огън, тялото ми се схваща и се гърчи…
	И аз изчезвам, провалям се вдън нарисувания асфалт, в отдавна разпадналия се канал за връзка.


>>	100

	Полет.
	Облак искри пронизва тялото ми.
	Спирални мълнии ме удрят в лицето.
	Усещам болка, и за първи път във виртуалността разбирам — тя не е измислена. Това е слаб отглас от онази болка, която терзае тялото ми в истинския свят. Аз правя нещо, което не може, не трябва да прави човек. Общувам директно с компютрите. Вървя през мрежата, изтеглям информация от отдавна завършили работата си програми.
	Не е лесно, но ще го изтърпя.
	Май че издавам някакъв стон. Вдигам несъществуващи ръце към главата. В очите ми са забити нажежени пирони, кожата ми като че я търкат с шкурка.
	Това е цената на невъзможното…
	Когато идвам на себе си, пред мен има врата. Търкалям се в един коридор, дълъг и унил, в който излизат стотина такива врати. Дали не е някой от виртуалните хотели?
	Болката още не е утихнала, но е по-слаба, по-човешка. Мога да стана от пода — много внимателно. Залепвам чело на студеното дърво на вратата.
	Значи и ти идваш във виртуалността през еднократни адреси, Ромка?
	Блъскам вратата, без да допускам мисъл, че тя може да бъде заключена, и нахълтвам в стаята. По стените има портрети на полуголи красавици, до стената — масичка с много напитки. Някак странно ми изглежда всичко това… С гръб към мен седи непознат мъж, млати по клавиатурата на компютъра, като фалшиво си тананика нещо. Близо до него се мъдри полупразна бутилка джин и пепелник с фасове от пури. Мъжът тъкмо си допива чашата „Хогарт“.
	— Привет, Ромка! — мънкам аз и се хващам за стената. Мъжът се обръща и объркано ме гледа, после скача, хваща ме под ръце и ме влачи към креслото.
	Сега може малко да се отпусна…


	Ромка поднася към устата ми пълна чаша джин, и ароматът на хвойна окончателно ме свестява.
	— Махни го… ще повърна… — отклонявам ръката му.
	— Льонка, ти ли си? — недоверчиво пита дайвърът.
	— Аз…
	— Пийни де, ще ти олекне!
	— Алкохолик — шепна аз това, което никога не съм смял да му кажа. — Само ти можеш да се наливаш с чист джин…
	— Тоник ли да добавя? — сеща се Ромка. — На мен и така ми е добре…
	Той излива по-голямата част от чашата направо на пода, долива тоник и отново ми подава питието. Този път не отказвам, пия, усещам, как се разлива по тялото блажена слабост.
	— Как влезе? — пита Ромка. — Вратата беше затворена!
	Прекалено трудно ми е сега да обяснявам, защо затворените врати вече не са пречка за мен. Махам с ръка и си смуча питието.
	— А как ме намери?
	— Абе… изхитрих се… — неопределено отговарям аз. Но Ромка, изглежда, е твърде зарадван от моето появяване, за да ме разпитва.
	— Успя ли да избягаш от оня гад? — пита той.
	— Да…
	— Голям гадняр — ругае Ромка. — Зарази ме до дупка!
	— Ти как се оправи?
	— Вирусът беше чист. Увисна ми машината, но след рестартирането се изчисти. Всичко е в границите на конвенцията… обаче си беше яко! — Ромка неестествено се смее. — Ама че врагове си си намерил, Льоня!
	— Завиждаш ли?
	— Аха! — искрено признава Ромка. — Страхувах се, че няма да успеете да избягате…
	— Успяхме.
	— Супер готино ти е мацето — намигва ми Ромка.
	Кимам и се оглеждам вече по-внимателно.
	Да, Ромка има доста странно жилище. Всичките тези мадами по стените… обилието от спиртни напитки и пури на масата, на кревата се търкалят два нови броя на „Плейбой“ и младежки вестник за попмузиката…
	Ромка свежда поглед.
	— Нали не ти преча много? — питам аз.
	Върколакът поглежда към включения компютър, на екрана му се виждат редове на елементарна програма…
	— Не… аз се готвя за контролно… глупости.
	— Какво контролно?
	— По информатика.
	— На колко си години, Ромка? — питам аз в прозрение.
	— На петнайсет.
	Започвам да се смея, макар че мъжът насреща мрачно стиска зъби. Аз се хиля, а Ромка става, пали пура, сипва си джин в чашата и накрая пита:
	— И какво смешно има?
	— Ромка… — разбирам, че не се държа много добре, но не мога повече да се сдържам… — Ромка, някога пил ли си водка с цели чаши, или джин в чист вид?
	— Не.
	— И не го прави. Ромка, аз съм тъпанар, че не съм разбрал. Ти… ти прекалено се правиш на мъж, за да си мъж наистина!
	— Толкова ли си личи? — мрачно пита Ромка.
	— Не, не чак толкова. Необичайно е някак…
	— Защо необичайно? Сред върколаците има доста ученици.
	— Откъде знаеш?
	— Е… ние сигурно сме по-откровени помежду си. Който е над осемнайсет, рядко умее да живее в нечовешки облик. А за нас е лесно.
	Пластичност… пластичност на психиката. Гледам Ромка, и си мисля, че сред моите приятели дайвъри, които прекалено разпалено разказват мазни анекдоти или постоянно подчертават тежкарството си, със сигурност има много тийнейджъри. Те по-лесно преодоляват бариерата на дийп-програмата. Колкото и да е странно. Тяхното съзнание е възпитано чрез филми и книги за виртуалния свят, те знаят, че Дийптаун е нарисуван, не само с разума си, но и със сърцето си. Те няма да се удавят.
	Може би те ще станат повече и дайвърите ще престанат да се спотайват.
	— Ромка, ти от свой компютър ли влизаш?
	— На баща ми. Винаги ми се караха, когато разбираха, че съм във виртуалността. Баща ми си мисли, че тук има само разврат и побоища. И ми се наложи да влизам някак си така… да усещам какво става вкъщи. Ако отварят вратата, чувам.
	— Радвам се, че при теб всичко е наред, Ромка.
	Върколакът кима:
	— А пък аз колко се радвам! Имам стример, но ако трябваше целия диск да възстановявам, щеше да е кофти. Ти си ме търсил, за да разбереш дали съм добре, значи?
	Много ми се иска да кажа „да“, но това няма да е истина.
	— Не само. Исках да се посъветвам с теб…
	— А сега вече не искаш?
	Той е прав, аз размислих. Но след тези думи нямам избор.
	— Ромка, с мен се случи странна история… — ставам, наливам си два пръста джин, добавям тоник. — Натъкнах се в мрежата на човек… който не е съвсем човек.
	Ромка търпеливо чака.
	— Даже не знам, кое е истина, кое е лъжа — казвам аз. — Може би е дошъл от звездите, може би е гост от паралелен свят. А може би е рожба на компютърен разум, или мутант, който влиза в мрежата направо, без машина. Търсят го. Поне две големи фирми…
	Върколакът кима. Няма нужда да му назовавам „Лабиринта“ и „Ал-Кабар“.
	— И Дмитрий Дибенко.
	— Дибенко?
	— Същият. Те искат да получат от него нещо полезно. А той има намерения да си ходи. Завинаги.
	— И ти се чудиш дали да го издадеш? — пита Ромка.
	— Никой не би могъл да го задържи. Сигурен съм. Но все пак… това е друг свят, Ромка. Други знания, друга култура. Може би могат да го уговорят. Да разберем поне нещичко. Една капка от неговите знания може да стане за човечеството ново стъпало на развитие.
	— Може — охотно се съгласява Ромка.
	— Той успя… по някакъв начин… да ме промени. Не бих могъл да намеря следата ти без новите си способности. Не знам дали имам право да мълча и да го крия.
	— Ти искаш от мен съвет? — с някаква неочаквана уплаха пита Ромка. — Сериозно?
	— Да, Ромка. Именно защото си още момче, а аз съм един стар циник. Кажи, има ли един човек правата върху чудо?
	— Не.
	Аз кимам, не съм очаквал друг отговор. Но Ромка още не е свършил.
	— Никой няма право върху чудото. То си е само по себе си. Затова е и чудо.
	— Благодаря — казвам аз и ставам.
	— Обиди ли ми се? — пита Ромка.
	— Не, напротив. Ще си вървя. Радвам се, че си добре…
	Вече на вратата за миг спирам и добавям:
	— И не наблягай така на алкохола. И без това си голям, Ромка, не се старай да го доказваш. Успех на контролното!
	— По дяволите! — крещи Ромка след мен.
	Чудото е само по себе си…
	Вървя по хотелския коридор, усмихвам се на Ромкините думи.
	Това нетърпение на разума, тази велика и неутолима жажда…
	Да разбереш, да обясниш, да покориш!
	Чудото трябва да бъде питомно и послушно. Ние дори Бог го направихме човек, и чак тогава се научихме да вярваме. Ние принизяваме всички чудеса до своето равнище.
	И това сигурно е добре. Иначе и досега щяхме да си седим в пещерите и да храним със съчки Червеното Цвете, запалено от светкавицата.
	Ти си готино момче, Ромка. Ти се изхитри да стигнеш до верния извод по неправилен път. Все едно си вървял през Огледалния Лабиринт, удряйки се в стъклата, и все пак си го минал до края. Аз още не мога да разбера защо си прав, но ти наистина си прав Ромка…
	Минавам край равнодушния портиер, отварям вратата. Улицата на Дийптаун, хора, коли, светещи реклами. Аз знам нещо, което може да промени света. Мога да дам на света чудо.
	Но нямам право, защото то е живо.
	То е само по себе си, няма връзка с нашия живот, с нашите радости и нашите беди. Какво ме дели от Неудачника — космически студ или непредставимата бездна на друго пространство? Какво значение има, той е жив!
	Вървя по улицата без да вдигам ръка за радост на „Дийп-превозвач“. Това е познат от край до край руски район, ще стигна и пеш. Трябва да разбера Неудачника докрай. Преди да си е отишъл завинаги. Трябва да успея нещо да му кажа, нещо да направя.
	Църковен квартал — позлатени куполи на православните храмове, католически катедрали, скромни синагоги и мюсюлмански минарета. Дантелен храм на александровците, черна пирамида на сатанистите, и като най-велика насмешка — светеща реклама над пъб, леговище на добродушната и страдаща от леко затлъстяване секта на Биропоклонниците.
	Бих могъл да ти покажа много неща, Неудачнико. Зоологическа градина, в която има стелърови крави и мамути. Клубове на книголюбители, където се говори за добри и умни книги, изложби на пространствени дизайнери, където се раждат нови светове, медицинска конференция, на която са се събрали лекари от цял свят, за да консултират болен от забравена от бога провинция… На конференцията не биха ни пуснали просто така, но аз щях да разбия вратата и ние тихичко щяхме да постоим отстрани, гледайки, как американски анестезиолог и руски хирург обмислят операция на чернокож заирски миньор… Бих те завел на опера, в която всеки музикант е гражданин на света, и на спектакъл, в който всеки зрител е участник в пиесата. В храмовете щяхме да се поклоним на всички богове, забравяйки, че са зли. Щяхме да постоим край детска площадка, където децата карат „истински“ състезателни коли, и да съчувстваме на активистите на „Грийн Пийс“, които спасяват таралежи по европейските шосета. Картинната галерия на Дийптаун би могла да ни отнеме цял месец — как да се обикалят Ермитажа, галерията Прадо, Третяковската галерия и Лувърът, взети заедно? Но поне едно денонощие би могъл да жертваш… вместо да седиш под пурпурното небе на „Лабиринта“. В студентския квартал ти би помогнал на първокурсник от Вологда да постигне тайните на съпромата, а аз бих обяснил на канадски художник, защо е по-добре да не детайлизира изображението на есенната гора. Дълбочината изобщо не е зъл свят. Изобщо не е „побоища и разврат“. Виновен ли съм, че твоят път премина по бойните арени и публичните домове, с потеря зад гърба и неизвестност отпред?
	Но всъщност това сигурно не беше случайно. Ти сам си избрал този път. „Лабиринтът“, „Звезди и планети“, „Всякакви забавления“, елфическият Лориен… Ти си събрал в себе си цялата дълбочина, и показа — не на себе си, а на мен, каква е тя. Цялата нетърпимост и глупост, цялата агресия, която живее в нас. И ти знаеш не по-зле от мен — не само от това е изтъкан виртуалният свят.
	Колко е тъжно, че все пак си прав, Неудачнико. Светът се съди не по най-добрите му качества. Иначе фашизмът щеше да е разцвет на техниката, бързи самолети и могъщи мотори, а не комини на концлагери и сапун от човешка мазнина.
	Ти изнесе своята присъда и обясни защо е такава.
	Имаме ли право да се обиждаме?
	Да се бием в гърдите и да викаме: „Добри сме!“
	Но ти не можеш, не трябва да отнесеш със себе си само това! Човешката мръсотия и красотата на безлюдните планини, технология, служеща на пороците! Иначе защо сме в дълбочината? Колко струваме?
	… Стоя пред вратата на католическа катедрала, разкошна и потискаща, велика и нелепа. Мога да вляза и да се помоля на древния бог, който все пак не съществува. Мога да се върна вкъщи и да стисна ръката на Неудачника за сбогом.
	И нито едно решение няма да е правилно.
	— Леонид?
	Доближилият се човек ми е съвършено непознат. Дребен, с неизразително скучно лице, със стари дънки и раздърпан пуловер. Скучен и обикновен, мястото му не е във виртуалността, а на опашка за евтина наливна бира. Но той знае името ми — значи е враг.
	— А вие от чие име сте? — питам аз. — „Ал-Кабар“?
	Човечето не отмества поглед.
	— Леонид, ти си ме виждал в друг вид. Без лице.
	— Дмитрий?
	— Да. Може би все пак ще минем на „ти“?
	— Ти си мръсник — съгласявам се аз.
	— Леонид, моля те за разговор. Петминутен разговор.
	Нима това е основният облик на Дима Дибенко? Аз съм виждал негова снимка, но много отдавна, на нея той е още много млад. Значи той е такъв невзрачен и обикновен? Дребосък, вечен младеж? И това момче е измислило дийп-програмата и е пуснало света в дълбочината? И е спечелил милиони, получил дялове в „Майкрософт“ и „Америка Онлайн“? Пръв е разбрал, че Неудачника е пришълец отвън?
	— Пет минути.
	— Леонид, ела насам…
	Гласът му все пак не се връзва с външността. И да е умеел да моли — това вече е далечно минало.
	Заобикаляме катедралата, Дибенко отключва с ключ с причудлива форма вратичката към градината. Тук е тихо и спокойно. Върби, тополи, равни алейки… камъни… с позната форма.
	— Блях — казвам аз само.
	— Да, това е гробище… — мърмори Дибенко. — Аз… аз обичам да идвам тук. Някак успокоява… настройва на философски лад.
	Сигурно в това няма нищо необичайно. Но аз гледам надгробните паметници, алеите, момичето, което седи на тревата в дъното, до един малък бюст, с ръце на очите си. Това не е скърбящ човек, това е нарисувана оплаквачка, електронен еквивалент на мраморно ангелче.
	Виртуалността е живот. Но животът е немислим без смърт. И приятели погребват тук тези, които вече никога няма да дойдат в дълбочината, няма да надянат виртуалния шлем.
	„Той вярваше в чудеса“ — кратка, като проклятие, фраза на близкия камък.
	Прости ми, непознати човече. Ти си вярвал в чудеса и си подскачал в шаренията на виртуалния свят. Но ето че паметта за теб е тук, а някъде в реалността гробът ти е обрасъл с бурени. Приятелите ти идват ту срещу половин долар, а земята, поела твоя прах, ражда нов живот. Може би по-честно би било твоите приятели да загубят час-два от живота си, за да глътнат водка на истинския ти гроб?
	Свобода. Не съм им съдия!
	— Слушам те, Дима — казвам аз.
	Дибенко има зачервени като от недоспиване очи. Лицето му е измачкано. Той ме набута в това чудо, на което аз не съм нужен. Той се разправя с дайвъри като със слепи котенца. Но той е създал този свят, и аз съм длъжен да го изслушам.
	— Не те питам как се спаси, Льоня — произнася Дибенко. — Разбирам, ти все пак си получи наградата…
	— Каква награда? За какво?
	— За предателството. — Дибенко ме гледа в очите. Какво, не ти харесва думата? Ами то си е предателство! По отношение на всички нас, всички хора, които живеят сега! Ти успя да станеш негов приятел. Аз знаех, че ти ще успееш, знаех, затова те наех тебе, именно тебе! Напразно, сигурно. Това, което мога да предложа аз, са жалки стотинки…
	— Дима, ти разбираш ли какво е виртуалността?
	— Свобода!
	— Тогава в какво ме упрекваш? Нямаме право да искаме от Неудачника нищо! Ни-щич-ко!
	— Защо да нямаме право? — Дибенко се обляга на надгробието на „вярващия в чудеса“ и се усмихва: — Добре, нека да не са формули и чертежи… не ваксини и рецепти за справедливо общество. Но поне надежда той можеше да ни даде! На всички нас! Щом той дойде, значи всичко ще е наред! Щом него го има — значи ние не сме се задавили със свободата си!
	Май пак нещо не разбирам!
	Но Дибенко продължава, и аз мълча.
	— Да не мислиш, че знаех какво правя? Тогава… Не! Бях се напил! Като свиня, като гъз, до козирката! Лепнах се на компютъра, не ми се спеше, не ми се играеше, работата ми беше омръзнала, започнах да подбирам цветова палитра, ритъм на изображението… много ми се искаше да насложа и музика, ама машината беше умряла, без саунд карта!
	Значи легендите не лъжат…
	— Не знам как! — крещи Дибенко. — Тя поиска да се роди, не съм я родил аз! Дълбочината, дълбочината дойде през мен в света! Аз разбрах, усетих, но не съм творец! Само проводник, перо, движено от нечия ръка! Отдалеч, през мрака, през тишината — достигна ме, и ме накара да я създам! Нея! Дийп-программата!
	Побиват ме тръпки, и не защото Дмитрий спомена тишината. Просто и на мен ми е познато това чувство. Ужас на твореца, който не разбира как и какво е създал.
	— Едни ме наричат гений… — човечето със синини под очите ме хваща за ръцете. Други — тъпак, намерил бисер в купчина тор! Всички грешат! През мен дълбочината дойде в света. Значи за нещо това беше необходимо! Не сега… после…
	Дибенко ме гледа алчно и възторжено. Шепне:
	— Той поне нещо каза ли ти? Не ти ли намекна… откъде? Година, век, хилядолетие?
	— Дима… — мънкам аз. — Откъде го измисли…


	— Когато ти се изплъзна… — шепне Дибенко. — Ти влезе в капана, не можеше да избягаш от моята машина. Но се изплъзна… взе ми цялата информация от дисковете и си тръгна! Той ли те научи на това, дайвър? Той?
	Жал ми е да го гледам. Не обичам жалост — тя убива не по-лошо от омразата, но Дибенко сега го съжалявам.
	Само дето гласът, гласът му не е тоя. Така може да се унижава прославен актьор в трагическа роля…
	— Не можеш да си представиш — казва Дибенко, — колко сили съм вложил в тая работа! Какво рискувах… положението си в борда на директорите на „Ал-Кабар“, агентите си в „Лабиринт“… Ти няма да разбереш, вие, в Русия, досега не можете да разберете… А аз те разкрих! Проследих ти канала! Знам кой си! Леонид, знам адреса ти в Дийптаун! Компания „Поляна“, апартамент четиридесет и девет. Ти си ми в ръцете! И истинския ти адрес мога да узная! Но аз не те заплашвам! Моля те… нека да бъдем заедно!
	Времето като че ли направи кръг — вече не Гилермо, а Дмитрий Дибенко ми протяга ръка.
	— Те не могат да разберат — шепне той. — Каквото и да е. Пришълци от паралелни светове, извънземни, машинен разум… Не съществуват! Няма нищо освен нас! Във вчерашния ден и в бъдещето — само ние!
	Разбирам…
	— Може да вярваш, може да се смееш. — Дибенко удря с юмрук по злощастния паметник. — Но единственото, което няма граници, е времето. Компютърната мрежа живее и ще живее, и паметта за това момче ще надживее всички ни! Информацията няма граници във времето. Неудачника е надникнал в миналото на човечеството. От някаква прекрасна далечина, до която ние няма да доживеем, от бъдещето на Земята той е прекрачил в детството на виртуалния свят. Добре, нека сме безобразни диваци! Но поне нещо нали би могъл да ни каже? Да ни даде вяра…
	— Дмитрий, но защо? Защо си решил, че е така?
	— Защото знам! — Дибенко ме поглежда в очите. — Не е възможно случайно да съм създал дийп-програмата! Това е все едно да стреляш със завързани очи и да уцелиш хиляда мишени поред! Не съм никакъв гений, аз съм обикновен човек. Просто там, в бъдещето, са решили да създадат виртуалността. Може би е било предопределено. Може би просто им е бил нужен плацдарм… площадка за наблюдение, за да надникнат в нашия свят. И аз съм бил… перо в нечия ръка…
	— Плацдарм? — питам аз. — Плацдарм — това значи война.
	— Да! А на война трябва да се убива… и да се взимат пленници.
	— Знаеш ли колко версии има за Неудачника?
	— Да.
	— Ако не е от бъдещето? А от друг свят?
	— Нека! Тогава още повече! Той е в нашия свят, тук действат нашите закони! Трябва да разберем кой е той.
	Какво всъщност иска той от мен?
	Гледам Дибенко — треперещи устни, уморени очи, оръфан, разпуснат вид. Какво иска? Да размисля? Да му предам Неудачника? Че това при всички случаи не ми е по силите. Само си губим времето…
	Времето…
	Той знае името ми и адреса ми. Знае къде живея във виртуалността.
	Даже успя да ме проследи при Ромка.
	А сега ми губи времето.
	Отдръпвам се, хвърлям се към вратата. Дибенко гледа след мен, без да се опитва да ми попречи. Само на лицето му се появява усмивка — доволна усмивка на актьор, изиграл ролята си и вслушващ се в аплодисментите.


>>	101

	Таксито ме подминава — все едно вдигнатата ми ръка вече нищо не означава в Дийптаун. Правя движение след колата, отново махам с ръка…
	Безполезно е.
	Това е война.
	Как Дибенко успя да ме отсече от транспортната мрежа на Дийптаун? Може би и там има пай?
	Но сега аз нямам нужда от „Дийп-превозвач“…
	Вече познатото усещане, че градът около мен се сгъва, свива в схема. Летя над града, протягам се през разстоянието, през чуждите компютри към моя дом.
	И се удрям в стена.
	Виждам блока, населена с вещи, но не мога да проникна вътре. Нещо се е променило в самото пространство.
	Ставам реален — не в самата сграда, а до нея, на тротоара.
	Блокът гори.
	Не е пожар, по-скоро невиждана илюминация. Стените се преливат в различни цветове и яркост, всяка песъчинка сияе като скъпоценен камък. Блокът е като нелеп правоъгълен диамант под лъчите на прожектор.
	И хора, страшно много хора. Униформи на градската служба за безопасност, охраната на „Лабиринта“, стражата на „Ал-Кабар“… Отцепление около сградата, снайпери с пушки, автоматчици с прозрачни щитове, висящи във въздуха стрелци с реактивни раници. Аз възниквам във вътрешния кръг на отцеплението, и стотина дула мигновено се насочват към мен.
	Паяците се договориха и сплетоха обща мрежа.
	— Леонид! Вдигнете ръце и се приближете! — гърми глас над улицата. Зад стената от охрана, огрени от пъстрите отблясъци на илюминацията, стои група хора. Урман, Вили, Човекът Без Лице, комисар Джордан Рейд.
	Гледай ти!
	Каква чест за мен! Какво да стори бедния дайвър? Официалните и неофициални владетели на дълбочината са се събрали пред дома му!
	— Леонид, приближете се бавно! — повтаря Рейд. Гласът му отеква из цялата улица.
	Е, опитват се да съблюдават поне видимост за законност. Операцията се провежда от полицията.
	Вървя под прицела на дулата, под надзора на стотици компютри, всяка моя крачка се премерва и оценява, всеки байт информация тече под невидим контрол…
	Охраната отпред ми прави коридор да мина. Гилермо свежда поглед. Урман, който е всъщност само секретар на Урман, се усмихва ехидно. Дибенко, надянал отново мъглявата си маска, е безстрастен.
	Обръщам се към Рейд, като ги игнорирам всичките.
	— Какво става тук?
	— Вие сте обвинен в незаконно проникване в чуждо информационно пространство, в употреба на оръжие, причинило значителни материални щети, в укриване на информация, жизненоважна за Дийптаун — изрежда Джордан. — Задържан сте за изясняване на обстоятелствата.
	— А в какво е обвинен моят дом? — питам аз. Но Рейд не се хваща:
	— Издирват се улики.
	Обръщам се към горящата сграда. Издирване? Грънци. Това е консервация. Замразяване. Пренасищане на каналите с информация. Ще може ли Неудачника да отрази атаката, или дори неговите сили няма да стигнат?
	— Предавам се — казвам аз. — Признавам всички обвинения. Моля да се прекрати… това.
	Джордан клати глава. С леко съчувствие в погледа, но с непреклонна решимост.
	— Не се опитвайте да се укриете в реалността — предупреждава той. — Обърнахме се към „Интерпол“ за вашия физически арест.
	Облива ме страх, лишава ме от воля, изяжда силите ми. Може би там, в реалността, зад гърба ми вече стоят мрачни омоновци с черни платнени маски?
	Истински затвор, истински разпит — това не е като хазарта на виртуалните схватки. Това е прогнил дюшек, храна тип буламач, рецептата на който не се е променила от сталинско време, прозорче с решетки и надзирател, не обезобразен от признаци на интелект.
	Или моята родна полиция, при цялата й готовност да размени един руски гражданин за десетина бракувани портативни радиостанции, още не се е научила да работи бързо?
	Дълбочина-дълбочина… и да бягам.
	Вглеждам се в нарисуваните лица, въоръжените охранители. Няма граници за ловците на чудеса. От всички краища на Земята са се гмурнали те в дълбочината, за да откъснат, изтръгнат парченце от тайната, откъдето и да е дошла в нашия свят.
	И ме обзема ярост.
	— Джордан… давам ви десет секунди… — шепна аз. — На всички вас. Десет секунди, за да се разкарате.
	— Опомнете се, Леонид… — това е Рейд.
	— Стрелецо, нека да направим взаимни компромиси… — това е Вили.
	— И твоите сили имат предел… — Човекът Без Лице.
	Господи, че те се страхуват! Страхуват се от мен! Един против всички, обкръжен, с древен компютър зад гърба си и празни ръце!
	Защо?
	— Не знам как се държиш още — започва Дибенко, — но…
	— Пет секунди — казвам аз.
	И охраната започва да стреля. Или без команда, или не съм я забелязал…
	Огън и болка.
	Всичко измислено през годините на съществуване на дълбочината, най-провереното и най-секретното — всичко по мен…
	Стоя сред огъня, а на лицата около мен виждам страх, даже в сивата мъгла на Човека Без Лице — страх…
	Защо съм още тук, защо съм във виртуалността, а не свалям шлема пред сивия екран на убитата машина?
	Протягам към охраната не ръце, само поглед. Телата им се смачкват като настъпени парцалени кукли, разсипват се на пепел, изпаряват се, застиват, събират се в точка, разтварят се във въздуха. Все едно че погледът ми отразява всичките гадории, изстреляни по мен.
	Петте секунди, отпуснати от мен на противника, изтичат, и улицата е празна. Само домът ми гори и до него стоят онези, които го подпалиха…
	— Само в дълбочината си бог — казва Човекът Без Лице. Той не ме заплашва, само напомня…
	— Нима? — доближавам се до тях. — Рейд, сега компютрите на данъчната полиция ще разберат, че си присвоил един-два милиона… Урман! Цялата информация на „Ал-Кабар“ ще отиде за свободен достъп! Вили! „Лабиринтът“ ще умре! Нивата ще са изтрити, картите изчезнали, монстерите избягали! Дима! Твои те отпечатъци от пръсти съвпадат с тези на сериен убиец!
	Давам им две секунди да го осмислят и добавям:
	— След минута… ще стане така!
	Не знам дали това е възможно. Не зная силата си. Даже не зная откъде се е появила.
	Но те ми вярват.
	— Какво искаш, дайвър? — вика Урман. Рейд го изблъсква с рев:
	— Условията!
	Да не би без да искам да съм познал за данъчните?
	— Спирате лова.
	Пред тях стои чудото. Но те имат какво да губят.
	Урман и Гилермо се споглеждат, директорът на „Ал-Кабар“ кимва.
	— Оттегляме обвиненията си, Джордан — казва Вили. — Няма нужда… от „Интерпол“.
	Той едва доловимо ми кимва. Значи това беше блъф?
	Лъжи. Навсякъде — лъжи.
	С периферното си зрение виждам как по улицата приближават хора. Обикновените граждани на Дийптаун сега, след като отцеплението го няма, могат да задоволят любопитството си.
	Да гледат.
	Джордан хваща Дибенко за рамото и леко го разтърсва:
	— Нали чухте? Операцията е прекратена! Край! Изключвайте си системите!
	Значи сградата е замразил Дмитрий? На полицията не са й стигнали силичките?
	Човекът Без Лице се отмахва от комисаря. Той гледа само в мен. На него единствен не му пука от моите заплахи. Не защото не вярва в тях и не защото е готов да премери сили с американското правосъдие, цялото пропито от компютърни технологии.
	Той не е готов да се откаже от чудото. Все пак сме сънародници. И на двама ни висшата идея ни е обърнала мозъка, макар и в различна посока. От мъглявата маска идва шепот:
	— Ти предаваш целия свят…
	— Аз го реабилитирам.
	— Ти не искаш да делиш, дайвър. Ти си си получил наградата… и си ни предал. Добре. Не забравяй да си вземеш Медала. Да имаш с какво да се оправдаваш.
	Спомням си склада, кутиите със софтуер, масата, на която остана медалът на Всепозволеността.
	Протягам се — през разстояние, то което вече не съществува. И тежкият жетон се оказва в ръката ми.
	Секунда го разглеждам. Бял фон и разноцветно топче. Паяжината на мрежата, обкръжена от невинност и чистота.
	— Това си е твое — казвам аз и хвърлям медала на Човека Без Лице. Жетонът докосва черната тъкан на шлифера и се залепва. Красиво… — Не съм го заработил. А ти… ти си създал дълбочината. И не повтаряй, че не си могъл да го направиш. Могъл си. Сам. Благодарим ти. Но не мисли, че с нещо сме ти задължени. Този свят ще живее, ще пада и ще се учи да става. Той няма да накара да говори някого, който иска да си мълчи. Няма да затвори устата на този, който иска да говори. И може би ще стане по-добър…
	Обръщам се и тръгвам към дома си.
	Дибенко така и не си изключи програмите, сковали сградата с диамантена кора. Но аз не възнамерявам да го моля за нещо. Дърпам вратата и влизам във входа, сияещ като пещерата на Аладин.
	Но зад гърба ми илюминацията угасва, изчезва. Разкъсвам чуждата програма, превземам я стъпка по стъпка.
	Качвам се. Само двеста и петдесет стъпала.
	Зад всяка врата чувам шумолене, звуци. Моят нарисуван свят оживява, когато минавам през него. След мен се носят откъслечни музикални фрази и невнятен шум от разговори, звън от счупено стъкло и ритмични удари на чук, шляпане на боси крака и писък на бормашина.
	Даже не мога да си спомня вече кога и какво съм програмирал, когато населвах блока с несъществуващи съседи. Странен тип съм аз. Като всички хора…
	Зная, че ми е по силите да премахна цялото замразяване наведнъж, с едно усилие. Но не го правя. Нека пътят нагоре да е бавен, стъпка по стъпка. Свалям от стените фалшивия блясък, пробуждам живота в празните апартаменти. Повече никога няма да вляза в този дом.
	Плач на бебе и свистене на течащ кран, кучешки лай и звън на чаши. Няма какво да запомням и за какво да съжалявам. Това бяха моите патерици, но аз се научих да ходя без тях.
	Последна извивка на стълбището, спирам за миг пред вратата, направена от диамантени зърна. Във всяко от тях вижда своето лице. Едно от многото лица, които съм носил в дълбочината.
	Дишам на вратата — диамантите помръкват, помътняват, превръщат се в лед, потичат като капки вода. Поплачи заради мене, дълбочина. Аз нямам за какво да плача.
	Влизам — и веднага виждам, че в апартамента нищо не се е променило. Тук програмата на Дибенко няма власт.
	Неудачника и Вика стоят до прозореца и гледат навън.
	Доближавам се — Вика мълчаливо ме хваща за ръката, и ние гледаме Дийптаун тримата.
	Улицата е пълна с народ. Гъста, плътна тълпа. Малко по-далече са спрели колите на „Дийп-превозвач“, а хората все прииждат и прииждат, за да замръзнат, гледайки блока.
	Само под прозорците няма тълпа. Там има кръг от пустота, заобикаляща Човека Без Лице. Той също гледа нагоре, като че ли може да ни види. Дори ми се иска да вярвам, че ни вижда.
	— Той не е зъл — казвам аз на Неудачника. — Просто е нетърпелив.
	— Не обвинявам никого — съгласява се Неудачника.
	— Тогава тръгвай — моля аз. — Сега е моментът.


>>	110

	Той много дълго ме гледа, онзи, който дойде в дълбочината в облика на Неудачника. Като че ли иска да види истинското ми лице, да разбере какво чувствам.
	— Обиден ли си? — пита той най-накрая.
	— Не. Разстроен съм, но това е съвсем друго.
	— Страхувах се, че ще се обидиш. Нали разбих мечтата ти.
	— Коя?
	— Ти мечтаеше, че виртуалността ще промени света. Ще го направи по-чист. Ще даде на хората доброта и сила. Търпеше онова, което те възмущаваше, усмихваше се на онова, което те дразнеше…
	Неудачника протяга ръка, слага я върху нашите с Вика сплетени длани.
	— Ти вярваше в мига… един-единствен миг, изкупващ всички грехове и грешки. Аз убих тази вяра.
	Направо ми е смешно да го слушам. Нима наистина смята така?
	Нима съм мислил така?
	— Проблемът не е в дълбочината, Неудачник — казвам аз. — Не в тази дълбочина.
	Той кима.
	— Помниш ли огледалния лабиринт, Леонид?
	Разбира се, че го помня…
	— Дълбочината ви е дала милиони огледала, дайвър. Вълшебни огледала. Можеш да видиш себе си. Можеш да погледнеш света — всяко негово ъгълче. Можеш да си нарисуваш свой свят — и той ще оживее, отразен в огледалото. Това е чудесен подарък. Но огледалата са прекалено послушни, дайвър. Послушни и лъжливи. Навлечена маска се превръща в лице. Порокът се превръща в изисканост, снобизмът в елитарност, злобата в откровеност. Пътешествието в свят на огледалата не е обикновена разходка.
	Много е лесно да се загубиш.
	— Зная…
	— Аз говоря с теб точно защото знаеш. Аз също бих искал да съм твой приятел, Леонид.
	Той тъжно се усмихва, преди да добави:
	— Но това би била много странна дружба…
	— Чуждият и руснакът — вечна дружба? — иронизира Вика.
	Значи Неудачника не можа да я убеди. За нищо. За нея той е човек, хитър хакер, който баламосва всички…
	Не ми е весело. Обаче казвам:
	— Не те питам кой си. Ако щеш ми вярвай, но ми е все едно… Извънземен ли си, от друго измерение ли си, машинен разум… Но ти все едно знаеш повече от нас. Кажи — какво ще стане?
	— Зависи в кое огледало гледаш, дайвър.
	— Тогава ще избирам, Неудачнико. Много придирчиво. А сега си върви.
	Той отдръпва ръката си от нашите ръце.
	Секунда нищо не се случва. После стената зад гърба му започва да се огъва и да се увива на фуния.
	Неудачника прави крачка назад. В сияещия тунел, отиващ в непознатото. Към синьото слънце, под което се вият оранжеви ленти. Към своя свят.
	Тялото му трепери и се размазва. Каскади от разноцветни искри хвърчат от кожата му. За един миг ми се струва, че виждам — виждам онзи, който беше дошъл в нашия свят.
	Но по-скоро просто ми се иска да дам на чудото име.
	— Спомняй си за нас… — казвам аз след губещите се бликове светлина. — Спомняй си такива, каквито сме…
	Блокът потръпва. Стените му стават прозрачни, после бледозелени, после тухлени, после хартиени. Таванът се вдига нагоре и се огъва като купол. Подът се превръща в огледало, светлината в прозореца преминава всички части на спектъра и прогаря в хартиената стена нашите силуети.
	Апартаментът се превръща в огромна зала, като че ли във всички посоки са я разтегнали на един порядък.
	Тунелът бавно се стеснява, но още мога да успея. Да скоча след Неудачника и да видя откъде е дошъл. Да смъкна маската на чудото.
	— Льоня, какво е това?! — извиква Вика.
	— Информация — отговарям аз. Из апартамента започва да духа вятър, на перваза стайният нар в саксия разцъфва, купчината компактдискове на рафта започва да свири едновременно всички песни. — Той точи информация! Отнася всичко, което е видял!
	През нас преминават призрачни сенки. Притичва Алекс с вдигната пушка, прелита, мърдайки с лапи, монстера-паяк, отива си в тунела онова измислено семейство, което спасихме в „Лабиринта“. Въртейки се като пропелер, прелита исполинско дърво, ситни хобитът с изплашена муцунка, с огромни скокове се придвижва летящият охранител на Човека Без Лице с огнедишаща реактивна раница зад гърба.
	После минаваме ние с Вика. Хванати за ръце.
	— Спомняй си за нас… — повтарям аз. — Спомняй си…
	Тунелът започва да се стеснява като диафрагма на фотоапарат. В последния момент в него се вмъкват, удряйки с криле, летящите чехли на Компютърния Маг.
	И стаята си става същата.
	— Аз все едно не вярвам, че той е чужд — казва Вика. Неуверено, но упорито. — Ако е добър хакер, той може всичко това да…
	Тя млъква, когато я прегръщам през раменете.
	— Недей, Вика — моля я аз. — Той нали си тръгна. Завинаги. Сега не е задължително да спориш. Може и да повярваш.
	На улицата се вдига шум, там тече обмяна на мнения. Дали са видели поне нещо от това, което се откри пред нас? Няма значение. Дълбочината породи нова легенда.
	— Той си тръгна, но ние останахме — казва Вика. — И за теб има гонитба.
	Кимам, внимателно разтрогвам прегръдката ни. Отивам до прозореца, гледам надолу. Човекът Без Лице е неподвижен, както и преди.
	— Дайвърът Леонид също трябва да си тръгва — съгласявам се аз.
	— Ще тъжиш ли за дома си? — пита Вика. Колко е добре, когато няма нужда от обяснения.
	— Малко. Като за бебешко колело.
	Връщам се при нея, прегръщам я. Устните й намират моите.
	И това е нещо, което никога няма да си отиде.
	Дълбочина… — мълчаливо зова аз.
	Блокът отново потреперва, когато в далечния Минск наетият сървър получава команда. Магнитната глава се плъзга по диска и го чисти.
	Оборот — изчезва първия етаж със скандалджията пенсионер.
	Оборот — шестият етаж с тихия графоман, оборот — десетият етаж с колекционера на винилови плочи.
	Оживява моят компютър, и стените на апартамента помръкват. Не гледам към масата, но знам, че на екрана нарисуваната Вика ми се усмихва за последен път. Програмите не тъжат, когато ги изтриват. Тъжат хората, но аз нямам друг изход. Ако се загубваш в огледален лабиринт, трябва да трошиш огледалата. За да излезеш към светлината…


	Тълпата избухва във викове, когато моят дом се топи във въздуха. Горкият Джордан ще трябва да доказва, че това не е негово дело.
	Ние плуваме над Дийптаун прегърнати и се гледаме в очите.
	— Страхотно… — шепне Вика.
	— Аз дори не знам как го правя…
	— Не знаеш как целуваш? — учудено пита тя.
	… Не, никога няма да разбера женската логика.
	Близо до супера, на границата на украинския и прибалтийския квартал аз намирам закътано местенце: между телефонните кабини и фонтана. Излизаме оттам. Но не веднага.
	— Ти заличаваш следите си? — интересува се Вика.
	Мълчаливо кимам.
	— Надяваш се, че няма да те открият?
	— Ще се пробвам. Може би ще успеят да изчислят града… но едва ли. По-добре е да не разберат и това.
	— А на мен можеш ли да ми се довериш?
	— Санкт-Петербург — казвам аз. Много ми се иска да чуя, че сме съграждани. Но Вика се мръщи.
	— Питер… Льоня, изчакай ме тук, става ли?
	Чакам. Тя изтичва в супера, а аз още веднъж се протягам към минския сървър, проверявам дали не е останала някаква следа. След това минавам през всичките си резервни адреси, даже онези, които никога не съм използвал — и ги троша, безжалостно изчиствайки информацията отвсякъде. От стримери и магнитооптични дискове, лентови устройства и хардове. Най-накрая изчиствам харда на моя интернет провайдър. Край. Сега аз никога не съм влизал в дълбочината.
	Вика се връща.
	— Представяш ли си, имаше опашка — смее се тя.
	— Спешни покупки?
	— Една покупка.
	Тя размахва пред лицето ми предвидливо сгънат билет за самолет. Мога да видя само за къде ще пътува.
	— Сутринта свободен ли си?
	— Нали те е страх да летиш.
	— Какво да се прави, дълъг път… Ще ме посрещнеш ли?
	— Кой полет?
	— В десет сутринта пред информацията.
	Малки игри на самостоятелност… аз мога сега да се протегна до самолетната каса в супера и да разбера кой и откъде е купил билет за Питер.
	Но аз, разбира се, няма да го направя.
	— Как ще те позная?
	Вика вдига рамене.
	— Ще видим. А аз как ще те позная?
	— Ще държа в зъби червена роза — мрачно съобщавам аз.
	Прекрасно разбирам Вика. Едно е да се влюбиш във виртуалния свят. Друго е среща наяве. Страшно е да говориш за себе си.
	Не зная дали бих имал смелост пръв да предложа среща.
	— Тогава в десет на информацията — решава Вика. — Ще се пробваме да се познаем?
	— Ще се пробваме.
	— Аз ще тръгвам? — полупита, полусъобщава тя. — Трябва да си събера багажа…
	— При нас вече е студено — предупреждавам аз.
	— И при нас също…
	Вика става полупрозрачна и се разсипва като куп искри. Красив е нейният изход от дълбочината.
	И на мен ми е време.
	Намигам на един минувач, спрял да види изчезването на Вика. И изчезвам от виртуалността.
	На екранчетата имаше само тъмнина. Пълна.
	Свалих шлема.
	На монитора примигваше златистия фон на „Windows Home“. Вика вече я няма. Стига съм обичал нарисувани хора.
	Ще излезем от Интернет ръчно…
	Отворих терминалния прозорец и с неразбиране загледах примигващия надпис.
	No dial tone!
	Трябва навреме да си плащам сметките за телефона.
	Все пак взех слушалката и се вслушах в тишината. После проверих логовете — телефонът ми е бил изключен преди три часа. В самия край на работното време, каквато е традицията на телефонните техници.
	Виртуалният секретар на Фридрих Урман май беше прав… Възможно е да се влиза в дълбочината без всякакви технически приспособления.
	Смъкнах гащеризона и се повлякох към кревата.


>>	111

	Събуди ме телевизорът. Аз лежах, увит в одеялото — парното още не беше пуснато и беше студено; слушах дърдоренето на говорителите. Политика, икономика, валутни курсове… Интересно, ще влезе ли вчерашната неразбория във виртуалността в новините? Може и да влезе. Някъде между известието за пристигането на популярен изпълнител и спортните новини. Между другите куриози. Телевизията обича да прави репортажи от Дийптаун. На еснафите им е смешно да гледат анимираните пейзажи и нарисуваните хора. Сигурно е добре, че ни се смеят. Само да не се страхуват… да не завиждат… да не ни мразят…
	Вдигнах глава, изплашено погледнах часовника. Той беше спрял, изглежда, още вечерта. Нормално, аз обикновено забравям да го навия. Напипах търкалящото се на пода до кревата дистанционно, изведох часа на телевизионния екран.
	Седем. Нормално, ще успея.
	Цялото ми тяло беше като разглобено, в главата — тежест, както е винаги след поредица дълги и чести потапяния. Човекът не е много добре приспособен към виртуалния свят. Може би след година-две за всички граждани на Дийптаун ще настъпи час на разплата. Някакви парализи, слепота, инфаркти. Тогава името на Дибенко ще бъде стъпкано в калта, компаниите, заложили на виртуалността, ще фалират, а сериозни учени ще съобщят, че отдавна са предвидили всичко това и неуморно са предупреждавали, но…
	Ще поживеем — ще видим. Във всеки случай аз имам шанс да усетя проблемите пръв.
	А може би, напротив, ще дойде тази промяна, за която мечтаех аз и която очакваше Дибенко. Онова, което аз успях да извърша вчера, ще стане достъпно за всички. Два свята, слети в едно. Виртуалност и реалност, направи само една крачка — и влизаш в дълбочината. Без всякакви патерици…
	Аз станах и си оправих леглото. Измих пода, избърсах праха, след това измъкнах от гардероба всичките си дрехи и около пет минути рових в тях, избирайки нещо по-прилично. Трудно е да следиш за гардероба си, когато си свикнал да рисуваш всичките си дрехи, от слиповете до смокинга.
	Дънки и пуловер. Става.
	След като се облякох, аз още веднъж огледах апартамента, поглеждайки към компютъра, работил цяла нощ. По екрана бавно пълзеше надпис: „Льонечка, дълбочината те чака!“
	Ще почака.
	Не, моите опити да приведа къщата в ред определено не дадоха резултат. Старият ергенски хаос само изпъкваше на фона на чистия под и разбутаните тук и там неща. Е, какво пък… ще се представим в цялото си великолепие. Ако Вика поне малко е общувала с хакери, няма да се изплаши.
	Изключих компютъра. Вече на вратата със закъснение се сетих, че даже не се опитах да подредя в кухнята… не, стига, този подвиг вече е прекален за мен.
	Бързо заключих и извиках асансьора. Пластмасовото копче, прогорено с цигара, едва просветна под пръста ми. Освен това неизвестно защо в асансьора имаше цигарен дим.
	Не е така красиво като в дълбочината, разбира се.
	Асансьорът бавно ме понесе надолу, през десет етажа, покрай съседите ми от бетонната кутия, които не познавам и не съм се опитвал да опозная. Може да се измислят чужди съдби, може да тъгуваш и да се надсмиваш над несъществуващи хора… Колко е трудно да ги опознаеш наистина — живите, истинските. Да направиш крачка към тях.
	Може би Вика няма да дойде? Ще размисли, в последния миг усетила същото, което и аз — че не трябва двата свята да се смесват?
	Представих си как стоя на летището. Нелепа фигура, беглец от виртуалния свят, изпълзял в света на живите. Бледа незагоряла муцуна, неизгладени дрехи, червени като на наркоман очи. И се появява Вика, красива и стройна, модно облечена… или не, може още по-лошо. Появява се прегърбено очилато момиче с безформена рокля и шлиферче демоде…
	Кое е по-лошо — бог знае…
	Аз тихо простенах, предварително преживявайки нашия общ позор и взаимно разочарование. Вратите на асансьора тъкмо се отвориха и малко момиченце с ерделтериер на каишка уплашено отстъпи крачка назад.
	Ето на, даже децата се плашат…
	Промъкнах се покрай жизнерадостния пес и се помъкнах надолу.
	— Добро утро! — тихо каза момиченцето след мен.
	Отвикнал съм да поздравявам…
	— Добро утро — казах аз със закъсняла усмивка и изскочих от входа.
	Не знам защо, но съм сигурен, че Неудачника нямаше да забрави да поздрави. И щеше да погали териера, а песът щеше да се търколи на пода от кеф.
	Имах достатъчно пари, можех даже гордо да пристигна на аерогарата с такси, но не ми се бързаше. Страхувах се от това очакване, ох как се страхувах… Закусих на някаква сергия с хамбургери, притоплен, но определено вчерашен. Пиеше ми се бира, но под снизходителния поглед на продавача се реших само на лимонада.
	Автобусът за летището беше почти празен. Някаква сънена компания с огромни вързопи, много ярко гримирани, в съответствие с поредните модни тенденции, момичета. Аз стоях отзад и гледах пълзящата назад лента на пътя.
	Може би е по-добре да не ходя…
	В десет без петнадесет автобусът спря пред аерогарата. Аз изпълзях от него с оптимизма на осъден на смърт, постоях малко под ръмящия дъжд, преди да вляза в сградата.
	Може да са отменили полета заради лошото време…
	В сградата на аерогарата беше топло и шумно. Тичаха около родителите си възбудени от предстоящия полет деца, мрачно мъкнеха балите си търговци, опашка леко облечени граждани чакаше регистрация за някакъв южен полет. Разгледах номерата на полетите на таблото — няма отложени.
	Може би Вика не се е качила…
	През последния половин час са кацнали четири самолета. Вика е могла да долети от Ташкент, Рига, Хабаровск, Москва… А ако тя е определила часа на срещата с резерв, то може да дойде от цяла Русия и половината свят.
	Помъкнах се към информацията. Там стояха няколко души, но нито една от жените не ставаше за Вика. Това го усетих от пръв поглед.
	Всички лица са толкова различни. Толкова има некрасиви, уморени, угрижени. В дълбочината това го няма, и може би това е грешка…
	Подпрях се на стената и зачаках. Половин час е моят неизменен толеранс към женската несериозност… Но за Вика ще направя изключение, ще чакам час. Или два. Ще залепна за тая стена, докато полицията не ме разкара.
	Да имах сега един хубав ноутбук с радиомодем. Да пусна дийп-програмата, да се гмурна, да прегледам файловете на всички авиокомпании…
	Затворих очи.
	Дълбочината беше пред мен.
	Черен плюш, бездънна пропаст, пронизана от разноцветни нишки. Малкото топче Земя, което мери новата си дреха. Дълбочината чака. Виждах искрите на излитащите и кацащите самолети, водовъртежите от информация, обработвана от компютрите, виждах в далечината сградите на Дийптаун. Ако се протегна, ще съм там. Вече нямам нужда от машини.
	Някъде наблизо, на летището, някой използваше компютъра си не по предназначение. Беше влязъл в дълбочината. За миг застанах зад гърба му, погледнах през очите му.
	Това е моят свят.
	Щедър и безграничен, шумен и безгрижен. Човешки. Той ще стане по-добър, ще се промени заедно с нас, само трябва да вярваме в това. Да не блуждаем в лабиринти, когато изходът е пред нас. Да не се влюбваме в отражения, ако до нас има живи хора.
	И може би следващият гост на дълбочината няма да е единственият Неудачник, който не умее да стреля по хора.
	Излязох от мрежата. На електронния часовник се смениха цифрите — точно десет.
	— А къде е червената роза?
	Това беше най-страшното — да се обърна и да погледна Вика. По-трудно от всички подвизи във виртуалния свят…
	Тя беше именно онова момиче, което бях рисувал. Онази, която ми се усмихваше сутрин от екрана. Онази, която живееше в сънищата ми.
	Само косите й са малко по-светли, подстригани са малко по-късо и очите й не се смеят — изплашени са… както и моите сега. Но това е моята Вика. Това изплашено момиче с дънки и тънко яке, с чанта на рамо.
	Ние и двамата сме живеели в истинските си тела в дълбочината. Най-добрата маска е собственото ти лице.
	— Тази роза още расте — казвам аз.
	Вика малко се отпуска.
	— Страхувах се… да не я нарисуваш.
	— Не — шепна аз, — стига вече нарисувани цветя…
	Взимам я за ръка. Ще постоим така и ще се гледаме в очите.
	Преди да си отидем вкъщи.
