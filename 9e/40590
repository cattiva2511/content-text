P>
	Казвам го без подигравка:
	може вместо камертон
	в някой случай и прозявка
	да даде за песен тон.

		Аз се прозявам,
		ти се прозяваш,
		той се прозява.
		А защо? Защото
		някой в обществото
		стиснат не ни дава
		друго за изява.

	Думат ми, че към живота
	нямал съм бил интерес.
	Отговарям им с охота
	чрез прозявка — лъвски жест.

		Аз се прозявам,
		ти се прозяваш,
		той се прозява.
		А защо? Защото
		някой в обществото
		сам си присвоява
		всичката изява.

	Трябвало да вложа сили
	туй-онуй с борба да сторя.
	Хем те всичко предрешили,
	хем аз трябва да се боря!

		Аз се прозявам,
		ти се прозяваш,
		той се прозява.
		А защо? Защото
		друго в обществото
		май не ни остава
		туй ни е изява.

	Казвам ви без подигравка:
	здравата светът ще хлътне —
	не вулкан, ами прозявка
	в кратера си ще го глътне.

		Аз се прозявам,
		ти се прозяваш,
		той се прозява.
		А защо? Защото
		и на обществото
		друго не остава:
		туй му е изява…
@@	1984
P$
