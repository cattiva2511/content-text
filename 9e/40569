P>
	Една жена ръце простира.
	О, не простира тя пране —
	жената ядно протестира,
	на ледниците казва: „Не!“.

	Това за нея е обида,
	а и за нейния съсед —
	че Арктика и Антарктида,
	два континента, стенат в лед.

	И племето от ескимоси
	обречено е на тормоз:
	ни гащи бански лете носи,
	ни ходи ескимосът бос.

		Ледници, ледници,
		хладни изедници,
		диви грамади от лед!
	Човек ще ви сгрее с дъха си
	и захар отгоре ви ще поръси
	и ще ви направи на сладолед.
	Раз, два, три, напред!

	Дедите ни били горени
	отвътре от протестен жар,
	затуй на Витоша морени
	заместили са ледник стар.

	А инак още край Бояна
	тюлен да прави риболов,
	пингвини покрай гара Яна
	и моржове покрай Богров.

	Напред, о друже мой, с китара
	да стреснем ледниците днес,
	а утре и срещу Сахара
	ще екне нашият протест!…
@@	1975
P$
