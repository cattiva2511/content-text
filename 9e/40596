P>
	Влизайте по тая нишка! —
	викаше ни Ариадна.
	И по нишката въджишка
	в дупката светът попадна.

		Ариадно, Ариадно,
		влязохме в тунела стадно,
		а пък бяхме индивиди,
		да му се не види…

	Вътре драскаме с въздишка:
	Няма нишка, леле-мамо!
	Няма нишка, няма нишка,
	вътре паяджини само.

	Нишката била до входа —
	синя нишка и червена,
	за да вкара тук народа,
	в тая дупка изкривена.

	Всеки пъшка през въздишка,
	през въздишка всеки мънка:
	За навънка няма нишка,
	няма нишка за навънка!

	Има нишка, има нишка,
	няма начин да я няма:
	тя е в нашата въздишка
	от голямата измама.

	Ако всеки в свойта ниша
	не въвлича нови хора,
	ами само си въздиша,
	ще достигнем до отвора.

	От въздишка на въздишка
	ще излезем от тунела
	и ще срежем всяка нишка,
	дето тук ни е довела.

		Ариадно, Ариадно,
		влязохме в тунела стадно,
		ще излезем индивиди!
		Да му се не види…
@@	1993
P$
