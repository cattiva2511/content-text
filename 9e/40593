P>
	Цветчетата на пошлостта се ронят
	за наша най-естествена храна,
	каквато е за мидите планктонът,
	цъфтящ по океанската вълна.

		Щом некадърникът решава
		добър работник ли си, лош ли,
		какво ще кажеш, друго мож ли?
		Едно да пееш ти остава:
		че имало е времена по-лоши,
		но не и времена по-пошли
		във нашата държава.

	И колкото да имаш гъста цедка,
	и колкото и да си едър кит,
	от пошлия планктон в последна сметка
	оказва се, че си трагично сит.

		Мъжете силни по природа
		и постове — да любят рошли,
		и да им плащат лев ли, грош ли,
		но те да плащат, не народа,
		и времената, даже да са лоши,
		тогава няма да са пошли
		до степен гола вода.

	Вода пречистена от мекотели
	избликне ли над някой кашалот,
	фонтана служи, за да се прицели
	с харпуните си китоловен флот.

		Добро да сториш на народа
		без приближенство с вожд не мож ли,
		пък бил добър той вожд ли, лош ли,
		не е природа туй, а мода,
		и времената, даже и нелоши,
		отново си остават пошли
		по своята природа.

	И китовете търсят смърт, горките,
	навън от океана си дълбок.
	Поне добре сме с плитчините, ките:
	на всяка крачка плитко дал е бог.

		Лежи на суша кашалота
		и кашалот ли е, галош ли,
		и вярно ли е туй, кодош ли,
		едно е вярно в анекдота:
		че имало е времена по-лоши,
		но не и времена по-пошли
		в морето на живота.
@@	1987
P$
