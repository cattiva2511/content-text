P>
#	1. Adagio
#	(Джинси на голо)

	Има един дъб
	в една вековна гора,
	под него бълбука бял извор,
	от който се ражда дъгата;
	единият й край забърква седем цвята
	и се излива в небесен коктейл.
	Не минавай под клоните му
	да не пресечеш невидимата черта
	или ако искаш да минем заедно;
	като стигнем от другата страна
	ти си аз, аз съм ти,
	имаш зелените ми очи;
	аз те гледам в кафяво;
	сините джинси няма да сменяме
	бялата ми тениска ти отива
	като кожа ми лепне червената ти блуза;
	ще се излегнем в шумяща постеля
	от ланшни кестеняви и жълти листа,
	ще се любим бълбукащо синьо,
	черешка и маслина в кюрасо
	замечтани какво е отвъд дъгата

#	2. Sostenuto
#	(Готическа сцена)

	Каня те на вечеря
	в замъка полуразрушен
	с моите пажове прилепи
	и слуги таласъми;
	приемам поканата в черно
	и без това беше за вчера
	сега да танцуваме
	на фона на любим реквием
	(други нямаме освен любими)
	и няма да познаеш
	откъде е виното
	с цвят на обреченост;
	в полунощ ще изляза
	сам на малка разходка
	има само една Стая
	където не бива да влизаш
	като се върна, знам
	ще си друга, ще се сбогуваме,
	безнадеждно ще се целунем,
	а после ще се стопим и слеем
	постепенно,
	като сенки в тъмнината на парка
	(не влязох ли Там? Жалко.)

#	3. Grave
#	(Краят на предсказанията)

	Исках да не е, а то излезе тъжно
	над пустите улици прелита
	и мята опашка от кадри
	моята лента с носталгия;
	след дългата битка
	крепостта се разсипа
	и зарови нападатели,
	бранители и предатели.
	Касандра мълчи сред руините
	в един забравен град
	на изгорели любови,
	олющен ненужен декор
	за Края на предсказанията.
	Не спя, но сънувам,
	съзерцавам нашето щуреене;
	вятърът ще се втурне полудял,
	ще издуха прахта от улиците,
	после дъждът ще ги измие изцяло
	със сълзите от един нов сериал.
	Искам да те скрия под бялото
	цветна — само за мен;
	егоизмът ме погубва,
	аз трудно говоря и със себе си;
	има хиляди начини за ободряване,
	но нито един не е подходящ за тебе;

	разстоянието е проблем понякога.
P$
