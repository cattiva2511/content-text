P>
	Целия стол се уплаши от мойта особа
	подир толкова филми а ла Ал Капоне,
	когато си бръкнах във джоба
	да си купя за утре купони.

		С какво не ги успокоявах, с какво не?
		То се знае, им викам, че Ал Капоне
		не е ял на стол с купони, о, не!
		А пък аз общо взето
		всеки ден на обяд
		съм си тука в мазето,
		дето е нашата столова,
		която, разбира се, от това
		няма общо с подземния свят.
		Да не са глупави алкапоните
		да оставят следи по купоните!
		Мафията не се гощава
		в обществена столова
		не за друго, а затова.
		Стола даже я отвращава.

	Нито убити натръшках, нито ранени,
	само следващия побутнах със кутре:
	моля, който стои зад мене,
	да си купи купони за утре!

		Ужким се поуспокоиха,
		ужким залата стана тиха,
		ако изключим сърбането на боба,
		като включим и мойта особа.
		Но усещам, че се налага
		да добавя веднага
		с риск и да се задавя,
		на тая уплашена столова
		горе-долу това:
		я недейте да се тормозите
		толкова от мафиозите
		и от техните нахакани мутри:
		ще вилнеят те само днес,
		ех, да кажем дори и нощес,
		но те нямат купони за утре!
@@	1982
P$
