P>
	Босилче, босилче
	на цветно венче
	срещу ужилено
	в боб чорба
	и върху сирене;

	здравецът на прозореца ми
	облагородява пейзажа
	на отвратителния мръсен град.
	Благороден финяга е здравецът —
	издръжлива порода;
	мори насекомите дори,
	издържа суша, дъжд и сняг,
	и мирише, мирише, унася.

	Лилава мащерка покрива
	склона,
	ухае;
	склонна
	съм да се помоля.

	Един лековит магарешки бодил
	си тръгнал от купона разбит,
	присмяла му се калинка,
	че бил на магарето манджата
	и той — ароматен, красив, извисен,
	усмихнал се смутен
	и направо се прекършил;
	той бил съвършен,
	но с имидж на трън.

	Естрагонът предизвиква стон,
	толкова строг му е тонът
	уж. Това е от името,
	а иначе е вълшебен
	за гъбена чорба,
	и също за рибена.

	Омайно биле съм;
	бягай, на нежността
	ми не вярвай;
	прицелвам се в теб,
	ще те преследвам
	и в съня
	докато ме опиташ;
	е, сега, защо залиташ?

	Липата е лековита при вдишване
	само в цъфтеж,
	на чай е безлична;
	налага се да прибегнеш до пълнеж:
	коняк, ром, трева различна;
	липа в парфюми не вирее
	и липовият чай;
	липов аромат не е,
	когато мирише на цъфтяща липа…
	то е едновременно
	мирис на щастие и на тъга.
P$
