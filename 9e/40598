P>
	Навик, дявол да го вземе,
	с който лесно се привиква:
	кой от нас не люпи семе,
	семе печено от тиква?

		С тиквата от старо време
		горди сме като с реликва:
		наша тиква, наше семе
		наше семе, наша тиква!


	Пу, ама каква досада:
	всяка втора семка — куха!
	Между пръстите ни пада,
	лек ветрец ако задуха.

		Трудно, дявол да го вземе,
		с празно семе се привиква:
		куха тиква — кухо семе,
		кухо семе — куха тиква.


	Ужким шепите ни пълни,
	но така като се случва,
	вместо нещо да погълне,
	всеки само набоклучва.

		Кой ли, дявол да го вземе,
		в омагьосан кръг ни тиква:
		куха тиква — кухо семе,
		кухо семе — куха тиква?


	Носи същата досада
	и заплатата ни куха:
	между пръстите ни пада,
	даже вятър да не духа.

		Кой ни прави на серсеми?
		С кухо левче как се свиква?
		Може би е нашто семе,
		може би е нашта тиква…
@@	2000
P$
