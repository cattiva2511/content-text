P>
	Здравей, Холдън,
	моя юношеска любов!
	(тогава още не бяха родени тийнейджърите)
	С обърнатата бейзболна шапка ти,
	аз — с много късите поли;
	лъжехме повече от Били Лъжеца,
	тогава и той беше нов;
	хващаха ни на поразия,
	бащите ни никога не казаха
	нищо за наше оправдание
	(внимавай сутрин като излизаш да не се срещнеш как се прибираш)
	и ние нямахме какво да им кажем;
	нощем се промъквах с надежда, че нашите са заспали,
	а те ме чакаха ужасени от поколението;
	бяхме скачени:
	ти едната стена, аз — другата;
	(ще се срещнем в ъгъла)
	ти къдрокос —
	аз дългокоса;
	Прокол Харум и Муди Блу между Бийтълс и Стоунс;
	красиви бяхме,
	приятелите ни харесваха,
	обаче
	животът
	ни подгони
	и тръгнахме да оцеляваме,
	а сега си в ареста.
	Ако си умирал от глад, щях да те разбера.
	напоследък имам склонност към глупости, прости ми
	не съди, за да не бъдеш…
	искам да кажа нещо дълбоко, примиряващо, искрено и истинско…
	не мога.
	Разби ми сърцето,
	любими.
P$
