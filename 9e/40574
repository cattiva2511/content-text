P>
	Арс лонга, вита бревис ест.
	Човешкият живот е кратък.
	Човек живее само днес,
	изкуството — и по-нататък.
	Сентенция без недостатък,
	и днеска буди интерес:
	„Арс лонга, вита бревис ест“.

	Арс лонга, вита бревис ест —
	то утешавало човека.
	Нерон отровил като пес
	човека философ Сенека,
	Сенека рекъл си: — Ех, нека!
	Какво че аз умирам днес —
	арс лонга, вита бревис ест.

	Арс лонга, вита бревис ест.
	Овидий лашват го в Кюстенджа
	и то се знае, бил злочест,
	но казвал: — Няма що да хленча,
	нито да пиша във Кюстенджа
	протестни песни за протест —
	арс лонга, вита бревис ест.

	Арс лонга, вита бревис ест.
	Животът си остава кратък.
	Особено пък за онез,
	които влагат без остатък
	живота си, та по-нататък
	изкуството да крачи с чест.
	Арс лонга, вита бревис ест…
@@	1977
P$
