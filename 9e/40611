D>
	Книгата е посветена на Евелин, Мик и без съмнение Крис — безценните колеги, които създават историите на Азерот.
D$


>	Пролог

	Той беше в капан… капан… капан.
	Мракът в затвора му се сгъсти около него. Той не можеше да диша, нито пък да помръдне. Как се беше случило това? Какви бяха тези мръсни малки същества, които бяха успели да го подмамят? Някакви дребни вредители да хванат левиатан! Това беше невъзможно!
	Но се беше случило…
	Искаше му се да изреве, но не можеше. Не се чуваха никакви звуци. Тишината го подлудяваше. Трябваше да се освободи! Трябваше да има някакъв изход…
	Обля го ослепителна смарагдовозелена светлина. Той изкрещя, усещайки как тя го изтръгва от затвора му и го захвърля в небитието.
	Но крясъкът му се превърна в мощен рев на облекчение, примесено с гняв. Той разпери широко величествените си блестящи криле и огромната му синьо-зелена форма почти изпълни това ново място, в което се намери. По гръбнака му изникнаха назъбени, почти кристални издатини, които продължиха и по главата му, оформяйки гребен, подобен на този на вещерски шлем. Огромни, блестящи бели очни ябълки — наподобяващи по-скоро перли, отколкото очи — огледаха обширната пещера, изпълнена с назъбени издатини, стърчащи както от облия таван, така и от пода.
	И после зловещият поглед се спря върху дребната гад, която се бе осмелила — някак си! — да затвори Негово Величие. Изведнъж от тялото му се излъчи лека пурпурна аура и той изригна с основателен гняв.
	— Мръсни малки гадини! Мръсни малки гремлини! Смеете да затваряте Зераку като домашно животно?
	Докато Зераку виеше, вече безплътното му тяло започна да става все по-прозрачно. Той се насочи към малка групичка от пленителите си. Те бяха малки грозни създания, които се движеха като смачкани дренаи*, но някои части на телата им бяха покрити с люспи, а други — с козина. Имаха злобни малки усти, пълни с остри зъби и носеха одежди с качулки и брони. Очите им бяха червени като разтопена скала и въпреки очевидната заплаха пред тях, не изглеждаха особено изплашени.
	[* Дренаи — draenei (англ.) — Б.пр.]
	Зераку разбра, че те знаят твърде малко за етерните дракони*.
	[* Етерен дракон — nether dragon (англ.) — Б.пр.]
	— Мръсни малки гадини! Мръсни малки гремлини! — повтори той.
	Изведнъж от тялото му изпращя светкавица със собствения му чудат цвят. Той протегна ноктестата си лапа, за да помете съществата, а от тялото му се стрелна още една светкавица.
	Първите мълнии неочаквано се разпръснаха настрани, отскачайки от малките същества в последния миг. В същото време по челото на всяко едно от тях засияха странни руни.
	Без да се колебае, окованият етерен дракон атакува отново. Този път светкавицата удари земята около мъчителите му. Навсякъде се разхвърчаха скални късове и пръст, а заедно с тях и ръмжащите дребни зверчета. Съскащите им телца полетяха във въздуха и това особено зарадва дракона.
	— Мръсни малки гадини! Зераку ще смаже всички ви!
	Той събра още сили. Изведнъж по гърдите му лъснаха тъмнолазурните му вени. Следващата светкавица беше още по-мощна.
	Някъде отстрани дълга и здрава нишка от сребърна енергия се омота около левия му крак и го стегна болезнено.
	Зераку се сепна и забрави за намерението си да атакува. Етерният дракон бе същество от енергия, нишката трябваше да премине през него. Той я захапа, но получи силен удар по муцуната. Рязко обезсилен, кракът му поддаде.
	В същото време и другият му крак беше прикован. Зераку се дърпаше, но напразно — тънката магическа нишка беше твърде мощна.
	Тялото на етерния дракон се изду, а отличителните сини вени по тялото му почерняха. Той стана още по-прозрачен, сякаш на ръба да се превърне в мъгла.
	Сребърните нишки блеснаха.
	Зераку изрева от болка и залитна напред, строполявайки се на пода на пещерата, като че тялото му беше от плът и кръв. По каменния под се появиха пукнатини. Отвори се процеп, в който две от малките създания пропаднаха и срещнаха края си.
	Останалите не обърнаха внимание на съдбата на другарите си и продължиха да спускат към дракона още две нишки. Пет от тях едновременно замахнаха със зловещите енергийни нишки като с камшици. Нишките се понесоха направо над Зераку към отсрещната страна, където краищата им се приковаха към земята с малки смарагдови камъни.
	— Освободете Зераку! — изрева етерният дракон, докато нишките проблясваха, причинявайки му нова безумна болка. — Освободете ме!
	Новите нишки го притиснаха към земята. Зераку се съпротивляваше, но магическите връзки имаха пълен контрол върху силите му.
	Всички люспести фигури около него се суетяха и бързаха да прибавят още и още нишки, докато накрая напълно го покриха. Всяка нишка прорязваше тялото на дракона и едновременно го изгаряше и вледеняваше. Зераку ревеше от гняв и болка, но с нищо не можеше да промени положението си.
	Съществата продължаваха да се трудят усърдно, сякаш не бяха напълно сигурни в здравината на нишките. Те използваха смарагдите, за да донаместват връзките и в повечето случаи причиняваха допълнителна болка на дракона. Едно от съществата му се присмя.
	Зераку успя да насочи последен енергиен удар към наглеца. Тялото му се обви в черна енергия и то започна да пищи от страх. Магията на етерния дракон смачка съществото, превръщайки тялото му в каша, която се втвърди и се превърна в абаносов кристал.
	В следващия миг още една нишка се насочи към муцуната му и я завърза. Светещият левиатан се бореше, но челюстите му бяха здраво стегнати, както и цялото му тяло.
	Пленителите му продължаваха да се суетят из огромната пещера, сякаш бяха особено притеснени от нещо, а Зераку вече беше сигурен, че не той е причината за това. Той изсъска гневно, издавайки приглушен звук през затворената си уста, и отново се опита да се освободи.
	И отново не успя.
	Но после, без предупреждение, дундестите люспести същества изведнъж спряха на място. Всички едновременно се загледаха към тялото на дракона, но някак далеч зад него. Зераку все пак усети, че някой приближава — някой, притежаващ огромна сила.
	Неговият истински пленител…
	Всички същества паднаха на земята в знак на почит. Зераку дочу леко раздвижване, което можеше да е и от вятъра, само дето до това място нямаше как да достигне вятър.
	— Справихте се добре, скардини* мои — чу се глас, който, въпреки женствения си чар, докосна това, което минаваше за душата на дракона, като непоносимо студен лед. — Доволна съм…
	[* Скардини — skardyn (англ.) — Б.пр.]
	— Изпълниха заповедите си — отговори втори, мъжки глас, изпълнен с явно презрение към съществата. — Но отвориха прекалено рано какавидената камера, милейди. Звярът едва не избяга.
	— Никога не е имало причина за тревога. Щом е тук, не е възможно да избяга.
	Женският глас се приближи… И изведнъж пред Зераку пристъпи една дребна фигура. Бледа фигура, облечена в плътни одежди с цвета на нощта, се спря, за да огледа дракона и да бъде огледана от него. Тя напомняше на Зераку за едно друго същество, което се беше опитало да се сприятели с него и му беше разказало за нещо отвъд абсолютния хаос в царство, което някои наричаха Непознатата земя*. Но все пак етерният дракон не надушваше това познато същество. В много отношения дребната фигура му напомняше за него, но в много други тя си оставаше напълно различна.
	[* Непознатата земя — Outland (англ.) — Б.пр.]
	Дълга абаносова коса се спускаше по раменете й. Тя гледаше встрани, сякаш не обръщаше особено внимание на окования звяр, но Зераку много добре знаеше, че се преструва. Това, което етерният дракон виждаше, бяха безупречните й черти, подобни на познатото му същество и дори още по-красиви.
	Но студът, който Зераку почувства от тези притворени очи, го накара отново да потръпне.
	Червените й устни леко се извиха.
	— Не се тревожи, малки мой. По-добре се настани удобно. Все пак вече си у дома.
	В думите й нямаше никакъв смисъл. Зераку напрягаше силите си, копнеейки за бягство… бягство от тази дребна фигура, която някак си ужасно го плашеше.
	Тя се обърна към него, разкривайки лявата част от лицето си, прикрита от копринено було… було, което при движението й наляво, макар и леко, откри пред дракона ужасяващата изгорена плът и кухината, където някога е имало око.
	И макар тя да беше просто прашинка в сравнение с туловището на етерния дракон, видът на опороченото й лице успя да изпълни Зераку със силна тревога. Той искаше да бъде далеч от него, да не го бе виждал никога. Дори когато булото покри уродливата част на лицето й, драконът продължаваше да усеща ужасното зло под него.
	Зло, което далеч превъзхождаше онова, което беше срещал в Непознатата земя.
	Студената й усмивка се разшири още повече — повече, отколкото лицето й позволяваше.
	— Сега трябва да си починеш — каза тя с тон, изискващ подчинение.
	Докато Зераку започна да губи съзнание, тя добави:
	— Почини си и не се бой… Все пак тук си със семейството си, дете мое…


>	Едно

	„Толкова бързо минава времето, когато някой успее да доживее дълбока старост“, помисли облечената в роба фигура, която седеше в планинското си убежище и наблюдаваше света през безбройните си блестящи сфери, които се носеха наоколо. От един жест на създателя им те се разместваха из просторната овална зала. Тези, които избереше, се завъртаха пред него над поставките, изковани с магия от сталагмитите, навремето изпълвали цялото място. В основата си всяка поставка изглеждаше, сякаш беше изваяна от някой майстор — толкова съвършени линии и ъгли. Но нагоре те се трансформираха в нещо, което беше по-скоро плод на сънища, отколкото на физически усилия. В тези сънища по формите се долавяха следи от дракони, от духове, а на самите върхове нещо, наподобяващо вкаменена ръка с дълги, жилави пръсти, се протягаше нагоре и почти докосваше носещите се над нея сфери. Във всяка сфера се появяваше сцена, която имаше особено значение за магьосника Крас.
	Слабият гръмотевичен трясък, който достигаше до тайното убежище, известяваше за разразилата се буря навън. И в тази неприятна вечер, скрита във виолетовата си роба, която навремето показваше принадлежност към Кирин Тор, високата и бледа фигура на заклинателя се наведе, за да види по-добре последната сцена. Синьото сияние на сферата разкри чертите му, наподобяващи тези на висшите елфи — вече отдавна изчезнала раса — ъгловатите черти, аристократичния нос и издължената глава. Да, въпреки че притежаваше очарованието на изчезналата раса, Крас всъщност нямаше никакво родство с елфите. Не само заради бръчките и белезите по ястребовото му лице — особено трите дълги и неравни линии по дясната му буза, с каквито никой елф не можеше да се сдобие, освен ако не е живял поне хиляда години — нито пък заради екзотичните черни и червени кичури, изпъстрящи сребърната му коса. По-скоро заради блестящите му черни очи — очи, които никой елф или дори човек не можеше да има — те разкриваха възраст, непонятна за смъртно същество. Възраст, възможна само за един от най-старите дракони.
	Крас бе името, което използваше в сегашната си форма — име, което мнозина свързваха единствено с някогашния старши член на вътрешния кръг на управителния съвет на магьосниците на Даларан. Но Даларан не беше успял да открие произхода на нарастващата вълна на злото, въпреки огромните си усилия.
	Така се бяха провалили и много други кралства по време на войните срещу орките и последвалата война срещу Пламтящия легион* и Немъртвите пълчища**. Светът на Азерот бе преобърнат наопаки, хиляди животи бяха изгубени и все пак успяваше да поддържа някакъв баланс… баланс, който с всеки изминал ден ставаше все по-нестабилен.
	[* Пламтящия легион — the Burning Legion (англ.) — Б.пр.]
	[** Немъртвите пълчища — the Scourge (англ.) — Б.пр.]
	„Сякаш сме в капана на някаква безкрайна игра и животът ни зависи от хвърляне на зарове или обръщането на карти“, мислеше си той, спомняйки си катастрофалните събития от далечното минало. Крас беше преживял заличаването на цивилизации, много по-стари от съществуващите днес и, въпреки че беше помогнал за спасението на много от тях, като че ли това все не му беше достатъчно. Той беше само едно същество, един дракон… дори и наистина да беше Кориалстраз — съпруг на Алекстраза, великата кралица на червения орляк.
	Но дори великото Изражение на Живота, неговата любима, не можа да предвиди или предотврати всичко, което се случи. Крас знаеше, че е поел много по-голям товар, отколкото трябваше, но драконът-магьосник не може да проявява сдържаност в усилията си да помага на хората на Азерот, дори някои от тях да са обречени на провал от самото начало.
	И наистина, дори сега имаше много събития, които привличаха вниманието му — събития с потенциал да доведат до пълното опустошаване на света му… А в основата на тези проблеми стоеше неговият собствен род — драконите. Там бе страшният разрив, водещ до удивителното царство, наречено Непознатата земя. Разривът бе огромен портал, който едновременно очароваше и ужасяваше орляка на сините дракони — пазителите на магията. От там вече се беше появил мистериозният лек за лудостта, която дълго време измъчваше синия лорд. И въпреки че сега Изражението на Магията — Малигос, вече беше напълно с всичкия си, Крас изобщо не харесваше пътя, по който беше поел разсъдъкът на левиатана. Разярен от това, което той смяташе за унищожителна злоупотреба с магията от страна на по-младите раси, Малигос беше започнал да убеждава останалите Изражения, че за да бъде спасен Азерот, е нужно да бъде прочистен от тези, които смеят да използват силата така. Всъщност, той беше доста категоричен последния път, когато той, Алекстраза, Ноздорму — Повелителя на Времето и Изера — Господарката на Сънищата, се бяха събрали в далечния североизток на съвет в древния храм Уиърмрест*, намиращ се в заледения Драгънблайт**. Този изключително важен ежегоден ритуал бе започнал още когато Израженията обединиха силите си и успяха да се преборят с ужаса Детуинг*** преди повече от десетилетие.
	[* Уиърмрест — Wyrmrest (англ.) — wyrm (дракон); rest (подслон) — Б.пр.]
	[** Драгънблайт — Dragonblight (англ.) — dragon (дракон); blight (задушна атмосфера) — Б.пр.]
	[*** Детуинг — Deathwing (англ.) — смъртоносно крило — Б.пр.]
	С нарастващо безпокойство Крас отпрати изображението, което беше наблюдавал, и повика следващото. Той обаче все още не можеше да откъсне мисли от срещата и по-специално от четвъртия велик дракон — Изера. Носеха се слухове, че се случват кошмарни неща в етерното й царство — почти митичния Смарагдов Сън. Какво точно се случваше никой не можеше да каже, но Крас започваше да се опасява, че Смарагдов Сън е проблем, и то потенциално по-сериозен от всеки друг.
	Беше започнал да прогонва следващата сфера, без дори да погледне към съдържанието й… Но със закъснение разпозна мястото, което разкриваше.
	Грим Батол.
	Всички мисли за Малигос и Смарагдов Сън го напуснаха и Крас заразглежда зловещата планина. Познаваше я твърде добре, тъй като неведнъж бе ходил там и многократно беше пращал свои агенти в самото сърце на прокълнатото място. В Грим Батол любимата му съпруга беше поробена от орките — същата варварска раса, която, колкото и да беше странно, се бе оказала особено ценен съюзник тринадесет години по-късно, когато демоните на Пламтящия легион се върнаха — с помощта на страховития артефакт Демонична душа*. За съжаление, Демонична душа беше успял да подчини волята й на Ордата, защото беше изкован от самите Изражения… само за да бъдат покварени от един от тях. Алекстраза беше предоставила дракони, които да служат на военните цели на орките, дракони, които бяха станали бойни ездитни животни за бруталните им воини. Това бяха млади дракони, които намериха края си в битки срещу магьосници и дракони от собствените им орляци.
	[* Демонична душа — the Demon Soul (англ.) — Б.пр.]
	Следвайки насоките му, буйният магьосник Ронин, висшият елфски воин Верееса и някои други помогнаха Крас да освободи кралицата си. Джуджетата воини също съдействаха да се сломи последната оркска съпротива. Грим Батол беше опустяла, а злото й наследство — завинаги заличено.
	Или поне така смятаха всички. Джуджетата бяха първите, които усетиха завладяващия й мрак и напуснаха мястото веднага след победата над орките. Тогава Крас и Алекстраза решиха, че е дълг на червения орляк отново да затвори Грим Батол. Това, въпреки ироничния факт, че бе под защитата на червения орляк още от древната битка при планина Хайджал, доста улесни нахлулите орки да ги поробят, използвайки Демонична душа. И така, въпреки някои опасения от страна на Крас, червените бегемоти отново охраняваха местността и не допускаха никой да се шляе наоколо, било то случайно или с намерение да използва страшното й зло.
	Но съвсем наскоро, без видима причина, стражите бяха започнали да се разболяват, а имаше и няколко смъртни случаи. Някои бяха полудели до такава степен, че трябваше да бъдат приспани, за да не нанесат по-сериозни щети. Най-накрая червеният орляк постъпи като всички останали — напусна Грим Батол завинаги. И така планината се бе превърнала просто в празна гробница, отбелязваща края на една стара война и един период на мир, който се оказа твърде кратък. И все пак…
	Крас се загледа в мрачната сцена. Дори от толкова далеч можеше да усети това, което се излъчваше от там. През вековете Грим Батол беше толкова пропита със зло, че вече нищо не можеше да я прочисти. И точно там се бяха зародили слуховете за пъкленото минало, което се е въздигнало от мъртвите. Крас ги беше чувал всичките. Откъслечни истории за гигантска форма, едва видима в небето — призрачна форма, която веднъж успяла да помете цяло село, намиращо се на километри от Грим Батол. На лунната светлина разказвачът на една от историите твърдеше, че е видял нещо, което би могло да е дракон… но не е бил нито червен, черен или друг познат цвят. Бил е с цвят на аметист — нещо невъзможно и в същото време напълно сигурно в изплашеното въображение на фермера. Все пак някои с по-добро далечно зрение, най-вече негови агенти, бяха докладвали за странни еманации в небето над планината. И когато един особено доверен мъжки дракон от собствения му орляк се беше осмелил да последва една такава еманация, тя внезапно изчезнала.
	Прекалено много неща се случваха в останалата част на света, за да могат Израженията да се концентрират единствено върху Грим Батол, но Крас просто не можеше да пренебрегне проблема. Въпреки това той не можеше да продължава да разчита само на агентите си, а пък да жертва другите просто не беше в неговия стил. Този проблем изискваше собствените му усилия, независимо от резултата. Дори да доведеше до смъртта му.
	Всъщност, в такъв момент имаше само двама души, с които можеше да сподели опасенията си, но Ронин и Верееса си имаха свои тревоги.
	Всичко оставаше само в неговите ръце. Крас махна рязко с ръка и отпрати сферите нагоре в сенките. Той не се плашеше от смъртта, беше я виждал и почти преживявал твърде често. Искаше единствено едно — ако се стигнеше до там — поне да си е заслужавало. Той беше повече от готов да загине в името на своя свят и любимите си същества, в случай че се наложи. „В случай че се наложи“, каза драконът-магьосник сам на себе си. Той още не бе започнал пътуването си. Сега не беше време да мисли за собствената си гибел. „Търсенето трябва да се извърши незабелязано“, мислеше си Крас, ставайки от мястото си. „Това не е просто някаква случайност. Нещо се случва и заплашва всички ни, усещам го…“
	Ако това се беше случило в друго време, ако беше по времето на Втората война, Крас щеше да знае кой стои зад всичко. Лудото Изражение, някога наричано Пазител на Земята или по-точно… Нелтарион. Но никой не беше наричал огромния черен дракон по име от векове, тъй като след първите си зловещи, безумни прояви беше спечелил ново и по-подходящо прозвище.
	Сега се наричаше Детуинг. Детуинг Унищожителя.
	Крас се спря в средата на просторната пещера, пое си дълбоко дъх и се подготви за това, което му предстоеше. Не, Детуинг не можеше да е виновен за това, тъй като беше почти сигурно, че вече е мъртъв. Почти сигурно. Това бе далеч по-добре, отколкото при предишните инциденти, когато черният дракон беше смятан за вероятно мъртъв. А и Детуинг не беше единственото зло на този свят.
	Крас разпери ръце. Без значение дали това, което се криеше в Грим Батол, бе само зенит на години отминало зло или някакво ново зловещо проявление, той щеше да разбере истината. Тялото му се изду неравномерно. Магът изпръхтя и падна на земята. Лицето му се изпъна напред, носът и устата му се сляха, образувайки удължена и мощна муцуна. Робата, с която бе облечен, се разкъса, а парченцата й се разлетяха из въздуха и се посипаха по тялото му, превръщайки се в твърди пурпурночервени люспи.
	От гърба му изникнаха две малки ципести криле, които се уголемиха заедно с цялото му тяло. Появи се и заострена опашка. Ръцете и краката му се трансформираха в мощни лапи, завършващи с остри нокти. Превръщането му отне част от секундата и след това от магьосника Крас не остана и следа. На неговото място стоеше величествен червен дракон, който почти изпълваше пещерата и бе по-дребен единствено от малцина от собствения си вид, както и от Израженията.
	Кориалстраз размаха широките си криле и се понесе към каменния таван. Таванът проблесна точно преди да го достигне и тоновете скали сякаш се превърнаха във вода. Пурпурният дракон се гмурна безпрепятствено във втечнените скали. Мощните му мускули го издигаха още по-нависоко, докато набираше пълна скорост през магическата бариера. След няколко секунди той се понесе в нощното небе. Скалите зад него се втвърдиха, скривайки следите от преминаването му.
	Неговото последно убежище се извисяваше сред планините в близост до това, което бе останало от Даларан. Под тях се намираха останките му, да — твърде много останки от едновремешните горди кули и мощни крепости — но имаше друго и много по-удивително нещо, което обгръщаше по-голямата част от легендарното царство. То започваше от мястото, където се намира управата на Кирин Тор и се разпростираше равномерно във всички посоки. Това беше отчаяният опит на онези, останали във вътрешния съвет, да възкресят славата си и да възобновят мощта си, докато помагат на Алианса в борбата му срещу Немъртвите пълчища.
	Нещото наподобяваше огромен магически купол, купол от движещи се енергии, и по-специално онези енергии, които му придаваха бляскавия виолетов или бял цвят. То беше напълно непрозрачно и не разкриваше нищо от вътрешността си. Кориалстраз знаеше какво планират магьосниците и ги смяташе за луди, но ги бе оставил да правят каквото сметнат за нужно. Все още имаше надежда да успеят…
	Въпреки собствените им не съвсем незначителни възможности, съветът на магьосниците нямаше никаква представа, че драконът се навърта едва ли не сред тях. Когато беше член на ордена им, и дори един от тайните му основатели — те го познаваха единствено като Крас, без да знаят нищо за истинската му същност. Кориалстраз предпочиташе да бъде така. За повечето по-млади раси беше почти невъзможно да приемат открито митичното създание.
	Прикрит от магията си, драконът прелетя над чудния купол и пое на югоизток. Изкушаваше се да обърне към земите на червения орляк, но подобно забавяне можеше да му струва скъпо. Освен това кралицата му може би щеше да постави под въпрос пътуването му и дори да го забрани. Кориалстраз нямаше да се върне — дори заради нея. Макар че всъщност до голяма степен заради нея сега се връщаше в Грим Батол.

	* * *

	Джуджетата бяха шарена дружина дори в сравнение с начина, по който често изглеждат в очите на хората и другите раси. Те самите биха предпочели по-добро положение, но дългът им изискваше да пренебрегват неудобствата за благото на хората си.
	Набити и здрави, джуджетата-воини са както мъже, така и жени, въпреки че представителите на другите раси трудно могат да различат едните от другите. Все пак женските джуджета нямат гъсти бради, малко по-дребни са от мъжките, а и ако се вслушаш по-внимателно, гласовете им също не са толкова дрезгави. Но се славят с това, че се бият с не по-малка решителност, дори понякога и с по-голяма, от мъжете.
	Мъже или жени, всички те бяха мрачни и изтощени, а на този ден трябваше да се простят и с двама свои другари.
	— Мо’ех да спася Олбрек — самообвиняваше се Гренда. — Мо’ех, Ром!
	По-възрастното джудже, на което говореше, имаше повече белези от всички останали. Ром беше командирът и знаеше най-много за наследството на Грим Батол. Все пак, той самият преди години беше съюзил сили с магьосника Ронин, висшия елфски стрелец Верееса и един ездач на грифони от Еъри. Беше ги повел и те заедно бяха успели да прогонят оркската напаст и да освободят великата Кралица на драконите. Той се облегна на стената на тунела, през който тъкмо се беше измъкнал заедно с дружината си, и си пое дълбоко дъх. Не много отдавна беше още млад. Последните четири седмици го бяха състарили неестествено и той беше сигурен, че това е дело на зловещата земя. Ром си спомняше докладите за червените дракони, които бяха пострадали още по-сериозно и накрая бяха принудени дори да напуснат мястото само преди месец. Само джуджетата бяха достатъчно твърдоглави, за да сноват из царството, което се опитваше да ги убие. Самото царство или каквото и да беше нещото, което се беше заровило надълбоко в злокобните пещери.
	— Ня’аше к’во да се напра’и, Гренда — отвърна той. — Олбрек и Катис позна’аха рисковете.
	— Ама да ги оста’им да се спася’ат сами срещу скардините…
	Ром бръкна под нагръдника си и извади дългата си лула. Джуджетата не ходеха никъде без лулите си, въпреки че понякога им се налагаше да пушат и неща, които не им бяха съвсем по вкуса. През последните две седмици дружината се задоволяваше с нещо смесено от подземни кафяви гъби, които вирееха като луди в тунелите, и червена трева, растяща покрай ручеите — останали най-добрият източник на вода. Резултатът беше поносим за пушене, но само толкова.
	— Те избра’а да останат и да ни помогнат да си свършим ра’отата — каза Ром, натъпквайки лулата си. После я запали и добави: — Зат’ва и успяхме да докараме тоя смрадливец с нас…
	Гренда и останалите от групата проследиха погледа му към пленника. Скардинът изсъска като гущер и затрака с острите си зъби срещу Ром. То… Ром беше сигурен, че съществото е мъжко, но не желаеше да го удостои дори с пол — та то беше малко по-ниско от средно джудже, но малко по-едро в широчина. Добавената широчина беше всъщност само мускули, тъй като люспестите същества копаеха земята с ноктестите си ръце по-добре дори от хората на Ром.
	Лицето, което се подаваше изпод дрипавата кафява качулка на скардина, представляваше страховита смесица от черти на джудже и гущер. Пленителите не бяха изненадани от първото — все пак скардините произлизаха от същата раса, от която бяха Ром и другарите му. Прадедите им са били Тъмните железни джуджета*, прокълнатите оцелели от Войната на Трите чука** преди стотици години. Повечето от предателските Тъмни железни погинали в онази епическа битка между джуджета и джуджета. Но винаги се бяха носели слухове, че някои от тях успели да избягат в Грим Батол, след като водачът им — магьосницата Модгуд, проклела планината точно преди да бъде убита. И тъй като никой не бе проявил желание да гони вероятни останали врагове в почернено от магия място, слуховете бяха останали просто слухове… Докато Ром, за лош късмет, се натъкна на истината за тях скоро след като се бе завърнал там.
	[* Тъмните железни джуджета — Dark Iron dwarves (англ.) — Б.пр.]
	[** Войната на Трите чука — the War of Three Hammers (англ.) — Б.пр.]
	Но каквито и връзки да е имало между хората на Ром и скардините, те много отдавна са престанали да съществуват. Скардините бяха запазили първоначалната форма и някои черти на лицето си, но сега на мястото на брадите им имаше груби люспи. Зъбите им бяха наистина по-скоро като на гущер и дори като на дракон, а безформените им ръце — по-точно лапи — също напомняха за тези зверове. Нещото, което джуджета бяха заловили, можеше също да бяга на четири лапи толкова добре, колкото и на две.
	Но това не значеше, че скардините са просто някакви животни. Те бяха хитри и много добре познаваха оръжията — било то ками, които носеха на коланите си, било то брадви — непроменени от Войната на Трите чука, или металните топки с шипове, побиращи се в дланите им, които или мятаха на ръка, или изстрелваха с прашки. Обезоръжени, те все пак с охота прибягваха до зъбите и ноктите си, което доказаха при първата си среща с джуджетата.
	Тогава потвърждението, че тези същества са наследници на Тъмните железни, дойде от одеждите им, които все още носеха знаците на предателския им клан. За съжаление съществата се биеха толкова ожесточено, че се оказа доста трудно за Ром да хване живо някое от тях. Преди време три пъти се беше опитвал да хване жив пленник, и трите пъти без успех. И три пъти загиваха другари под негово командване.
	Тази проклета последна мисия също доведе до загубата на двама добри бойци. Въпреки това, този път поне усилията му се бяха увенчали с успех… или поне той така се надяваше. Сега, най-накрая, Ром се надяваше, че се е добрал до източник, чрез който ще може да открие какво бе толкова зло и мощно, че дори драконите да се изплашат и да избягат от него. Какъв ли беше този мрак, който толкова умело ръководеше скардините, че съществата предпочитаха да умрат за него? И какво ли сега ревеше неспокойно, докато от самотния връх се излъчваха странни светлини и енергии?
	Скардинът се изплю, когато Ром го доближи. Дъхът му беше зловонен дори за джудже, което бе свикнало с всякаква смрад. Ром откри и още една промяна, която още повече отличаваше скардините от джуджетата — пленникът имаше двойно раздвоен език. Нито една от промените у скардините не беше естествена и явно се дължеше на дълъг живот на място, пропито с черна магия. Джуджето-водач се вгледа мрачно в кървавочервените очи на пленника.
	— Говориш ли езика ни, гад мръсна? — избоботи Ром. — Чух, че мо’еш.
	Пленникът изсъска… и се опита да се нахвърли отгоре му. Двете яки джуджета, които държаха ръцете му, бяха избрани от Ром заради силата им, но дори на тях им беше трудно да удържат скардина на място.
	Ром засмука дълбоко лулата си и издиша целия пушек в лицето на съществото. Скардинът задуши с копнеж — явно една от непроменените черти — любовта към лулата. Когато джуджетата за пръв път бяха тършували телата на мъртвите скардини, бяха открили извити лули, изработени не от дърво, а от глина. С какво точно пълнеха лулите си, също не беше ясно, тъй като единствените смеси, които откриваха у скардините, миришеха на увяхнала трева и мулчирани земни червеи. И дори най-дръзките другари на Ром не смееха да ги опитат.
	— Искаш да си попушиш, нали?
	Ром си опъна още веднъж и отново издиша пушека в лицето на съществото.
	— Е, да си поговорим малко, пък после да видим к’во мо’ем да напра’им по въпроса.
	— Узура! — изрева пленникът. — Хизак!
	Ром изцъка недоволно.
	— Таки’а приказки само ще те закарат при Гренда и двамата й братя. Олбрек им беше гуейрброуден*. Знаеш ли я тая стара дума? Гуейрброуден?
	[* Гуейрброуден — Gwyarbrawden (англ.) — Б.пр.]
	Скардинът се усмири. Джуджетата описваха кръвните си връзки по много начини. Имаха, разбира се, клан — това бе най-важната от всичките. И все пак в клана и извън него съществуваха други връзки, а ритуалът на Гуейрброуден беше най-важният за обикновените воини. Тези, които се заклеваха като гуейрброуден помежду си, даваха обет — в случай че някой от тях бъде убит, да обърнат цял Азерот, за да открият убиеца на другаря си. Освен това бяха склонни да дарят убиеца с по-дълга и мъчителна смърт, тъй като гуейрброуден само по себе си означаваше раздаване на справедливост. Водачите на кланове не одобряваха публично съществуването на този ритуал, но също така не го и порицаваха. Той беше просто част от обществото на джуджетата, за която малко външни лица знаеха.
	Но скардините очевидно не бяха съвсем външни лица и дивите червени очи на съществото проблеснаха към ухилената Гренда и после отново към Ром. Легенди, свързани с походи за гуейрброуден, често завършваха с невероятни описания на удължената смърт на жертвата. Ром не бе изненадан, че подобни страховити истории все още се разнасяха дори сред тези създания.
	— Последен шанс — отсече той и отново си опъна от лулата. — Ще говориш тъй, че да те разбираме.
	Скардинът кимна. Ром прикри въодушевлението си. Той не блъфираше напълно за Гренда и братята й, но оставянето на пленника в ръцете им можеше да не доведе до никакъв резултат. Наистина, Гренда щеше да се постарае да изкопчи някоя и друга дума от грозното нещо, но Ром не можеше лесно да отхвърли единия от тримата заклети в гуейрброуден, който вероятно беше твърде нетърпелив да заличи скардина преди това. Ром хвърли последен поглед към Гренда, напомняйки на пленника какво го очаква, ако не отговори, и започна:
	— Забулената! Другарите ти й донесоха нещо и сега Грим Батол ехти от драконов рев… Само дето от месеци тук не се е виждал дракон. Какво прави тя там?
	— Какавида… — единствената дума, която съществото успя да отрони, прозвуча с такава мъка, като че говоренето му костваше големи усилия. — Какавида…
	— Какво, в името на брадата на дядо ми, е кака-какавида?
	— По-голяма… — продължи с груб глас пленникът, а езикът му зашава навън-навътре през устата му. — По-голяма отвътре… не отвън…
	— Какви врели-некипели дрънка тоя звяр? Тоя ни се подиграва! — изрева единият от братята на Гренда.
	Макар да не бяха близнаци, братята на Гренда си приличаха повече, отколкото другите джуджета и Ром никога не можеше да каже кой е Грагдин и кой е Григарт. Който и от двамата да беше, той подкрепи думите си, като се впусна напред с вдигната брадва, колкото таванът позволяваше. Скардинът изсъска и отново започна да се съпротивлява, но Гренда спря вироглавия си брат.
	— Не, Григарт! Още не! Свали брадвата веднага!
	Григарт се сви под укора на сестра си. Тя беше господарката, а братята й — двете й хрътки. Грагдин без причина реагира по същия начин като брат си. Гренда се обърна отново към скардина.
	— Но ако тая гад не каже нещо по-смислено…
	Ром отново пое контрол. Издърпа последните остатъци от лулата си, после изтупа пепелта и измърмори:
	— М-да. За последно. Дали по-друг въпрос ня’а да ти освежи паметта?
	Той се замисли малко и продължи:
	— Може би к’во пра’ят точно тук оня високият и пасмината му?
	Скардинът явно се обезпокои от думите му. Отначало Ром реши, че се е задавил с нещо, но после осъзна, че проклетото същество се смее. Ром извади камата си и опря острието й под кафявата люспеста брадичка на скардина. И въпреки това пленникът не спря.
	— Кротувай, мръсно жабешко изчадие, или ще им спестя усилията да те одерат жив и…
	Таванът се продъни. Джуджетата се разбягаха изпод срутващите се тоновете скали. С тях се появиха и три огромни фигури, които не само че бяха покрити с месингови брони, но бяха и по-люспести от скардина. Дори по-лошо — внушителните, почти триметрови според преценката на Ром гиганти, бяха много по-смъртоносни и много по-непредсказуеми от наследниците на Тъмните железни.
	— Какви са… — извика едно от джуджетата, озовало се пред едно огромно извито острие, което го преряза през корема, сякаш нямаше броня.
	Ром знаеше какви бяха тези, макар и само на думи, но Гренда беше тази, която изкрещя страховитото им име.
	— Дракониди*!
	[* Драконид — drakonid (англ.) — Б.пр.]
	Тя се хвърли срещу първия с вдигната брадва. Като че някой беше слял дракон с човек, за да получи един зловещ воин. Чернолюспестият драконид, срещу когото се беше изправила, замахна към нея с вече окървавено оръжие. Щом удари брадвата й, острието лумна и премина през здравото джуджешко оръжие, сякаш беше изковано от… вода.
	Спаси я само бързата реакция на Ром. Той се бе спуснал към чудовищната фигура едновременно с Гренда и успя навреме да я отблъсне встрани. За съжаление, границите на срутения тунел не му дадоха достатъчно място, за да избегне удара, насочен всъщност към нея. Джуджето изрева така, сякаш нещо изгори китката му. Той с почуда видя как ръката му падна на земята и беше стъпкана от масивния трипръст крак на драконида. Ако имаше нещо хубаво от ужасния удар, то бе, че магията на острието обгори раната. Това, заедно с издръжливостта на джуджето, позволи на Ром да събере силата си в замах с една ръка. Брадвата проряза бронираната кожа до рамото. Драконидът изрева от болка и отстъпи назад.
	В ушите на Ром прокънтя смях, който все по-малко звучеше като смях на скардин и все повече наподобяваше нещо още по-ужасяващо. Той погледна назад през рамо, където пленникът все още би трябвало да бъде държан. Но стражите му лежаха мъртви с изпъкнали, невиждащи очи и прерязани гърла. Брадвите им стояха преметнати на гърбовете им, а камите им все още бяха втъкнати в коланите им. Изглеждаха така, сякаш просто са стояли и са чакали да бъдат убити. Или са били омагьосани… защото това, което стоеше на мястото на скардина, не беше джудже, покварено от магия. На неговото място стоеше висока, макар и по-слаба човешка фигура. Дългите заострени уши бяха достатъчно доказателство за самоличността й, но пурпурната роба и зловещо проблясващите зелени очи — свидетелство за демонична магия — потвърждаваха опасенията на Ром, че се е оказал голям глупак.
	Това беше самият кървав елф, за когото беше попитал.
	Преследването на същество, от което да получат информация, се беше превърнало в капан за джуджетата. Пулсът на Ром запрепуска бясно при мисълта, че другарите му може да бъдат избити или по-лошото — да бъдат пленени и затворени в Грим Батол. С боен вик, който отекна в срутения тунел, той се нахвърли върху кървавия елф. Високата фигура изгледа мощното джудже с презрение и протегна едната си ръка. В нея се материализира извит дървен жезъл, на върха на който проблясваше огромен смарагд с формата на череп и с цвят като на злите елфски очи.
	Ром полетя назад и се блъсна с гръб в стената зад него. Щом се сгромоляса на земята, той изруга нещо, което можеше да изгори ушите на всеки човек, камо ли на елф. През замъгления си поглед той видя как джуджетата отчаяно се мъчеха да устоят на мощните дракониди. Не че драконочовеците бяха непобедими, но като че ли джуджетата се движеха твърде мудно. Горум — воин, който бе по-бавен само от Ром, повдигаше брадвата си така, сякаш вдигаше собственото си тяло.
	Кървавият елф… той… трябва да е той… Кървавият елф… Ром се опита да се изправи, но тялото му отказваше да се подчини. По-лошо от собствената му гибел беше само провалът пред краля му. Ром се беше заклел пред Магни, че ще открие истината за това, което се случва в Грим Батол, но беше успял да постигне единствено собствения си погром. Този срам го вдигна на колене, но повече не успя да се изправи. Кървавият елф отклони вниманието си от Ром и това беше поредната обида за джуджето.
	Ром успя да се добере до брадвата си. Бореше се едновременно с магията и с болката си… Ужасяващ вой разтресе стените, изпълни тунела и принуди всички да погледнат нагоре. Ефектът върху кървавия елф беше най-силен. Той изруга на непознат на Ром език и заповяда на драконидите:
	— Нагоре! Бързо! Преди да се отдалечи!
	Драконидите-воини приклекнаха за скок и мигом се измъкнаха от тунела с невероятна подвижност за размерите си. Водачът им удари два пъти жезъла си в земята… И изчезна сред кратък изблик на златни пламъци.
	Изведнъж Ром усети, че отново може да се движи, макар и трудно. Той се огледа внимателно, за да прецени състоянието на другарите си. Имаше поне трима мъртви и няколко ранени. Съмняваше се, че драконидите бяха получили повече от по една-две рани, които със сигурност не бяха сериозни. Ако не беше мистериозният вой, с джуджетата щеше да е свършено. Гренда и единият от братята й се впуснаха да му помогнат. Жената-воин беше плувнала в пот.
	— Можеш ли да вървиш?
	— Х-хм! Мога да тичам… ако трябва, момиче!
	Той спомена бягането само заради глупостта да бяга като страхливец. Не се знаеше дали кървавият елф и драконидите няма да се върнат също толкова бързо, колкото бяха изчезнали. Джуджетата се суетяха объркани и трябваше бързо да се доберат до място, където да могат да се съвземат.
	— Към… към тунелите на склона! — заповяда Ром.
	Тези тунели бяха много надалеч от Грим Батол, но за него те бяха най-доброто решение. Тази местност беше богата на жилки от бял кристал — силно чувствителен към магически енергии — и това щеше сериозно да затрудни дори магьосник като кървавия елф да ги открие. В известен смисъл джуджетата щяха да станат невидими, но не и неуязвими. Никъде не беше напълно безопасно.
	С помощта на Гренда Ром поведе джуджетата натам. Той погледна за последен път към падналите си другари и осъзна колко много му беше коствала тази твърде кратка схватка. Ако не беше онзи вой…
	Воят. Колкото и да беше благодарен за прекъсването на битката, Ром продължаваше да се чуди откъде беше дошъл… Чудеше се и дали това, което се оказа тяхното спасение, не беше предвестник на нещо много по-страшно.


>	Две

	Кориалстраз се носеше над Лордерон*, опитвайки се да не обръща внимание на размириците по земята. Той беше решен да достигне до отсрещната страна на залива Барадин, без да губи нито миг. Това бе особено важно. Драконът не смееше да се забърква в нищо, свързано с продължителната борба срещу Немъртвите пълчища. Той трябваше да я остави в ръцете на други защитници. Не можеше да се намесва…
	[* Лордерон — Lordaeron (англ.) — мирната земя на хората — Б.пр.]
	И все пак… Неведнъж решителността бе изневерявала на гигантския червен дракон. Кориалстраз не можеше да допусне невинните да страдат, нито пък да позволи ударите на зловещите немъртви да останат ненаказани. Нито пък, когато ги забеляза към края на онзи мъглив ден, можеше да остави трупащите се стотици зловещи, гниещи слуги на Крал-лич да останат незасегнати.
	Тъкмо надуши далечния залив, когато видя страховитата армия да се приготвя за своя марш… Армия, състояща се от съшити части на различни тела и трупове на хиляди добри души. Ръждясалите и повредени брони на паладините висяха върху безплътни скелети, а изпод шлемовете им се взираха празни очни кухини. Съдейки по телата на немъртвите, драконът осъзна, че за Немъртвите пълчища полът на воините не е от значение, нито пък възрастта — всеки, който загинеше, се превръщаше в потенциален боец на безмилостния господар.
	И за самия разярен дракон не беше от значение, че някога някои от тях са били жени и деца, когато той се спусна към труповете, освобождавайки цялата си ужасна ярост. Огнена река заля средата на покварените редици, покосявайки десетки само за миг. Сухите кости се оказаха чудесни разпалки за огъня на дракона и пъклените пламъци бързо се разпространиха, докато някои от немъртвите се препъваха в другите около тях.
	Кориалстраз атакува, осъзнавайки много добре накъде беше поела армията на Немъртвите пълчища: към щита, покриващ Даларан, над който той неотдавна беше прелетял. Магьосниците бяха врагове на Артас, Крал-лич, който не можеше да им позволи да се възстановят. Драконът отдавна очакваше подобна атака, макар Немъртвите пълчища да се придвижваха много по-бързо, отколкото беше предвидил. И така, те всъщност му позволиха да направи една дръзка услуга на някогашните си другари от Кирин Тор, преди да отлети от Лордерон.
	Воини с черепи вместо лица стреляха по него с всевъзможни стрели, но не успяваха да го достигнат. Не бяха подготвени за въздушна атака от такова могъщо същество. Кориалстраз се насочи на север и удари редиците, строени там. Първо се устреми надолу и помете воините по земята, а после заля с огън онези, които не бяха паднали. Накрая усети магия от най-задните редици и й отвърна подобаващо. По-нисши дракони можеше и да се поддадат на заклинателите на Крал-лич, но Кориалстраз беше много по-опитен. Той незабавно засече местоположението на новите си противници и концентрира собствената си магия към тях.
	Земята изригна и огромна гора от тревни филизи, хиляди пъти по-жилави и гъсти от обичайното, изникваха навсякъде около заклинателите — нисши личове, които вероятно са били уважавани магьосници, преди да се подчинят на тъмната сила на водача на Пълчищата. Огромните филизи се увиха около жертвите си, смазвайки и разчленявайки немъртвите тела, които не успяваха да довършат предателските си заклинания.
	„Така животът покорява неживота“, помисли си Кориалстраз. Като съпруг на Изражението на Живота, той служеше на каузата й и това му позволяваше да използва силите си за целите й. Немъртвите пълчища просто не му оставяха друг избор. Те бяха обратното на това, което любимата му представляваше, а и бяха заплаха за всичко живо в Азерот.
	Внезапна болка в гърдите запрати бегемота към земята в спираловидно падане. Кориалстраз изрева от яд, че все пак бе позволил да се разсее като младо драконче. Той едва не се разби сред пълчищата, но успя да се издигне в последния миг. Насочвайки се високо към сивите облаци, бегемотът огледа гърдите си.
	Черна стрела, голяма колкото един негов нокът, се бе заклещила между люспите му. Върхът й не беше от стомана, а от някакъв черен и пулсиращ кристал. Беше пронизала Кориалстраз ужасно точно, прониквайки дълбоко в невероятно тясната пролука. Такъв изстрел определено не беше случаен. Разтърси го нов пристъп на болка. Макар този път да бе по-добре подготвен, пурпурният дракон едва успя да запази височината си. Напрягайки всичките си сили, Кориалстраз се извиси още по-високо. Това, което остана от Немъртвите пълчища на земята, изглеждаше като колония от мравки. Доволен, че бе успял да излезе от обсега на следваща магическа атака, левиатанът концентрира силите си върху страховитата стрела. Пурпурна аура обгърна Кориалстраз. Драконът насочи силите си към мястото, където се беше забил магическият връх на стрелата. Черната стрела избухна.
	Но победоносното чувство на Кориалстраз не трая дълго. Прекъснато го внезапна болка. Не беше толкова жестока, колкото последния път, но бе достатъчно силна. Драконът огледа мястото на раната, търсейки причината. Бяха останали малки частици от кристала. Само с магия можеше да се създаде стрела срещу такива като него и тази магия беше толкова мощна, че дори такива дребни частици успяваха да му причинят огромна болка. Марионетките на Крал-лич ставаха все по-хитри. С още едно заклинание Кориалстраз отстрани черните остатъци от тялото си. Усилието за миг го остави без дъх, но яростта от това, което му се бе случило, бързо възвърна силите му. С гневен рев пурпурният дракон отново се спусна като стрела към задните редици на немъртвата армия. Който и да беше изстрелял черния кристал, още се намираше някъде там.
	Този път Кориалстраз покри цялата местност с драконови пламъци. Нямаше никакъв шанс някой да избяга от гнева му. Немъртвите пълчища щяха да разберат, че с драконите шега не бива. Пламтящи немъртви се блъскаха във всички посоки. В центъра на удара огънят погълна абсолютно всичко, оставяйки след себе си единствено пепел.
	Удовлетворен, Кориалстраз огледа полесражението. Беше нанесъл на Немъртвите пълчища доста тежък удар. Това щеше да е от голяма полза за Даларан и останалите защитници. Поемайки си дълбок дъх, Кориалстраз се издигна нависоко и се устреми към залива… и далечната, зовяща го планина Грим Батол.

	* * *

	По източния бряг на централен Калимдор висока, закачулена фигура тихо яздеше към неприветливия град Ратчет — заселен много отдавна от контрабандисти, а сега приютяваше не само ужасната им пасмина, но и всички прогонени от различните общества. Качулката и широката мантия скриваха напълно както лицето, така и дрехите на новодошлия. Тя се спускаше толкова надолу, че дори краката му не се виждаха. Макар че на всяко друго място подобно нещо моментално би привлякло вниманието на всички наоколо, в Ратчет това беше обичайна гледка. Разбира се, това не означаваше, че нечии очи — на гоблини, хора или други — не гледаха, макар и крадешком. Едни надничаха от скупчените порутени каменни постройки и гниещи дървени колиби и преценяваха новодошлите за евентуалната им цена, а други — като потенциална заплаха. Много от небръснатите и немити фигури бяха тук, защото други желаеха смъртта им и затова бяха готови първи да убият всеки предполагаем наемник. Това, че могат да убият и невинен, беше идея, с която отдавна се бяха примирили.
	Покритата фигура се суетеше из Ратчет, качулката й надничаше насам-натам в сгъстяващия се мрак, когато най-накрая се спря пред очукания знак, висящ над входа на някога славещата се с добро име странноприемница. Избелелите букви все още разкриваха необещаващото име на заведението… „Разбития кил.“
	С плавни движения странникът се насочи към странноприемницата. Дългунест мъж с белязано лице, кожени ботуши и измачкани моряшки дрехи се беше подпрял на стената до открехнатата врата. Той мерна с поглед наближаващата фигура и тихо се отмести. Качулката леко се помръдна, проследявайки движенията на мъжа, и отново се обърна към странноприемницата. Широкият ръкав се протегна към бравата на вратата, но тези, които стояха наблизо, можеха да забележат, че нямаше докосване, а вратата все пак се отвори широко.
	Вътре гоблинът-собственик и трима постоянни посетители се вторачиха в госта, който с малко над двата си метра височина беше колкото най-високия от тях, но с вдигнати нагоре ръце. Облеклото на мъжете, въоръжени с мачете, напомняше на героите от истории, които гостът беше чувал за местните хора — пиратите Блъдсейл*. Все пак фигурата не обърна внимание на любопитните им погледи, само едно нещо беше от значение.
	[* Пиратите Блъдсейл — Bloodsail Buccaneers (англ.) — Б.пр.]
	— Този търси морски транспорт — заяви закачулената фигура.
	И четиримата в заведението забелязаха нещо странно — гласът на новодошлия не звучеше нито мъжки, нито женски. Собственикът първи се съвзе. Ниският зелен гоблин със закръглен корем се усмихна широко, откривайки жълтите си зъби. Той се запъти зад бара, където въпреки широката си обиколка, успя бодро да се качи на нещо, което не се виждаше — стол или пейка, за да се покаже отгоре. Реакцията му беше някак подигравателна.
	— Тря’а ти кораб? Тука няма мно’о! Ядене и пиене, може би, ама корабите ни нещо са се посвършили, ха!
	Докато говореше, стомахът му се издуваше, показвайки се изпод омазания му зелено-златист елек и почти напълно изскачайки над широкия колан с метална катарама, който държеше протърканите му зелени панталони.
	— Нъл’ тъй, момчета?
	Последваха две утвърдителни подвиквания и едно бавно кимване от страна на третия пияч, който имаше особено остър поглед. Никой не отделяше очи от забуления новодошъл, който не прояви никакво притеснение или някаква друга емоция.
	— Този е чужденец, вярно — отвърна фигурата отново с неопределен глас. — Но място, което предоставя храна и подслон, обикновено предлага информация за наличен транспорт…
	— Тря’а ти злато да си платиш транспорта, увити приятелю.
	Качулката кимна. Ръкавът, който беше отворил вратата, сега се протегна напред. От него не се появи ръка, а подрънка малка сива кесия. Кесийката се люлееше на две кожени върви, които скриваха краищата си в ръкава.
	— Тоя мо’е да плати.
	Интересът към кесията беше очевиден, обаче новодошлият явно не се трогна от това. Собственикът потърка острата си брадичка и избоботи:
	— Х-хм! Старият Дизиуиг*, господарят на кея, мо’е да е достатъчно луд да те повози. Поне има кораби.
	[* Дизиуиг — Dizzywig (англ.) — dizzy (замаян); wig (перука) — Б.пр.]
	— Къде може този да го открие?
	— На скапания кей, разбира се! Старият Дизиуиг живее там. Като излезеш, тръгни наляво и после покрай сградата. Малко ще повървиш и няма как да сбъркаш кея и доковете. Отвъд тях се вижда мно’о вода, хе!
	Качулката се наведе напред.
	— Този ви благодари.
	— Кажи му, че Уайли те праща — избоботи собственикът. — Приятно пла’ане…
	С грациозно движение странникът се обърна и излезе. Щом вратата се затвори зад гърба му, той огледа околностите и пое в посоката, която му каза гоблинът. Вече се бе смрачило и едва ли господарят на кея щеше да пожелае да отплава през нощта, но това нямаше значение. Разни хора се суетяха навън-навътре из сградите, които закачулената фигура подминаваше. Странникът не им обърна никакво внимание. Стига да не му се пречкаха, те също бяха без значение.
	Пред него изведнъж се ширна мрачното море. За пръв път закачулената фигура се подвоуми. „Но нямам друг избор“, заключи странникът. „Нямам друг избор, освен да се престраша за поредното ново нещо…“
	Наблизо бяха закотвени няколко по-големи кораба, но никой от тях не бе това, което странникът търсеше. Трябваше му само някаква малка лодка, която да се управлява от един моряк. Три занемарени, но всъщност удобни корабчета се клатушкаха на повърхността на водата и определено си личеше, че са преживели много години. Вероятно можеха да плават, но нищо повече. От дясно първият док се простираше навътре в черните води. Няколко дървени сандъка чакаха да бъдат натоварени на кораб, който явно още не беше акостирал. Възрастна грубовата фигура, която можеше да мине за брата, бащата или братовчеда на Уайли, седеше върху един сандък, а кокалестите му ръце усукваха някаква корда. Той погледна нагоре, когато новодошлият го приближи.
	— Х-м? — бе единственото, което продума. После рече: — Не работим през нощта. Ела утре…
	— Ако ти си Дизиуиг, господарят на кея, този търси морски транспорт. Сега, а не утре.
	От широкия ръкав се появи кесийката с монети.
	— Тъй значи, а?
	Той потърка издължената си брадичка. Отблизо по-възрастният гоблин изглеждаше по-слаб и в по-добра форма от Уайли. Освен това имаше по-приветливи дрехи — виолетова риза и червени панталони, контрастиращи със зелената му кожа. Ботушите му, макар и типично по гоблински разширени от разкривените крака, също бяха в по-добро състояние.
	— Ти ли си той? — попита странникът.
	— Мно’о ясно, глупако! — Гоблинът се усмихна широко, показвайки, че въпреки възрастта си е запазил по-голямата част от жълтите си зъби. — Ама, ако ти тря’а транспорт, има няколко кораба дет’ мо’ат ти свършат ра’ота. Накъде оти’аме?
	— Този трябва да стигне до пристанище Менетил.
	— Оти’аш при джуджетата, а?
	Без да се притеснява от странния глас на непознатия, Дизиуиг изсумтя.
	— Тука ня’а кораб, който да те заведе до там! Х-хм… — Изведнъж гоблинът се изправи. — И май и ти ня’а да идеш до там…
	Бързите му, почти гущерски черни коралови очи се загледаха зад новия му клиент, който проследи погледа му. Идването им се очакваше. Това си беше стара практика дори и за мястото, откъдето идваше странникът. Бандитите си бяха бандити и винаги следваха добре отъпкани пътища. Иззад сандъка, на който седеше, Дизиуиг измъкна дълга цепеница с огромен пирон, забит в единия й край. Върхът му стърчеше почти петнайсет сантиметра. Господарят на кея размаха дървото с лекота, свидетелстваща за години практика и употреба, но той не скочи, за да защити закачулената фигура.
	— Са’о да стъпите на кея ми, и ще ви напра’я главите на каша — закани се той на пиратите.
	— Нямаме проблем с теб, Дизиуиг — измънка единият от тримата. От всички в странноприемницата той беше най-впечатлен от странника. — Имаме малко работа само с тоя приятел тука…
	Странникът бавно се обърна назад, подръпвайки качулката си леко, но достатъчно, за да разкрие лицето си. Лицето, синьо-черната коса, стигаща под раменете, двата горди рога от двете страни на черепа…
	Ококорени, тримата мъже отстъпиха крачка назад. Двама от тях изглеждаха притеснени, но водачът им, белязаният индивид, който размахваше нож с извито, почти трийсетсантиметрово острие, се ухили.
	— Хайде сега… Красавица си ти… каквато и да е расата ти. Ще вземем тази кесийка, девойче!
	— Съдържанието на кесията няма да ви от голяма полза — каза тя, спирайки както магията, която прикриваше истинския й, почти музикален глас, така и маниера на говор, който използваше с нея. — Парите са само мимолетен порок.
	— Ние нямаме нищо против малко пороци, нали, господа? — отвърна водачът.
	Другарите му изръмжаха утвърдително, след като алчността бе потушила удивлението от това, което стоеше пред тях.
	— Да приключваме, преди биячите да са ни надушили — добави един от пиратите.
	— Скоро няма да имат път насам — изсумтя първият.
	— Да, ама не ми се ще всичко, което спечелим сега, да отиде за стражите.
	Мъжете се приближиха до набелязаната жертва. Тя им даде един последен шанс.
	— Не искате да го правите. Животът е ценен, насилието не е. Нека се разделим мирно…
	Един от пиратите, оплешивяващ, хърбав човечец, се замисли.
	— Може би е права, Дарго. Защо просто не я оставим…
	Водачът му моментално го зашлеви с опакото на ръката си. Дарго го изгледа гневно.
	— Какво те прихваща, изчадие на морж, такова?
	Другият бандит примигна.
	— Не зная… — Той с ужас се загледа във високата дама. — Тя направи нещо!
	Скърцайки със зъби, Дарго се обърна към нея.
	— Проклета магьосница! Това ще е последният ти номер!
	— Не аз го пожелах — обясни тя, но нито Дарго, нито приятелите му я слушаха.
	Пиратите се впуснаха към нея, опитвайки се с бързина да избегнат следващи заклинания. Здравият разум би им подсказал да побягнат от магьосницата, но здравият разум очевидно не беше присъщ на тези бандити. Светлосиня ръка, покрита частично с медно оцветени метални нишки, се измъкна рязко изпод левия ръкав. Дамата прошепна някаква молитва за враговете си на прелестния си роден език, който отдавна не беше чувала да излиза от нечии други уста.
	Водачът отново бе предсказуем, засилвайки острието си към гърдите й. Тя лесно избягна тромавия му замах, без дори да помръдне от мястото си. Докато мъжът залиташе напред, тя докосна ръката му и използва инерцията, за да го преметне върху твърдото дърво на близкия док. Докато той се сгромолясваше, по-слабият му другар извади мачетето си и поряза изпънатата й ръка. Непознатата грациозно прибра ръката си и ритна мъжа в корема с нещо, което не беше точно крак, а по-скоро голямо и много твърдо раздвоено копито. Като че връхлетян от бесен таурен, пиратът се прекатури и се блъсна в другия, по-набит бандит с крив нос. Двамата мъже се сблъскаха и се затъркаляха, оплитайки краката и ръцете си.
	Непознатата се завъртя, а двете мустачета, излизащи иззад ушите й, които полегнаха върху фините й красиви черти, бяха единственото нещо, което разкриваше емоциите й. Ръката й сграбчи китката на Дарго, който отново се беше спуснал към нея и силата му отново бе обърната срещу него. Пиратът изрева, докато рамото му изпукваше. Вече беше насочен към земята и тя с лекота го пусна да се строполи по лице в краката й.
	Още върху сандъка, Дизиуиг ликуваше.
	— Ха! Дренайската жена се справя с трудните клиенти, а? Т’ва е страшно и красиво!
	Тя погледна към гоблина, но не усети никаква злоба в коментара му. Имайки предвид работата му, не беше изненадващо, че Дизиуиг явно бе виждал или чувал за расата й. Сега той звучеше искрено любопитен — любопитен и удивен от нея, но нищо повече.
	Господарят на кея запази неутрална позиция по време на схватката, което за нея беше разбираемо, ако не и за предпочитане. Дренаята искаше да запази действията си в тайна. Това не беше място за някого от нейния вид. Но клетвата и задачата й го налагаха.
	Тя се наведе към Дарго и му прошепна:
	— Костта не е счупена.
	Измъченият бандит сякаш не се трогна от жеста й. Всъщност тя се беше постарала да не ги наранява твърде много, независимо от жестоките им нападки. За съжаление, тези тримата като че ли очакваха малко представление. Но сега триото бе по-склонно да се подчини на съвета… и способностите й. С равен глас дренаята заяви:
	— Най-добре всички да си тръгнете и да забравите този инцидент.
	Способностите й, определящи призванието й, добавяха тежест на думите й. Дарго и другарите му се надигнаха на крака и побягнаха като хрътки с подпалени опашки, изоставяйки дори оръжията си. Дамата се обърна към Дизиуиг. Гоблинът само кимна.
	— От робата ти не личи мно’о, но ми намирисваш на жрица…
	— Такава съм.
	Дизиуиг се засмя.
	— Жрец, магьосник, чудовище, човек — за мен е без значение, стига да ми се плати. Червената лодка, ей там — посочи той с кривия си пръст. — Това е добро возило, ако имаш парите.
	— Имам ги.
	Кесийката се материализира от дълбините на ръкава.
	— Ако ме увериш, че лодката може да плава.
	— Да, ще може… но без мен. Ако ти тря’а и екипаж, да не беше изгонила ония тримцата, хе!
	Тя сви рамене.
	— Нужно ми е само нещо, което върши работа. Сама ще се справя, ако така ми е писано.
	Дренаята му подхвърли кесията, която Дизиуиг веднага отвори. Гоблинът изсипа монетите и ги изгледа с доволно ококорени очи.
	— Т’ва ще стигне… точно — каза той с широка усмивка.
	Без повече приказки, жрицата се отправи към посочената й лодка. Отстрани тя бе по-скоро зелена, отколкото червена, заради водораслите. Дървото беше доста износено, но дебелият корпус изглеждаше здрав. Здрава мачта с грот и фок платна беше единственият задвижващ механизъм на петнайсетметровия едномачтов платноход. Жрицата се качи вътре и откри две жалки гребла, окачени на куки от вътрешните страни на корпуса.
	Дизиуиг със сигурност очакваше да се поинтересува за припаси, но тя ставаше все по-странно нетърпелива и не искаше да губи време в пазарене за неща, които не смяташе, че ще са й нужни. Стигаше й, че бе пропиляла няколко седмици в преследване на фалшива следа. Тайното уединение щеше да й бъде достатъчно препитание по пътя до отсрещния бряг.
	Господарят на кея отново се закикоти и въпреки че вече не го виждаше, тя знаеше, че гоблинът се чуди какво ще последва. За Дизиуиг непознатата определено беше хубаво развлечение. Чудейки се дали на гоблина ще му хареса това, което щеше да види, жрицата протегна ръка и… се захвана с въжетата и платното, подготвяйки се за потегляне. Тя работеше с такова майсторство, сякаш познаваше морето, но гоблинът знаеше, че не е така. Щом бе готова с това, дренаята изскочи навън. Преценявайки тежестта на лодката, тя хвана здраво едната й страна и натисна на точно определено място. Дизиуиг ахна от изненада. Бяха нужни поне двама-трима яки мъже, които да освободят напълно платнохода. За щастие, жрицата не разчиташе на грубата сила, а на внимателно премерения баланс. Лодката тихо се плъзна във водата. Дренаята скочи на борда, изпълнена с благодарност към тези, от които се бе учила.
	— Напоследък морето не е по-безопасно от сушата. Запомни това! — подвикна й весело гоблинът. После отново се ухили и добави: — Приятно пътуване!
	Нямаше нужда господарят на кея да я предупреждава за вероятните опасности. През последните няколко седмици жрицата се бе сблъсквала твърде често с мрака, който се опитваше да погълне този свят. Неведнъж едва се разминаваше със смъртта по време на пътуването си, но по милостта на наару* тя оцеляваше, за да продължи преследването.
	[* Наару — naaru (англ.) — Б.пр.]
	Но докато Ратчет, както и целият Калимдор изчезваха в мрака и морето обгърна платнохода й, дренаята осъзна, че до момента се бе изправяла пред най-малките си проблеми. Тя вече бе сигурна, че е на верен път и много добре знаеше, че тези, които преследваше, в един момент щяха да усетят присъствието й. Щяха да го усетят и да направят всичко възможно да я ликвидират.
	„Така да бъде…“ — помисли си жрицата. Все пак тя прие мисията напълно доброволно и с желание. Прие я, макар че всички, които я познаваха, сега я смятаха за напълно луда…


>	Три

	— Няма ги! — кресна разярено кървавият елф. — Няма ги!
	Жената в черно го наблюдаваше през булото си. Макар да беше доста по-висок от нея, явно той трябваше да вдига очи към нея, а не обратното.
	И отново той трябваше да потуши гнева си пред страховития й поглед.
	— Твърде очевидно, Зендарин, както и фактът, че няма нужда да се тревожим за тях. Съдбата на скъпите ни другари вече е решена и ти много добре го знаеш.
	— Но имаше още толкова неща, които да изследваме и да научим от тези творения. Толкова много магия, каквато никой досега не е виждал!
	Алчността, която блесна в очите на Зендарин, докато говореше за магия, накара събеседника му да се усмихне презрително.
	— Това е дреболия, кървав елфе — тя докосна нежно булото, покриващо обгорената страна на лицето й. — Просто дреболия в сравнение с това, което ще постигна.
	Той се поклони пред мъдрите й слова и тъмната й красота, но добави:
	— Това, което заедно ще постигнем, милейди.
	— Да… което заедно ще постигнем, амбициозни ми магьоснико.
	Без повече приказки дамата в черно се обърна. Двамата стояха на входа на един от горните пещерни тунели, които опасваха Грим Батол. Въпреки че се намираше доста над подножието на планината, този вход даваше по-лесен достъп до вътрешността й, отколкото другите под него… но само за тези, които бяха желани там. Тези, които не бяха, щяха да се натъкнат на множество скрити капани, както и на стражите, маскирани от магията на Зендарин. Такива посетители, пък били те и заклинатели, щяха да намерят единствено гибелта си.
	Кървавият елф хвърли един последен поглед към околностите на Грим Батол. Отвъд пустошта, заобикаляща подножието на планината, Блатистата земя* бе възвърнала силата си, след като червените дракони бяха поробени от орките. Тучните земи обаче бяха лъжливи, тъй като криеха много естествени и неестествени заплахи, които играеха ролята на буфер срещу множество неканени гости. Шесткраки кроколиски** ловуваха във водите, а племената на гнолите*** — макар да се бояха от Зендарин и дамата, също вардеха земята от глупците, които се осмеляваха да я доближат.
	[* Блатистата земя — the Wetlands (англ.) — Б.пр.]
	[** Кроколиск — crocolisk (англ.) — Б.пр.]
	[*** Гнол — gnoll (англ.) — Б.пр.]
	Сред по-страховитите пазители бяха чудовищните уузи* — пихтиести демони, поглъщащи всяко живо същество, до което се докопат, а в по-сухите земи на северозапад хищните гущероподобни раптори** жадуваха за всякакво прясно месо.
	[* Ууз — ooze (англ.) — Б.пр.]
	[** Раптор — raptor (англ.) — Б.пр.]
	„Толкова пълно с живот, толкова пълно със смърт“, помисли си Зендарин. Беше повик от славното горско царство, където беше живял и където искаше да се завърне веднага, щом постигнеше целта си.
	Сдържайки ругатните си към всички несгоди, които му се налагаше да изтърпи заради собствените си начинания, Зендарин последва забулената жена. Той и драконидите бяха прекарали цялата нощ в преследване на толкова ценната за него плячка, оставяйки джуджетата да избягат в тайните си бърлоги като уплашени зайци. А той се бе заклел на господарката си да прочисти земята от подобни вредни твари. Напоследък джуджетата бяха станали ужасна напаст и макар Зендарин и дамата да бяха убедени, че те не биха могли да застрашат успеха на експериментите им, можеха поне да го забавят. Затова той беше измислил този план, този перфектен план. Но Зендарин нямаше как дори да предположи, че двама от опитните им субекти щяха да избягат от Грим Батол точно в този момент.
	— Как е станало? Как е било възможно да стане? — питаше той, едва сдържайки тона си, защото знаеше какво може да му причини тя, дори леко раздразнена.
	Тя вече бе убила двама полезни асистенти за по-дребни провинения и макар да се нуждаеше от способностите му, той знаеше, че трябва много да внимава. Другарката на Зендарин беше доста луда… Но това не й пречеше да бъде и гениална.
	— Драконспоните*, които ги наблюдаваха, са били невнимателни. Бяха предупредени, че тези двамата са неподатливи към някои от заклинанията и трябваше при най-малкия знак за подобно нещо веднага да ме известят. Глупаците явно не са преценили опасността, макар да им беше наредено да стоят нащрек.
	[* Драконспон — dragonspawn (англ.) — dragon (дракон); spawn (хайвер; презр. — изчадие) — Б.пр.]
	Кървавият елф изруга стражите. Драконспоните бяха брутално ефективни за кръвопролития и обикновено отлично изпълняваха заповедите. Наистина не бяха особено ловки и хитри като драконидите, но това не би трябвало да е от значение в подобна ситуация. Драконспоните се бяха справяли с далеч по-сериозни задачи от това да служат като стражи. Зендарин не можеше да повярва, че бяха допуснали толкова голяма грешка.
	— Ще им изтръгна черните сърца…
	— Не се тревожи. След бягството от тях не остана много. Децата се погрижиха за това.
	Тя изцъка нервно, отново придърпа булото си и се понесе славно из тунелите като кралица в замъка си.
	— Въпреки всичко това ще бъде интересен тест.
	— Тест? Милейди, те ще нанесат огромни разрушения и ще привлекат вниманието на някой от владетелите. Вероятно на някой от Даларан или… дори някой по-лош.
	Зендарин можеше да си представи кой точно можеше да бъде „по-лош“. В Азерот имаше такива сили, които бяха по-мощни от оцелелите магьосници в Даларан и дори от всички негови хора, взети заедно. Думите му само я накараха да се усмихне, макар и със студено предчувствие.
	— Да… Много е вероятно някой да се поинтересува… Някой със сигурност ще…
	Преди елфът да успее да зададе следващия си въпрос, двамата влязоха в горното ниво на огромна пещера, в която гигантският затворник и фокусът на работата им все още се бореше с магическите окови. Скардините трескаво се трудеха около блестящия левиатан, проверяваха двете нишки, които държаха етерния дракон и наместваха новите бели кристали, които господарката им беше подготвила за следващия опит.
	— Мръсни твари — измърмори Зендарин.
	Що се отнася до естетическия му вкус, кървавият елф си оставаше елф. Дългият му нос се набръчка, когато едно от закачулените същества изтича до господарката си и й подаде малък куб с очертани небесносини линии по всичките му страни.
	— Покорни твари — поправи го тя, отпращайки скардина.
	Докато джуджето се затича обратно към другарите си, тя поднесе куба към Зендарин.
	— Виждаш ли? Точно както им бях заръчала.
	Алчността му засенчи отвращението му. Силен зелен блясък се появи в очите на Зендарин.
	— Значи ни трябва само едно яйце?
	— Както винаги, нали? А-а… Ето, носят го…
	Отдолу се появиха четирима скардини, които пъшкаха и напрягаха сили, носейки огромното овално яйце… яйце, което беше почти метър дълго. То беше твърдо, сиво и покрито с лъскава мазна течност, която се стичаше по носачите. Такова яйце не можеше да се сбърка — беше драконово яйце.
	— Трябва да побързате! — подкани ги Зендарин, който много добре знаеше колко крехка бе тази награда, въпреки размерите й. — Яйцето няма да е вечно свежо…
	Другарката му започна да слиза към пода на пещерата с очевидно спокойствие.
	— Маятисовото* покритие ще го запази.
	[* Маятис(ов) — myatis (англ.) — Б.пр.]
	Маятисът запазваше всичко, потопено в него, независимо за колко време. Зендарин остана поразен, осъзнавайки колко старо всъщност беше яйцето и колко ценно бе то за работата им. И наистина, нищо от това, на което се бяха надявали, нямаше да бъде възможно, ако това яйце не бе запазено от тъмните въздействия. Елфът не за първи път се удивяваше от уменията й, а той бе живял толкова много векове и бе постигнал толкова много. Той се присъедини към нея точно когато скардинът поставяше яйцето върху каменната платформа, издигната пред завързания етерен дракон. Окованият бегемот успя да издаде приглушен рев, което развесели дамата в черно.
	— Кротко, кротко… — загука му тя, сякаш беше бебе.
	Облекчени от тежкия си товар, скардините се оттеглиха. Платформата наподобяваше олтар — горната й част бе правоъгълна плоча от гранит с абаносови нишки, както и овалната й основа. Четирите й крака, които излизаха от основата и крепяха плочата, бяха изваяни така, че да наподобяват дракони, изправени на задните си крака. Зендарин не знаеше откъде господарката се беше сдобила с тази платформа, но усещаше невероятната й възраст и множеството заклинания, за които бе послужила. От каменната форма се излъчваха латентни магически енергии, които гъделичкаха кървавия елф. За времето на дългото си съществуване платформата бе служила за много неща, особено за магии, изискващи живота на невинни, съдейки по бледите червени петна на повърхността й.
	Зендарин ни най-малко не се притесняваше от факта, че от негова страна също трябва да бъдат пожертвани някакви хора. Въпреки всичко, той изобщо не смяташе, че върши нещо ужасно. Амбициозно — да. По необходимост — да, но не и ужасно. Като много други от вида му, той се водеше от жаждата си, от нуждата си да владее магия… на всяка цена. И всичко, което правеше, бе просто нещо необходимо за постигане на целите му. Това, че в хода на действието се налагаше някой да загине, бе просто нещо неизбежно… а и за него не бе от значение. Все пак умираха само някакви си джуджета, човеци и други по-нисши същества.
	Дамата в черно огледа яйцето за няколко секунди, сякаш виждаше през черупката му. После постави небесносиния куб пред него. Усмихна се на окования левиатан и прокара пръсти по защитния слой на яйцето. Маятисовото покритие изпращя и изчезна.
	— Присъедини се към мен, скъпи Зендарин…
	Той с готовност пристъпи към нея, призовавайки магията си да се слее с нейната. Единствено самата му същност на кървав елф правеха Зендарин толкова ценен за нея и му позволяваше да дава гласност — до известна степен — на тревогите си. Той донесе на господарката си уникално подходяща магия, която беше основана на почти вампирското източване на сила от демоните и останалите жители на Великата празнота*. Зендарин притежаваше изключителни способности и мощта му сега бе във върхова форма. От голямо значение беше и фактът, че точно тези, от които черпеше магическата си сила, се намираха под негово командване — безценни слуги, които дамата в черно не можеше да откъсне от властта му, без да загуби както тях, така и самия него. Това бе още една причина тя да толерира нетърпението му.
	[* Великата празнота — the Twisting Nether (англ.) — Б.пр.]
	Той застана до нея и също като нея постави ръце върху яйцето. Мълчаливо, те сляха магическите си сили в една неповторима форма, а кубът и белите кристали заблестяха. Дамата в черно протегна лявата си ръка към етерния дракон. Белите кристали издадоха злокобен звук. Всеки един от тях излъчи светлина, която се насочи към дракона.
	Там, където светлината пронизваше съпротивляващото се тяло, изникваха сини енергийни камшичета. Въпреки сребърните нишки, които стягаха муцуната му, зловещият му рев разтърси пещерата. Насочени от магьосницата, сините камшичета се спуснаха надолу и проникнаха в центъра на яйцето. Яйцето се разклати и удвои големината си, а черупката му придоби небесносин оттенък.
	— Сега… — прошепна тя на Зендарин.
	Едновременно двойката насочи всичките си сили надълбоко в матрицата на заклинанието, смесвайки ги с откраднатата сила на етерния дракон. Изведнъж в пещерата се завихри страховита буря от мощни енергии, чийто фокус бе яйцето. Благодарение на умелата си господарка, скардините бяха неподатливи на повечето магии, но въпреки това се пръснаха по далечните ъгли на пещерата. Все пак, джуджета по природа, те с право се опасяваха от вероятността пещерата да се срути, но бяха достатъчно умни, за да преценят какво наказание ги очаква, ако решат да избягат точно в този решаващ момент.
	Въздухът запращя. Тъмните коси на магьосницата се изправиха. Булото й също се вдигна, разкривайки жестоко обгореното й лице. Плътните й устни завършваха в изгорена плът, която очертаваше постоянната усмивка на черепа й. Под горния край на булото й оставаше ухото, което бе само едно съсухрено парче кожа, покриващо някаква дупка.
	Тя вдигна високо ръце и Зендарин повтори движението й. Двамата продължиха да насочват енергиите си към яйцето, докато магьосницата откъсваше все повече и повече от същността на етерния дракон. Драконът продължи да се бори още по-ожесточено. Макар и напразно, както и първия път, но все пак успяваше да разтърси пещерата. Огромен сталактит се отчупи и пропадна надолу към дълбокото дъно. Един скардин не успя да се отмести навреме и беше премазан, но смъртта му бе твърде незначителна, за да бъде забелязана от заклинателите.
	Зераку — кървавият елф помнеше, че драконът се бе нарекъл така — проблясваше, сякаш всеки момент ще се стопи в мъгла. Но нишките, които го държаха, не позволяваха на съществото от Непознатата земя да се освободи дори в смъртта. Те безмилостно удържаха Зераку, притискайки го все повече под безмълвната команда на господарката. Все повече и повече от магията на етерния дракон — както и същността му — преливаше в издутото яйце, където се преплиташе с тази на заклинателите. Зендарин очакваше яйцето да се пръсне, беше се уголемило толкова много…
	И наистина, едната му страна се пропука. Но това не притесни нито един от заклинателите, тъй като в следващия миг стана ясно, че пукнатината не бе тяхно дело или поне не директно. По-скоро се дължеше на… нещо, което вече иска да се освободи. Яйцето се излюпваше.
	В блясъка на омагьосаното яйце лицето на дамата изглеждаше още по-чудовищно, дори от лицата на скардините. Изражението й бе станало нечовешко… Но това не бе изненадващо, тъй като магьосницата вече не беше човек — наистина, дори по-малко от кървавия елф.
	— Да… дете мое… — шептеше тя с почти майчински тон. — Да… ела при мен…
	До първата пукнатина се появи втора. Част от черупката се отчупи… И от там надникна око… Око, което макар че сега се раждаше, изразяваше хитрост, зло… много древно зло.

	* * *

	Заливът, който разделяше земите на Лордерон и по-точно на Даларан от Грим Батол, беше широк, но на Кориалстраз му трябваха не повече от пет часа, за да го прекоси. Въпреки това още на средата на пътя той бе принуден да се приземи в една скалиста местност, стърчаща над бурните вълни, и кацнал като чайка, да си отдъхне за малко. Кориалстраз предполагаше, че само кристалният връх на стрелата е успял да го обезсили повече от очакваното. Но нямаше много време за почивка, защото изведнъж се разрази буря. Тя толкова внезапно и яростно се изви около бегемота, че той бързо забрави намерението си да си почине. Драконът с мъка се понесе във въздуха и продължи пътя си.
	Но явно стихиите се бяха обърнали срещу него, защото бурята се усили още повече. Колкото и силен да беше Кориалстраз, вятърът го подмяташе като лист. Той се опита бързо да се издигне към облаците с намерението да прелети над бурята, но колкото и да се опитваше да ги достигне, те оставаха далеч над него. Това най-сетне накара пурпурния гигант да осъзнае, че бурята всъщност не е толкова естествена. Вместо да се бори да достигне недостижимото, Кориалстраз опита да премине в по-директен полет към Грим Батол. И тогава от посоката, в която се бе устремил, го връхлетя страшен вятър. Сблъсъкът беше толкова силен, сякаш драконът се бе ударил в планина. Звярът не вярваше на очите си. Това бе заклинание, да, но той нямаше време да разбере дали беше насочено точно към него или към драконите изобщо. Най-важното беше да успее да се измъкне. Логиката предполагаше да се пребори с магията с магия, но Кориалстраз не беше убеден, че това е особено умно. И все пак не можеше да измисли нищо друго. Пурпурният дракон се стегна, изправи се срещу бушуващия вятър и удари тъмните облаци. Веднага щом го стори, той бе атакуван от яростен ураган, десетократно по-силен от преди. Светкавици обстреляха дракона, а завихрените ветрове го завъртяха обратно. Той трудно можеше да види по-далеч от носа си, тъй като дъждът се лееше като буен порой.
	И докато Кориалстраз се бореше със замайването си, осъзна със съжаление, че точно неговата сила беше увеличила мощта на магията… сигурно точно както мистериозният заклинател се е надявал да стане. Драконът продължаваше да се върти. Облаците се превърнаха в морето под него, а морето — в небето. Кориалстраз нямаше избор, не можеше да достигне тези облаци. Оставаше му само едно нещо, макар да беше точно това, което невидимият му враг искаше. С дъгообразно движение Кориалстраз се стрелна към водовъртежа. Убеди се, че е сбъркал в мига, в който се озова под водата, но нямаше как да се върне. Въпреки острото си зрение, Кориалстраз не виждаше много. Водата стана черна само на няколко метра под него, което отново не беше нещо естествено. Ако някое чудовище, няколко пъти по-голямо от него, се появи, за да го глътне, той нямаше да може да го види.
	Някои дракони бяха родени за водата, но червените бяха същества на небето, колкото и добре да плуваха. Кориалстраз не можеше да задържи въздуха си повече от час, и то само ако нищо не се опиташе да му го отнеме преди това. И все пак, колкото по-бързо се върнеше в небето, толкова по-добре. В главата му зашептяха гласове и Кориалстраз усети нова вълна на замайване. Той вече не можеше да различи повърхността от дъното. Драконът рязко се засили нагоре, но вместо бурята, това, което го посрещна, бе пълен мрак, който смрази душата му. А гласовете ставаха все по-силни, напяваха му на език, който Кориалстраз мислеше, че познава. Той се бореше със съблазнителния повик, осъзнавайки, че всеки миг от престоя му в този капан страшно намалява надеждата му за спасение.
	Сега вече имаше само мрак. Дълбоките води притискаха белите дробове на Кориалстраз и той се зачуди дали не е бил под водата по-дълго, отколкото предполага. Беше изгубил представа за време, за място… чуваше само гласовете. „Това няма да ме погуби!“, закле се драконът. Той си представи един образ — образа на любимата му кралица Алекстраза. Изражението й беше бледо и избледняваше все повече, което бе опасен знак. Но това още повече засили решителността му. Кориалстраз събра сили и произнесе отчаяно заклинание. От него изригна светлина, която прогони мрака на дълбините. И там драконът видя източника на бедите си… Наги*.
	[* Наги — naga (англ.) — Б.пр.]
	Той познаваше произхода им, познаваше и тях самите, защото самият той отчасти бе виновен за тяхното създаване, или поне така си мислеше. Навремето са били нощни елфи, Хайборн*, които служели на лудата кралица Азшара. Тогава източникът на огромната им мощ — страховитият Извор на Вечността**, имплозирал благодарение на усилията на няколко верни защитници и по-специално Малфурион Стормрейдж***, и засмукал славната столица на нощните елфи на дъното на новосъздалото се море. Смяташе се, че с изчезването на града Азшара и фанатичните й последователи също са намерили своя край. Но хилядолетия по-късно Кориалстраз и светът разбраха, че мистериозна сила е преобразила попадналите в капана на вълните в нещо много по-страшно.
	[* Хайборн — Highborne (англ.) — носещ се на високо — Б.пр.]
	[** Извор на Вечността — Well of Eternity (англ.) — Б.пр.]
	[*** Стормрейдж — Stormrage (англ.) — storm (буря); rage (гняв, ярост) — Б.пр.]
	Мощната експлозия на светлината хвана нагите напълно неподготвени. Няколко от тях се преобърнаха, поразени от силата на магията. Като наги, те вече не приличаха на елфи. Женските, върху които се спряха зловещите очи на Кориалстраз, бяха позапазили най-вече слабите черти на лицата и горната част от телата си, характерни за нощните елфи. Те бяха дори красиви, макар и по някакъв чудовищен начин. Въпреки това никоя елфска раса не познаваше четирите ръце, които завършваха с дълги ноктести пръсти, нито пък имаха широки, набраздени с жили златни перки, които рязко изникваха от главата им и се простираха чак до опашката им. А опашката беше единственото нещо, което продължаваше от кръста им надолу, заменяйки изчезналите им много отдавна стройни крака. Долната част на тялото им наподобяваше мощна змия — насечена и люспеста. Телата на нагите непрекъснато се извиваха напред-назад, позволявайки им бързина и невероятна ловкост във водата.
	Мъжките наги бяха още по-променени от женските. Главите им бяха сплескани и гущероподобни. Зъбите им стърчаха отгоре и отдолу от издължената им крокодилска паст. Очите им бяха дълбоки и тесни, а гребените и перките им, които на места стърчаха като копия, бяха по-тъмнозлатисти и кафяви. Горната част на тялото им плавно се свързваше с опашката и също бе насечена и покрита с люспи. Дори ръцете им, които бяха огромни за същества с техните размери, също бяха люспести.
	През годините нагите се бяха развили в няколко племена, но тези водни, чернолюспести демони със златни перки бяха от вида, за който Кориалстраз не знаеше нищо, освен че са мощни и зли създания. Но това му беше напълно достатъчно. Нагите по принцип не обичаха никоя от расите, обитаващи сушата, но тези бяха прескочили далеч отвъд границите си, за да заложат ужасен капан. Кориалстраз нямаше време да се замисля за възможните причини.
	Светлината започна да отслабва, а нагите се прегрупираха. Но вече виждайки врага си, драконът лесно можеше да атакува както с лапи, така и с опашка, нахвърляйки се яростно върху зловещите създания. Няколко от тях потънаха в мрака на дъното, но други отчаяно се опитваха да възобновят заклинанията, които едва не довършиха бегемота. Тялото на Кориалстраз проблесна в яркочервено. Водата около него изведнъж завря. В съзнанието си той чу как нагите вият от горещия удар. Двама мъжки, които стояха точно пред дракона, се свариха напълно, телата им се подуха ужасяващо и пламнаха в червено. Нещо забръмча в главата на дракона. Той погледна надолу вдясно, където стоеше женска и с четири вдигнати нагоре ръце проблясваше от собствената си магия. На дракона не му струваше нищо да усили горещината, която тялото му излъчваше. Женската нага побягна точно преди да бъде сварена. И бръмченето спря.
	Но Кориалстраз изведнъж усети болка в белите си дробове и почувства силна нужда да си поеме дъх. Имаше нужда от въздух и то много бързо. С отчаяни тласъци пурпурният дракон се устреми към повърхността. Тя изглеждаше толкова далеч, а страхът, че плува надолу вместо нагоре, отново завладя жадното му за въздух съзнание. Но той нямаше друг избор, освен да продължи в посоката, в която беше поел. Напрежението в дробовете му ставаше непоносимо. Ако можеше да си поеме въздух само веднъж…
	Главата му изскочи над повърхността. Кориалстраз изпълваше дробовете си с въздух, но продължаваше да се оттласква от водата. Магията и крилете му, по-широки от тези на повечето дракони, го изстреляха в небето. Небето, макар и още мрачно, вече не бушуваше. Макар опасността от нагите да не бе напълно преминала, Кориалстраз се принуди да се отпусне свободно във въздуха за няколко секунди, за да възстанови не само дишането, но и разсъдъка си. Облаците все още бяха гъсти, но морето беше спокойно и дори мъртвешки тихо.
	Множество пипала се извиха над повърхността, улавяйки опашката и краката на дракона и се насочиха към крилете му. С мощен рев Кориалстраз моментално се насочи към мястото, откъдето изникваха пипалата и издиша рязко. Огненият поток, който успя да отприщи, не беше толкова силен, колкото се надяваше, но все пак принуди чудовището под водата да освободи единия му крак. Но останалите пипала продължаваха да дърпат дракона, заплашвайки да го потопят обратно. Кориалстраз размаха силно криле. Той не беше обикновен дракон, макар и да не беше Изражение. Домашното животинче на нагите скоро щеше да го разбере. И вместо морският звяр да придърпа Кориалстраз надолу, драконът бавно и неумолимо задърпа пипалата на чудовището. Първо се появи остър клюн, свирепа уста, която можеше да схруска дори голям боен кораб. После над повърхността излезе издължена цилиндрична глава с две немигащи черни чинийки вместо злобни очи. Кракен*.
	[* Кракен — kraken (англ.) — Б.пр.]
	Драконът се зачуди как малката групичка наги се беше сдобила с такова същество в залива. Всъщност за Кориалстраз имаше значение само това, че морското чудовище тежеше. Драконът изгуби инерция. Морето отново се приближи. Нямаше избор. Изтощен почти до припадък, Кориалстраз издиша още един последен път всичката сила, която му беше останала. Морето не бе препятствие и мощният му залп опече кракена. Морското чудовище нададе страховит рев, отпусна пипалата си и се сгромоляса обратно в морето. Вълната, която се надигна от сблъсъка, достигна чак до опашката на Кориалстраз.
	Огромният левиатан не се радваше. Сега той можеше единствено да се опитва да запази съзнание. Въпреки ужасната си слабост, Кориалстраз бързо се насочи към целта си. Колкото и малко път да оставаше, той не беше сигурен дали ще успее да достигне суша, преди силите му да го напуснат. Не му оставаше нищо друго, освен да опита. И да се надява.
	Морето остана спокойно, след като огромният червен дракон започна да се смалява в далечината… Остана спокойно, докато една глава на нага се появи над повърхността и се загледа към отдалечаващата се фигура.
	Присвитите очи на женската нага не мигнаха, докато Кориалстраз се превърна в малка точица над хоризонта. В този момент до нея изникна друга глава — на зловещ мъжки. Люспите от дясната страна на лицето, близо до челюстта му, бяха откъснати при наранявания от опашката на дракона. Пренебрегвайки раната си, мъжкият се вторачи към хоризонта, накъдето беше насочила поглед и женската.
	— Делото е направено… — прошепна тя с дрезгав глас. — Ще бъдем пощадени…
	Мъжкият кимна и се усмихна широко. Женската отвърна на усмивката му, показвайки, че зъбите й не са по-малко остри и страховити от тези на другаря й. Двамата наги се потопиха в морето.


>	Четири

	Пейзажът, който се откри на хоризонта и й внуши лошо предчувствие, се наричаше Каз Модан. Закачулената дреная нямаше представа откъде идва името на мястото, но самото му звучене я изпълваше с напрежение. Тя знаеше, че в региона гъмжи от орки, но имаше и джуджета. Тя познаваше добре и двете раси. И се надяваше, че в случай на конфликт той ще е между нея и някои от по-дребните същества, а не зеленокожите воини. Джуджетата поне бяха съюзници.
	Отначало нямаше следа от островното селище, към което се беше запътила, но постепенно на далечния бряг започнаха да се появяват някакви фигури. Най-забележителната от тях беше дебелата каменна стена в далечния край на пристанище Менетил, за която жрицата бе чувала, че предпазва по-голямата част от островния град от външни нападения. После, сред разсейващата се сутрешна мъгла, се появиха и по-високи постройки и огромни обрулени дървета.
	Една от сградите привлече погледа й. Издигащи се над всичко останало, четирите кули на крепостта Менетил обграждаха сградата като яростни защитници, а куполите им наподобяваха шлемове на воини. Сред тях основната сграда, приличаща на катедрала, бе само един етаж по-ниска, но много по-широка.
	Докато пристанище Менетил разкриваше цялата си красота пред очите й, тя знаеше, че стражите му също са я забелязали. И ето че само няколко минути по-късно се появи един кораб, за да я посрещне. Екипажът му беше основно от хора, с изключение на няколко по-смели джуджета. Джуджетата по принцип не понасяха морето и твърде лесно потъваха, ако паднеха зад борда, но в днешно време се изискваше кураж навсякъде и във всичко. Когато корабът се приближи, един човек се надвеси, за да огледа самотния натрапник. Брадатото му лице се изпъна от изненада.
	— Милейди — започна той с дрезгав глас, — тук много рядко идва някой от вида Ви… И определено не пристига с подобен платноход.
	Мъжът се надвеси по-ниско, разкривайки потъмнялата си гръдна броня, каквато носеха офицерите. Въпреки брадата си, той беше твърде млад за поста, който заемаше, вероятно точно както нея самата. Последните няколко войни бяха намалили броя на способните ветерани и от двете страни.
	— Търся само място, където да спра на пристанище Менетил — отвърна тя. — Ще ми позволите ли да акостирам?
	Жрицата не добави, че по един или друг начин щеше да го направи, независимо от отговора. За щастие, офицерът се оказа благоразумен. Дренаите бяха съюзници и нямаше причина да не бъдат допускани в укрепление на Алианса.
	— Ще трябва да отговорите на няколко въпроса, щом стъпите на сушата, но иначе няма причина да Ви задържаме, милейди.
	Офицерът заповяда на един от мъжете да хвърли въжена стълба към платнохода й. Един космат моряк слезе, за да поеме управлението на платнохода, докато друг спусна стълба, по която дренаята да се качи на кораба.
	— Добре дошли на борда на „Стормчайлд“*, предоставен временно на пристанище Менетил.
	[* Стормчайлд — Stormchild (англ.) — storm (буря); child (дете) — Б.пр.]
	Отблизо офицерът изглеждаше още по-млад. Очите му бяха светли, почти невинно сини, но нещо в тях й подсказваше, че той вече е придобил опит в сраженията и не е просто някой младок, получил пост по наследство.
	— Аз съм капитанът — Марк Уиндторн*.
	[* Уиндторн — Windthorne (англ.) — wind (вятър); thorn (трън, бодил) — Б.пр.]
	Той се поклони, без да сваля очи от нея. Очите му я подканваха… не, дори настояваха тя също да се представи. Дренаята моментално забеляза, че Марк Уиндторн не беше човек, когото може лесно да заблуди, въпреки невинния му поглед.
	— Казвам се Ириди.
	Той прие краткия й отговор.
	— Милейди, Ириди. Търсите ли някого в пристанище Менетил?
	Тя едва забележимо се огледа на всички страни.
	— Не, целта ми е отвъд това място.
	— Отвъд това място е Блатистата земя, пълна с всевъзможни заплахи, ако не и с нещо повече.
	— Натам трябва да продължа.
	Мъжът сви рамене.
	— Нямам причина да Ви спирам. Ако и властите на пристанище Менетил не намерят такава, сама ще решите съдбата си, милейди.
	Той отново се поклони и се обърна, за да даде следващите си заповеди. „Стормчайлд“ направи обратен завой и пое към пристанището. Ириди остави очуканата лодка, която беше изпълнила задачата си и повече не й беше нужна, в ръцете на капитан Уиндторн. На брега я посрещнаха няколко джуджета, едното от които имаше особено дълга брада. На гърбовете им висяха добре наточени бойни секири.
	— Викат ми Гартин Стоунгайдър* — представи се брадатото джудже, веднага след нея. Гартин се поклони небрежно, по много различен начин в сравнение с капитана. — Тука ня’а мно’о дренаи. Всъщност ня’а нито един.
	[* Стоунгайдър — Stoneguider (англ.) — stone (камък); guider (водач) — Б.пр.]
	— Няма защо да се страхуваш от нея, стар глиган такъв! — провикна се весело Марк, който се приготвяше да отплава със „Стормчайлд“ обратно към доковете.
	Джуджето изръмжа на капитана, но в дълбоките му кафяви очи проблесна искра, която показа, че двамата всъщност бяха приятели. После Гартин се обърна към Ириди:
	— Както казвах, тука ня’а нито един, лейди. Какво Ви води към пристанище Менетил?
	— Само спирам за кратко. Трябва да продължа по-надалеч към целта си.
	— И каква е тя, ако мо’а да попитам? Така’а като Вас не бива да ходи в Блатистата земя. Там се въдят същества по-лоши от рапторите.
	Тя срещна погледа му.
	— Загрижеността Ви е похвална, господарю Гартин Стоунгайдър, но не се тревожете за мен. Отивам там, където ми е отредено да отида.
	— Виждал съм други от вида Ви. Вие сте жрица. Общувате с нещо, дет’ му викат нору…
	— Наару.
	— Т’ва казах — отвърна Гартин с инат. — Няк’во мистично същество или нещо тако’а. — Той сви рамене. — Ние ня’аме причина да Ви задържаме отвъд стените, но последната дума има управителният съвет. Ще тря’а да изчакате до довечера, за да чуете решението му.
	Въпреки че призванието й я беше научило на търпение, Ириди се подразни от мисълта, че някой друг трябваше да решава нещо, което тя сама вече беше решила. Тя със сигурност щеше да напусне пристанище Менетил и да продължи по пътя си. И все пак тя се поклони и смирено отвърна:
	— Както кажете. Къде мога да намеря храна?
	Джуджето се изкикоти, очаквайки въпроса.
	— О-о, ще Ви покажа пазара… И ще Ви пра’я компания, докато се вземе решението.
	Гартин се издигна в очите на Ириди. Той знаеше, че сама дренаята ще купи повече, отколкото ще е нужно дори за цялото й пътуване. Независимо дали й харесва или не, тя трябваше да остане до вечерта. Но по един или друг начин щеше да отпътува преди зазоряване.
	Гартин се оказа по-приятна компания, отколкото Ириди очакваше и с готовност й разясняваше повечето неща, които жрицата видя на пазара. Освен това й разказа за някои от проблемите на града.
	— Т’ва напоследък не е Ордата — отбеляза джуджето, докато Ириди се правеше на заинтересувана от някакви каменни неща. — Казват, че нещо дру’о се мъти отвъд Блатистата земя. Появявали се сенки, скриващи луната и рев, като този на демоните.
	Въпреки че беше приковала поглед в някакви изделия, жрицата слушаше много внимателно.
	— Демони?
	— М-да, ама никой не ги е виждал още. Само дет’ няколко разузнавачи така и не се върна’а, а съветът още решава как да продължи с разследването. Чух, че ще пращат известие до краля — каза Гартин, убеден, че Ириди познава краля на неговия вид. — Ама аз си мисля, че щом досе’а не е пратил никого, ня’а и да го напра’и…
	В подобни моменти — като този и още няколко по-късно — Ириди събираше достатъчно информация, за да се убеди напълно, че е на вярната следа. „Демоничният рев“, за който Гартин спомена, беше достатъчен, за да я насърчи да продължи напред… Но съветът трябваше да се произнесе. И той го направи, но доста късно след залез-слънце, както беше предупредил Гартин. По-важното беше, че се изказа обратно на това, което очакваше жрицата. Гартин получи официалното писмо от един от своите хора, прочете го и изсумтя.
	— Никъде ня’а да ходите, лейди… Но ще и’ате компания. За момента не разреша’ат никой да напуска пристанището.
	Ириди смекчи изражението си до леко разочарование, но дълбоко в себе си вече замисляше как да продължи пътя си.
	— Тогава ще ми трябва подслон, където да пренощувам.
	— Тука има странноприемница, подходяща за така’а като Вас, лейди. Ще Ви заведа до там.
	Тя се поклони.
	— Много сте мил, Гартин Стоунгайдър.
	Той се усмихна многозначително.
	— Не… Върша си ра’отата. Тря’а да останете, лейди, дори да завършите у затвора. Заповедите са си заповеди. Никой не мо’е да напуска сега. За Ваше добро е.
	Той очевидно наистина го мислеше — както това, че така е по-добре за нея, така и възможността да се озове в затвора. Ириди внимателно обмисли отговора си. Намерението й да отпътува изобщо не се повлия от предупреждението на джуджето.
	— Щом е така, така да е…
	В този момент откъм стените към Блатистата земя прозвучаха сирени. Жрицата се удиви от бързината и сръчността, с които Гартин извади секирата си.
	— Останете тук! То’а е заповед!
	И веднага се затича към стената. Ириди се поколеба за момент, но го последва.
	На върха на стената, защитени от назъбения парапет, джуджета-стражи продължаваха да надуват сирените, а други палеха факли и се опитваха да видят какво точно става в мрака отвъд. От тези потънали в тъмнина земи се дочу ръмжане и съскане и опънаха нервите на Ириди, които тя обикновено добре контролираше. Гартин стоеше пред сводестата порта, където други джуджета се приготвяха да излязат в нощта. Повече от двайсетина воини вдигнаха оръжия и след сигнала, даден от един от другарите им отгоре, се втурнаха навън.
	За съжаление, в същото време нещо много по-голямо се опита да нахлуе вътре. Ириди успя да зърне някакви нокти и зъби, преди джуджетата да го избутат назад с мощните удари на секирите си. Над пристанище Менетил отекна болезнен вой. Въпреки това Ириди забеляза как един от воините изведнъж изчезва в мрака… И за пръв път чу как джудже вие от ужас. Да, въпреки този ужасен вой, Гартин и останалите продължиха да напредват в нощта, последвани от още нови двайсетина воини. Ириди познаваше решителността и мощта на джуджетата и сега знаеше, че заплахата явно е сериозна.
	Пренебрегвайки както заповедта на Гартин, така и вероятната опасност, жрицата се втурна след тях. В движение тя протегна ръка… и в нея се появи жезъл, на върха на който блесна продълговат и заострен кристал със сребърна основа. Кристалът излъчваше светлосиньо сияние. В другия край на жезъла имаше още един, но по-малък кристал, който допринасяше за почти ослепителния му ефект.
	— Стой тук! Спри! — извика един от стражите, докато тя се измъкваше, но напразно.
	От другата страна на стената Ириди стигна до един широк мост, който водеше до потъналата в мъгла Блатиста земя. В далечния край на моста тя долови неясните фигури на воините… и други същества, които се извисяваха високо над тях. Тя вдигна жезъла си и промълви думи, на които много отдавна наару бяха научили предшествениците й. От големия кристал лумна още по-силна светлина. Чудовищна глъч от ръмжане и съскане отекна в ушите й и Ириди най-сетне видя с какво се борят джуджетата.
	Изглеждаха като гущери, но бяха изправени на задните си крака. Предните им лапи завършваха с остри, извити нокти, способни да разкъсат дрехи, плът и вероятно и броня. Повечето бяха червеникави с жълти райета и около китките и вратовете си носеха нещо, наподобяващо гривни с пера.
	Зверовете отстъпиха назад, явно тесните им изгарящи очи не можеха да понесат светлината. Джуджетата, които бяха с гръб към кристала, успяха бързо да се възползват от ситуацията. Те се нахвърлиха върху групата влечуги, размахвайки яростно секирите си. Тежките остриета се забиваха в люспестите им тела, разливайки вътрешностите и живителните им течности. Три от страховитите влечуги се строполиха на земята, двете бяха бързо довършени. Третото успя да затътри треперещото си тяло в мрака, но джуджетата го подминаха и се насочиха към другите, които още стояха на крака.
	Но въпреки неочакваната и навременна намеса, влечугите упорито притискаха смелите воини. Ириди преброи поне двайсет диви зверове, които, въпреки смъртоносните секири на джуджетата, продължаваха да се борят безжалостно. Имаха преимущество както с размерите си, така и с бързина… бързина, от която дори жрицата остана изумена. А по-лошото беше, че те използваха тази бързина с ясна тактика, сякаш бяха интелигентни същества. Жрицата видя как едно от джуджета се откъсва от останалите и бива наобиколено и разкъсано на парчета, преди някой да успее да му помогне.
	„Това не трябва да продължава!“ Ириди се спусна напред и размаха жезъла си като оръжие. Заби го в корема на един от гущерите, продължавайки с точен ритник в незащитената част под щракащата му челюст. Звярът се свлече на колене. Със свободната си ръка жрицата го изблъска, запращайки го върху един от събратята му. Но в същия миг някакви нокти раздраха мантията й. Ако не беше широкият й ръкав, сигурно щяха да й откъснат рамото. Но все пак мантията й стана жертва на чудовищна лапа. Докато влечугото я придърпваше към себе си, тя изпусна жезъла. Ириди стисна зъби, протегна стегнатите си пръсти към зиналата паст на врага и… Изведнъж главата му се отдели от тялото му и се търкулна в ръцете й. Тялото се разтърси и едва не я изблъска настрани, но силни ръце измъкнаха сепнатата жрица, преди това да се случи.
	— Да не си луда? — изрева Гартин. — Връщай се вътре! Рапторите ще те разкъсат на парчета!
	— Искам да помогна!
	— Като се превърнеш в тяхна вечеря ли?
	Джуджето отново изръмжа и я повлече обратно към затворените порти. Свирепо съскане беше единственото предупреждение, което получиха, преди върху тях да се нахвърли страховита воняща фигура. Гартин изръмжа, когато опашката й го шибна през гърдите и го повали на земята, на косъм избягвайки да падне във водата под моста. Рапторът игнорира жената и се засили към бронираното джудже. Ириди реши, че явно Гартин изглежда по-сериозна заплаха. Рапторът може би смяташе да се занимае с по-меката и не толкова внушителна дреная, щом приключи с джуджето.
	Но влечугото едва пристъпи към Гартин, и жрицата се спусна към него, сграбчвайки го през кръста. Сетивата й, изострени от години на интензивни тренировки, моментално доловиха жизненоважните места по тялото на звяра. Едната й ръка се стрелна точно под окото му. Кракът й се заби точно под ребрата му. Рапторът се свлече, останал без дъх и с парализирани от ударите нерви. Ириди скочи върху падналото същество и после се втурна към Гартин. Джуджето изпъшка, когато се опита да му повдигне главата. Погледът му се спря върху нея.
	— Влез… вътре… — настоя той.
	— Нека ти помогна да се изправиш — отвърна жрицата, потискайки смущението си.
	Тя се огледа наоколо за жезъла си, но не го откри. Вместо него видя секирата на Гартин и я използва, за да му помогне да се изправи.
	— Дай т’ва нещо на мен — каза той с мрачен глас.
	Тя се подчини, а джуджето рязко вдигна секирата си и я стовари върху гърлото на обездвижения раптор. За миг на Ириди й прилоша от отвращение, но бързо си припомни какво се случваше около нея. Гартин нямаше друг избор, освен да довърши звяра. Той отново се обърна към нея.
	— Върни се вътре или ще те нося до там!
	Но този вариант вече не беше възможен. Битката се беше пренесла върху моста и пътят им беше отрязан. Рапторите явно не можеха да плуват — иначе щяха да преминат през водата и да обградят воините — но и джуджетата не бяха плувци. Независимо от желанието на Гартин, Ириди нямаше да го изостави, за да се спаси сама. Но джуджето бе упорито. Той изръмжа и я хвана за китката.
	— Насам!
	Гартин я поведе надясно, далеч от битката. Той се движеше целеустремено и явно бе сигурен накъде отива.
	— Тези влечуги — поде Ириди, тичайки след него. — Това често ли се случва?
	— За т’ва клане ли питаш? Не-е! Ама нещо е раздразнило гущерите достатъчно, за да избягат от техните свърталища и да се опитат да завземат нашето! И в корабите щя’а да се намъкнат, ако мо’еха да ги подкарат!
	Жрицата не беше сигурна, че рапторите не са способни точно на това, но запази мнението си за себе си.
	— Значи атакуват, защото ги е страх от нещо друго?
	Гартин се захили, сякаш в това имаше нещо смешно.
	— За наш късмет, а? М-да, започна’а да прииждат преди няколко дни. Първо се появи’а две, после още няколко и изведнъж тая групичка!
	— Ще се наложи ли да евакуирате пристанище Менетил?
	Джуджето отново изръмжа гневно.
	— Само когат’ умрем… Ха! Ето тука е!
	Изправиха се пред една скала, която само отличното зрение на жрицата й позволи да види. Беше широка почти колкото джуджето, но тя не видя друго особено нещо.
	— Дръж си очите отворени — заповяда Гартин.
	Тя го послуша, а той подпря рамо в скалата. С голямо усилие Гартин започна да я отмества. Ириди наблюдаваше борбата му, която й се стори някак безполезна, но продължаваше да се оглежда и към мъгливата Блатиста земя. Мислите й препускаха, докато се опитваше да вземе някакво решение.
	— Готово! — заяви триумфално джуджето.
	Жрицата погледна надолу към дупката, която се беше открила под скалата. Беше широка и явно дело на сръчните ръце на… джуджетата. И веднага разбра за какво служи.
	— Води към града, нали?
	— М-да, във или извън града, в зависимост от обстоятелствата! Никой раптор не мо’е се побере в тая дупка, ако изобщо мо’е да я открие. Има начин да я покрием, щом влезем… по-точно — щом влезеш ти! Скачай вътре.
	Но Ириди беше решила. Тя постави нежна ръка върху рамото на защитника си.
	— Съжалявам, Гартин.
	— За к’во…
	Той залитна напред, когато пръстите й успяха да напипат точния нерв на врата му, за да го накара временно да изгуби съзнание. Жрицата моментално го подпря и го напъха в дупката, а после спусна и брадвата му. Щом се увери, че Гартин е добре, тя огледа камъка. За разлика от джуджето, Ириди го върна на мястото му, използвайки по-малко сила и повече усет за баланс и посока. Щом беше готова с това, вниманието й се насочи обратно към битката. Изпълни я чувство на вина, че е изоставила смелите джуджета и се затича към моста. Но в този момент от града наизлязоха още фигури, а от стените към рапторите заваляха огнени снаряди. Вълната започна да се обръща.
	Ириди благодари на наару за внезапния късмет. Нямаше следа от жезъла й, но в този момент това не беше важно. Той щеше да се появи, когато й бе нужен. Тя се запъти към Блатистата земя, оглеждайки се за пътеката, по която рапторите бяха пропълзели от старите си скривалища. Ако успееше да проследи рояка им, тя със сигурност щеше да открие това, което търсеше. Или то щеше да открие нея.

	* * *

	Огромна крилата фигура прелиташе в нощта над вода и суша. Тя летеше с магическа решителност, която само донякъде се дължеше на мисията й. В съзнанието й цареше смут заради всичко, което се случваше в широкия свят на Азерот. И все пак тази мисия по някакъв начин беше едно облекчение… макар да добавяше още трудности.
	Забуленото небе прогърмя, заплашвайки с мощна буря. Огромният летец моментално се издигна нагоре, премина през облаците и стигна до там, където луната осветяваше тъмната облачна покривка.
	Умората вече беше го беше застигнала, но той продължаваше. Беше се насочил към точно определено място, преди да спре за почивка, и щеше да го достигне на всяка цена. Широките, шипести криле пореха въздуха, позволявайки на летеца да изминава километрите, сякаш бяха нищо… А те наистина бяха нищо за този дракон.
	Отдолу започна да се разразява буря, а отгоре бяха само драконът и луната. Драконът напълно игнорира небесното светило, макар че то много добре огряваше пътя на бегемота, както и самия него. А на тази светлина люспите на дракона блестяха почти толкова ярко, колкото и луната… Само ако луната беше синя.


>	Пет

	Кориалстраз се събуди и с изненада осъзна, че е бил заспал. Не това трябваше да прави. Следващото нещо, което откри, беше, че не е в истинската си форма, а изглежда и е облечен като Крас. И под формата си на Крас той се огледа наоколо — в камениста пещера на самотен хълм с изглед към някакъв блатист район. Крас моментално разбра къде се намира, макар да не помнеше как беше стигнал до тук.
	Блатистата земя се намираше близо до целта му, но не съвсем по пътя към нея. Драконът-магьосник пристъпи към ръба на пещерата и огледа небето, но то с нищо не му подсказа как се е озовал тук. Последното нещо, което си спомняше, бе усилието, с което се добра до брега. Тогава възнамеряваше да стигне до някое закътано място, където да спре и да си почине. Крас нямаше никаква идея какво се бе случило оттам нататък… а това не беше обичайно за него. Той не обичаше да е в неведение, особено при подобни обстоятелства. Освен това Крас не знаеше и колко време беше спал. Драконите можеха да спят минути, часове, дни, седмици… Зависеше само от обстоятелствата.
	Пътуването му беше пълно с препятствия от самото начало и това не можеше да е просто съвпадение. Крас разгледа околностите, хвърляйки вината за състоянието си върху тях. После се съвзе и проясни мислите си. Ако имаше някаква причина за неестествената му дрямка, той скоро щеше да я разбере. От значение беше единствено това, че се намира наблизо до целта си. Много близо до Грим Батол.
	Крас започна да се трансформира в Кориалстраз… но се подвоуми. Твърде лесно щеше да бъде забелязан като дракон, дори от слепец. В сегашната си форма имаше много по-големи шансове да се добере до страховитата планина. Всъщност такова бе дори първоначалното му намерение, когато напусна убежището си, но явно странният му сън го беше накарал да забрави. Може би дори трансформацията в по-дребната му форма се дължеше именно на това… „Така да бъде тогава“.
	Крас огледа хълмовете, търсейки някаква пътека надолу. Ако искаше да остане незабелязан от тези, които търсеха магически същества като него самия, трябваше да използва магията си само толкова, че да прикрие присъствието си. Освен това, сегашната му физическа форма му позволяваше и по-тежки усилия.
	Вкопчвайки скритите си в ръкавици ръце в скалистия склон, той внимателно заслиза към Блатистата земя. Крас почти веднага усети разликата в условията — по-надолу въздухът ставаше много по-влажен. За щастие, макар да приличаше на много блед елф, Крас притежаваше присъщата на дракон издръжливост на горещина. Блатистата земя с нищо не го притесни. Удобните пещери на орляка му бяха далеч по-горещи и в зависимост от разположението им — много по-влажни.
	Животинските звуци в Блатистата земя замлъкнаха изведнъж, когато Крас стъпи върху влажната земя. Обикновено подобно място гъмжеше от животни и насекоми, които сигнализираха за присъствието си. Но, макар да беше дочул звуци и от двата вида, той очакваше да забележи много по-силна активност. Сякаш самият живот тук усещаше надвисналата заплаха… нещо, което Крас също почувства.
	Но никакво създание не посмя да покаже грозната си муцуна или да го атакува с тъмна магия. Крас навлезе навътре в блатистия район, насочвайки се директно към Грим Батол. Тучната зеленина бързо го обви и докато Крас отмахваше пълзящите растения от лицето си, усети нещо в тях. Имаха някакво странно излъчване. Отвън изглеждаха нормално, но отвътре — излъчваха чувство на нещо объркано, сякаш Блатистата земя се променяше и се превръщаше в нещо лошо. „Покварата на прокълнатата планина се разпространява… Това не може да продължи.“
	С натежало сърце Крас отмести и другите растения от пътя си, ядосан на себе си, че е загърбил помрачената земя, след като успя да избяга с любимата си кралица, прочиствайки планината от орките и прокълнатата Демонична душа. Още тогава трябваше да се върне в дълбините на Грим Батол и да изкорени останалото зло. Макар собственият му орляк, който включваше няколко негови потомци, да пазеше планината, Крас не бе сторил нищо повече. Все се появяваха някакви други проблеми, други опасности, които да отвлекат вниманието му. Но Крас не беше перфектен, освен в преценката си за вече изминали събития. Това не беше извинение, разбира се, но поне смекчи чувството му на вина.
	Ботушите му шляпаха и стъпките му отекваха доста силно, но Крас не направи нищо, за да притъпи шума. Това изискваше още магия. А той все пак се надяваше, че ще успее да се промъкне при това, което се криеше в Грим Батол, макар че надеждата му все повече се превръщаше в мечта. Дребни насекоми прелитаха около него, но бързо отлитаха надалеч. Повечето от кръвопийците усещаха, че кръвта му не им е по вкуса. Но нещо друго явно прецени, че Крас може да се окаже вкусна закуска. Той забеляза присъствието му, но не можеше да прецени къде точно се намира, без да се издаде пред всичко живо, което се спотайваше в далечната планина. Крас се придвижваше внимателно — колкото и силен да беше в тази си форма, все пак не беше неуязвим.
	Но нищо не го атакува. Скритата във виолетова роба фигура навлезе в най-дълбоката част на Блатистата земя и най-накрая реши да рискува, изпращайки съзнанието си в Грим Батол. След като намери сравнително отдалечено от блатните води място, Крас се спря пред едно покрито с мъх дърво и се концентрира. Изведнъж гледката пред очите му се разшири във всички посоки. Човешки разум не би могъл да се справи с толкова широк обзор, но драконовият беше много по-сложен, по-развит. Крас се интересуваше само от една от посоките.
	Той събра мислите си и се фокусира върху планината. Сега той успя да види всичко, което се намираше по пътя му, сякаш вече беше минавал от там. Беше напреднал повече, отколкото очакваше, но все още му оставаше много път. Това обаче не бе от значение. Той насочи вниманието си върху Пустошта, която заобикаляше Грим Батол. Точно там странното му усещане многократно се усили. Злото около и вътре в планината крещеше в ушите му, предлагайки му да разкрие тайните си.
	Крас присви очи и спусна съзнанието си в самата планина. Отначало пред очите му падна пълен мрак, но, когато навлезе в пещерите, постепенно започнаха да се появяват фигури. Крас остана разочарован от първия образ на вътрешността на Грим Батол, защото показваше единствено познатите му сталактити и сталагмити. В едната пещера имаше някакви оркски кости, но очевидно бяха останали още от битката, която пропъди зелените воини от планината. И все пак злото беше твърде мощно, за да го пренебрегне.
	Крас се концентрира… Веждите му се повдигнаха. Идваше нещо. Той бързо отстъпи… Но разбра, че съзнанието му не може да излезе от Грим Батол. Крас се опита, но сякаш реално стоеше пред тоновете камъни и прах, опитвайки се да си проправи път с голи ръце. Единственото, което виждаше, беше пещерата, пълна със скелети и мрака, който обгръщаше планината — мрака, през който искаше да премине. И по-лошото бе, че точно заради това той не можеше да види какво се случва около тялото му. Крас отново опита да се завърне, но отново без успех. С всеки изминал миг той очакваше този, който бе поставил капана, да го атакува… но така и нищо не се случи.
	Изглежда, че този капан вече беше забравен, но Крас все пак трябваше да се освободи от него възможно най-бързо. Той се концентрира върху последния образ на тялото си и си представи съзнанието си вътре в него. И отново нищо не се случи. Драконът се замисли за момент и насочи вниманието си върху матрицата на заклинанието, което го задържаше. Не му отне много време да го локализира, но остана удивен от сложността му. Очевидно беше дело на опитен маг, вероятно… в зависимост от възрастта му… може би на самия Детуинг. Въпреки всичко Крас трябваше да открие фокуса. Единствено там можеше да обърне заклинанието, ако изобщо имаше надежда за това.
	Съзнанието му потъваше все по-надълбоко в него, опознавайки същността му. Ако това наистина бе дело на Детуинг, колкото и иронично да беше, можеше да се окаже от полза за Крас. Ако имаше живо същество, което да може да разбере объркания разум на черния левиатан — това беше именно най-старият оцелял съпруг на Алекстраза. С множеството си заговори през вековете, бившето Изражение бе станало особено важна част от продължителното и внимателно наблюдение на Крас.
	Драконът-магьосник следваше нишките на магията една по една. Започна да вижда модел, но той се оказа по-сложен, отколкото очакваше. Една от нишките изглеждаше по-обещаваща от останалите. Крас започна да я проследява от началото й… Нещото, което беше усетил по-рано, се приближи. Почти със сигурност се приближаваше към Крас. Изведнъж го завладя чувство на силен глад… Но не глад за плът, а за нещо много по-важно за него. Това, което се приближаваше към него, жадуваше за магията му… Крас се разбърза. Той беше дракон — същество на магията. Загубата на магията за него беше по-страшна от забиването на копие в гърлото. Той беше виждал как негови събратя страдат от подобна съдба и това беше единствената смърт, от която се плашеше.
	Съществото в пещерата се приближи до местоположението на съзнанието му. Това, че тялото му не беше там, не обнадежди особено дракона. Някои вампири на магия се нуждаеха само от магическа нишка, за да се докопат до жертвата си. Капанът все още не се поддаваше на усилията на Крас. Нишката, което беше следил, го отведе до задънена улица. Втората — също. Мистериозният унищожител на магия беше почти до него. Крас усещаше ужасната близост и знаеше, че когато най-сетне успее да го види през собствената си магия, вече щеше да е твърде късно. И нищо не можеше да му помогне…
	„Какъв глупак съм!“ Но имаше надежда, колкото и да бе рисковано. Може би щеше да му позволи да избегне бавната и мъчителна смърт от магоубиец… но можеше и да накара Крас да се самоубие. Всъщност нямаше друг избор. Той се фокусира навътре. За повечето магьосници това, което възнамеряваше да направи, не би било възможно, но зад гърба си Крас имаше хиляди години на опит и практика. Но дали щеше да проработи…
	Крас усети как сърцето му тупти. Това сърце бе пулсирало във време, когато дори драконите бяха млада раса, във времето на възхода на нощните елфи и във времето на ужасното им падение. Крас беше виждал как демоните от Пламтящия легион нападат неведнъж, а два пъти, разкъсвайки цели късове земя. И сега той се концентрираше, за да опита да забави това сърце… и дори да го спре. Туптенето започна да се чува отдалече. И дори самата възможност да почувства дори само толкова го обнадеждаваше. После туптенето замря. Не угасна съвсем, но достатъчно, за да запази надеждата на Крас за успех.
	Страховито сияние се появи в пещерата със скелетите. Крас концентрира всичките си сили върху сърцето си. Той се надяваше силният шок да освободи съзнанието му от магическия капан. Беше нещо, което и друг път беше виждал и правил, но упражненията не бяха като истинския спешен случай. Бледа, тромава фигура се появи сред сталагмитите. Крас разполагаше със секунди… Почувства шок… но не беше заради собствените му усилия. И все пак шокът откъсна съзнанието на дракона от Грим Батол точно когато унищожителят се протегна да го залови.
	В следващия миг Крас осъзна, че едното гладно същество е заменено от друго. Кроколискът го беше захапал за крака и вече влачеше тялото му към блатото. Шокът, който беше позволил на съзнанието на Крас да се завърне в тялото му, се дължеше на дългата люспеста и острозъба паст, която се беше впила в плътта му. От ранения крак течеше кръв, която само един кроколиск, притежаващ защитен, като че с броня на паладин стомах, можеше да понесе. На Крас не му убягна иронията, че можеше да загине от зъбите на толкова дребен хищник като това шесткрако влечуго — след всичките страшни битки, които беше преживял. Напрягайки сили над агонията, драконът-магьосник засили юмруците си към твърдата муцуна на кроколиска.
	Синя аура обгърна блатното същество. То разтвори мощните си челюсти и изрева, позволявайки на Крас да се освободи. Тялото на кроколиска се замята напред-назад, докато аурата се усилваше. Запъхтян, раненият заклинател отстъпи назад към дървото и се загледа в агонизиращия нападател. Това беше звярът, когото беше усетил по-рано. Дори сега Крас едва усещаше присъствието му. Някаква сила позволяваше на кроколиска да се прикрие дори от мощен магьосник. Но същата тази сила не можеше да го предпази от яростната мощ на Крас.
	Той гледаше с мрачно удовлетворение как кроколискът се опитва да избяга от аурата, връщайки се във водата. Но с всяка следваща стъпка влечугото губеше контрол. Кожата му започна да се лющи, превръщайки се в мъгла, преди дори да стигне до земята. Шестте крака се спряха, изгубвайки се в пепел. Кроколискът нададе още един отчаян вой… и последната частица от него се стопи. Само няколко капки кръв — кръв от Крас — останаха като следа от появяването на хищника.
	Драконът се вгледа в ранения си крак — такава рана можеше да доведе до смърт или от кръвозагуба, или от инфекция всеки човек или друг смъртен. Но болката беше ужасна дори за Крас. И тъй като атаката го спаси от сигурна и по-страшна гибел, той беше почти благодарен на кроколиска.
	Крас изпъна едната си ръка върху разкъсаната плът и се концентрира. Слабо червено сияние се появи от ръката му и обгърна кървавата рана. Кървенето спря. Част от болката изчезна. По-леките разкъсвания от зъбите на кроколиска се стопиха. Голямата рана бавно се запечата в двата си края. Крас не просто се излекува външно. Напоследък се носеха слухове за отровни кроколиски. Крас не знаеше откъде се бяха появили, но не искаше да рискува. Той познаваше опасностите от токсините, които гнусните зъби на кроколиските можеха да пренасят. В сегашната си форма той беше много по-чувствителен към тях. Такива отрови можеха за минути да убият бик, а човек — дори за по-малко. А Крас не искаше да разбира дали и на него щяха да повлияят по същия начин.
	Затова, запечатвайки раната си отвън, той обгори отровата и отвътре. Отне му повече усилия, отколкото беше очаквал и за пръв път се изпоти. И все пак, благодарение на този — или по-точно това, което беше, той победи. Когато свърши, от раната не бе останала следа. Крас разгледа крака си и установи, че всичко е наред. После махна с ръка над дрехите си и възстанови и тях.
	Вече беше успял да научи няколко урока. Нищо не трябваше да приема за даденост. Първо беше изгубил съзнание и се намери на място, доста далеч от последното, което си спомняше. После съзнанието му беше попаднало в капан, докато витаеше из Грим Батол, а сега най-обикновен звяр едва не го довърши… отчасти заради способността си да се предпазва от вида му. Започваше да се появява модел, който доста притесни Крас, най-вече защото не беше сигурен в произхода му. Но беше почти сигурен в нещо друго. Пристигането му явно беше очаквано. „Така че… някой ме чака… Или някой ме харесва. Някой, който играе игрички. Но кой?“
	— Явно ще разберем — прошепна сам на себе си.
	Ако непознатият му враг искаше да играе игрички, Крас не беше новак. Нека разберат, че идва — това щеше да им бъде по-скоро пречка, отколкото помощ. Крас се усмихна мрачно.
	— Следващият ход е мой, приятелю…
	Той махна с ръка… и изчезна.

	* * *

	Джуджетата излязоха от новата си бърлога до изхода от Блатистата земя. Нямаха никакво желание да идват насам, но нуждата отново беше накарала ръцете им да действат. Трябваше да попълнят запасите си най-вече с вода.
	— Тука няма раптори — прошепна Гренда. — Всъщност няма нищо…
	Ром се загледа към блатата.
	— Да побързаме.
	Той посочи към четирите джуджета, които носеха малки варели.
	— Вие идете с Бярл и воините му до онова поточе, за което знаем, че е чисто. Гренда, ти и останалите идвате с мен. Дори да трябва да ядем раптор или кроколиск, отиваме за свежо месо.
	Колкото и да бяха смели джуджета, на никое от тях не му допадаше идеята да яде хищническото месо, което беше жилаво и миришеше. Само че напоследък нямаше голям избор. Цяло чудо беше, че и двата вида зверове още ловуваха тук. Както самите джуджета, повечето по-дребен дивеч отдавна беше избягал от злото на Грим Батол.
	„Приближаваме се до истината“, помисли си Ром. „Видяхме кървавия елф, дракониди и скардини. И онази дама в черно. Знаем, че са там… Само още не знаем какво точно правят…“ Той изведнъж се засмя, стресвайки Гренда. Ром бързо потуши изблика си. Джуджетата не знаеха единствено какво правят кървавият елф и останалите. Една дребна, незначителна подробност, от която зависеше мисията и вероятно животът им.
	Ром се сети за липсващата си длан. Китката му, макар и обгорена, все още пулсираше, но като джудже той беше способен да издържа на болката, преди да е започнала да утихва. Тя някак си напомняше на Ром, че макар да беше единственият, на когото крал Магни можеше да разчита за по-опасните мисии, в началото ветеранът воин се беше подвоумил. Естествено, Ром бе скрил неохотата си пред монарха. И все пак… „Ти си глупак, Ром! Трябваше да оставиш някой друг да поеме мисията, вместо да се влачиш по тези тъмни места… към тези гладни, прокълнати…“
	Ром поведе Гренда и останалите ловци към Блатистата земя, запазвайки непоколебимото си изражение, което прикриваше скръбта от неотдавна преживяната смърт на другарите му. Не само на тези, които беше загубил от началото на тази мисия, а на всички, които бяха загинали през годините на войни с орките. Все още виждаше лицата им, окървавените им тела. Още чуваше как духовете им го зоват.
	Изведнъж Ром осъзна, че някой друг го призовава. Гренда, която беше забелязала нещо.
	— Видях някакво раздвижване и мисля, че е кроколиск — прошепна тя.
	— Къде?
	— Точно там.
	Гренда посочи към мъртвото дърво вдясно. Клоните му отдавна ги нямаше, а горната част от стъблото му беше отцепена.
	— Точно там навътре.
	— Ще обградим цялото място. Всички да внимават къде стъпват.
	Така бяха изгубили Сам. В един момент младото джудже пристъпваше бодро по меката земя… и в следващия миг беше засмукан под нея. Така и не откриха тялото му.
	Гренда тръгна с половината ловци на запад, а Ром поведе останалите трима на север. Той не видя никакъв знак от плячката си, но знаеше, че кроколиските се крият във водата и вярваше на острия поглед на Гренда. Тя имаше особено набито око за раса, която прекарва по-голямата част от живота си под повърхността на земята. Джуджетата се движеха толкова безшумно, колкото останалите раси смятаха за невъзможно за същества с подобно телосложение.
	Групата на Гренда претърси брега на блатото, докато Ром дори направи няколко крачки навътре в него. През тъмната вода не се виждаше нищо, но Ром познаваше малките балончета и леката промяна на течението, които издаваха движенията на кроколиските. За съжаление, в същото време самото влечуго можеше да дебне тях. Той погледна към Гренда, която сочеше с брадвата си към едно място, близо до единия от другарите й. Беше открила нещо. Ром даде знак на групата си.
	В следващия миг кроколискът се изправи на по-малко от метър от Гренда… и по-скоро се опитваше да избяга, отколкото да атакува. Само че двама от ловците вече го бяха наобиколили, лишавайки го от възможността за бягство. Единият замахна с брадвата си. Острието се заби в предния крак на кроколиска. Раненото животно се извъртя да захапе нападателя си, но Гренда го нападна в гръб. Ударът й проряза гръбнака му и тялото на кроколиска се разтресе. Ром кимна. На звяра не му оставаше много. За щастие ловът щеше да е забележително кратък. Колкото по-рано групата се върнеше под земята, толкова по-добре.
	Нещо изпляска от лявата му страна. Два кроколиска, независимо от вкуса им, щяха да заситят по-добре дружината му. Той се обърна… Но пред него не стоеше воден звяр… Това беше нещо страховито и пихтиесто и се движеше към джуджетата. В потрепващата му форма се носеха различни предмети и най-вече кости.
	— Вижте! — извика Ром. — Ууз!
	Едно от по-младите джуджета замахна нетърпеливо към ужасната фигура, преди водачът му да успее да го спре. Главата на секирата потъна и повлече джуджето, което се гмурна с главата напред в пихтията. Кошмарното същество засмука ловеца. Ром изрева гневно и, размахвайки оръжието си с единствената си ръка, се спусна към нещото. Той имаше няколко страшни спомени от такива същества около района на Калните блата. Ако искаше да спаси джуджето, трябваше да реагира бързо.
	С майсторски замах Ром заби секирата си в тялото на чудовището… но следата от оръжието му моментално изчезна. Ром изруга сам себе си, задето се беше опитал да направи нещо, което нямаше ефект върху уузите. Вътре в тялото му джуджето потрепваше, но не можеше да помръдне.
	Гренда и групата й все още се бореха с кроколиска и оставаше само на Ром и двамата му другари да се справят с пихтиестото чудовище. Докато го наобикаляха, Ром си мислеше, че ако успее да го прониже с дръжката на секирата, джуджето вътре ще може да я хване, за да го издърпат навън.
	— За брадата на Торвалд! — изрева Ром.
	Той отстъпи назад от чудовището, ужасен от това, което бе видял. Лицето на погълнатото джудже вече беше изядено. Под гъстата коса се показваше само черепа му. Не след дълго и косата му започна да се разтапя пред очите на Ром. Точно от това се беше опасявал той, но от предишния си опит с тези същества джуджето-командир смяташе, че има повече време.
	— Назад! — заповяда Ром на останалите, от страх да не загуби още някого от тях.
	— Внимавай! — провикна се друг воин.
	Ром се завъртя. Ако още разполагаше с другата си ръка, сега вече щеше да я загуби. Обгорената кост потъна във втора пулсираща форма и Ром усети как плътта му гори. Той изрева, опита се да се освободи, но пихтиестата фигура не го пускаше. Той си представи как умира като първото джудже…
	Изведнъж от върха на дърветата полетя огнен снаряд, който уцели точно звяра, който засмукваше Ром. Ром очакваше тялото на ууза да угаси огъня, но вместо това то лумна в адски пламъци. Ром надуши масло и се досети какво се опитваше да направи стрелецът. Разбра също, че това е единственият му шанс. Той задърпа с колкото сили имаше и част от осакатената му ръка се освободи.
	Последва още един огнен удар към чудовището. Ром падна по гръб, когато нещото най-накрая го пусна. Другата пихтиеста форма започна да се придвижва към водата, но още две бързи и последователни стрели уцелиха тялото й. Както и първия път, огънят погълна чудовището. То се разтресе, сякаш щеше да се пръсне. Ром взе секирата, която беше изпуснал, и се запъти към другарите си. Гренда изтича към него.
	— Добре ли си?
	— Възможно най-добре — отвърна той и се обърна да погледа как чудовищата горят.
	Второто се беше превърнало в купчина изгорели отпадъци… и горящи кости на джудже.
	— Проклети уузи… — тя потръпна от страх, който рядко показваше. — Ще имам кошмари… горкият Харак. Няма ли как да го запазим, за да го погребем?
	Джуджетата Бронзбиърд* имаха традиция да погребват мъртвите си, връщайки ги към земята, която помагаше на расата им. Смятаха това за чест и отплата. Но нищо не можеше да се направи. Огънят, подсилван от самия ууз, щеше да превърне костите в пепел.
	[* Бронзбиърд — Bronzebeard (англ.) — bronze (бронз(ов)); beard (брада) — Б.пр.]
	— Поне ще получи голяма клада — отвърна Ром, опитвайки се да извлече нещо добро от тъжната ситуация.
	После се огледа, за да прецени откъде точно бяха дошли изстрелите. Изведнъж нещо в крайчеца на очите му го накара да се завърти. Гренда се стегна, явно очаквайки атака от ново чудовище. Но каквото и да беше мернал Ром, вече не се виждаше. Той изруга.
	— Какво има? Какво видя?
	— Не достатъчно. Неясна фигура. Нищо повече.
	Той дори не беше сигурен колко висока беше тя. Единственото, което разбра, беше, че се движи много по-бързо от неговия вид. Но какво можеше да се притече на помощ на изтормозените джуджета в тези жестоки земи? И по-важното, каква беше връзката с мисията му?


>	Шест

	— Той е наблизо.
	Зендарин вдигна очи от ямата, в която се беше взирал през последния час и не за пръв път се удивяваше на това, което той… и дамата в черно… бяха сътворили.
	— Кой? — попита елфът.
	Към него се присъедини забулената жена. Тя също се загледа учудена надолу и после се обърна към кървавия елф.
	— Този, когото очаквах. Изпитанията, които му поставих, го доказват — всеки друг щеше или да загине, или да се откаже. Само той е достатъчно решителен да продължи.
	— Ако идва насам, явно е голям глупак.
	Тя наклони леко глава.
	— Той е това… което го прави твърде опасен за нас.
	Зендарин се сети за нещо.
	— Усещах…
	— Да, едно от зверчетата ти едва не се сблъска с него. Но щеше да стане много интересно, не мислиш ли?
	Кървавият елф не беше сигурен точно кой или какво беше видял да се промъква в Грим Батол и само кимна. Повече се интересуваше какво означава това.
	— Ще започнем ли наново? Има ли време?
	Тя се усмихна и, както винаги, го накара да настръхне.
	— Засега ще се задоволим с единственото си дете, скъпи мой Зендарин… Това ще е достатъчно, щом се налага.
	Отдолу, сякаш дочул думите й, някой гладно изсъска. Дамата в черно му шътна да кротува и нещото веднага се умълча.
	— Горкото дете трябва да се храни. Ще се погрижиш ли за това, Зендарин?
	Той се сви, притеснен само от едно нещо.
	— Така можем да убием етерния дракон. Гладът на това същество е неутолим.
	— Не след дълго ще имаме друг източник на храна за милото ми създание… Ако този, който се опитва да се промъкне тук, е толкова хитър, колкото си мисли. Засега обаче трябва да рискуваме с етерния дракон. Много е важно да не забавяме растежния процес.
	Кървавият елф се поклони.
	— Както кажете, милейди — отвърна той и се запъти да изпълни задачата си.
	Забулената жена се загледа в отдалечаващата се фигура и после отново погледна към тъмната яма. Там долу нещо проблесна в странно тъмновиолетово и изчезна в мрака.
	— Търпение, дете мое — загука тя. — Търпение. Ще те нахранят. Ще те нахранят… и ще станеш толкова голям…
	Изражението й се вледени.
	— Точно както искаше проклетият ти баща.

	* * *

	Не Крас се появи отново в Блатистата земя, а по-скоро истинската му същност — Кориалстраз. Още повече, драконът се материализира на здрачаване, за да се възползва от нощните стихии. Наближава времето. „Да видим какъв ще е следващият ти ход“, мислеше си Кориалстраз за своя невиждан враг. Ако беше Детуинг, то планът щеше да е привидно ясен за черния. Ако беше някой друг, той също щеше да поеме по същия път… И само това беше от значение.
	Той разпери широките си криле. Предната част на пурпурния дракон се отдели. Сега един до друг стояха двама Кориалстрази. Но заклинанието не беше завършено. С всяко тяхно издишване от телата им се отделяха още два дракона и още два… Не след дълго мястото се изпълни с осем червени дракони. Изведнъж те полетяха към смрачаващото се небе, пръскайки се в различни посоки… но с намерението да стигнат на едно и също място — Грим Батол.
	Кориалстраз беше съставил много рискован план. Неговите копия бяха повече от илюзия. За да постигне целта си, той беше вдъхнал частица от себе си във всяко едно от тях. Но само дотолкова, че да накара този, който го следеше, да се чуди кой е истинският дракон. Този някой трябваше да изразходва твърде много енергия, за да се добере до истината… А дотогава Кориалстраз щеше да го е пипнал. Или поне така трябваше да изглежда.
	Всъщност никой от драконите не беше реален. Всичките осем бяха илюзорни копия. Докато ги създаваше, истинският Кориалстраз се беше прикрил под формата си на Крас. И като Крас той отново си проправяше път в Блатистата земя. Беше научил урока си от последния почти фатален опит и сега повечето от останалите му сили бяха концентрирани върху това да остане невидим и за очите, и за всички сетива на всеки евентуален наблюдател. Това за пореден път беше нещо, което малцина заклинатели, дори и дракони, можеха да постигнат, но Крас беше пазил специалното си заклинание с векове. И сега се надяваше да си е струвало.
	Осемте Кориалстрази изчезнаха в далечината. Те щяха да прелетят по пътища, внимателно подбрани от създателя им, който познаваше района достатъчно добре, за да направи така, че всеки маршрут да изглежда умело планиран. Крас почувства странно удовлетворение, когато те се отдалечиха. Той самият продължаваше по своя път, знаейки добре колко време би отнело на наблюдателя му да елиминира което и да е от копията му. Дотогава истинският червен дракон трябваше да е успял да се промъкне в опасната планина.
	По пътя му се появяваха най-различни нощни създания, но нито едно не забеляза присъствието му. Крас погледна с отвращение към кроколиска, който плуваше в близкото блато, но не направи нищо. Той не изпитваше омраза към вида му, но все пак беше пострадал от един от тях. Освен това му се стори интересно, че за разлика от онзи, който го беше нападнал, този звяр явно нямаше способността да се прикрие от него. „Много любопитно“, помисли си магьосникът. „Дали първия път…“
	Изведнъж тялото му се разтресе. Усети слабост и веднага разбра на какво се дължи. Едно от копията му беше унищожено. Не можеше да каже как точно е станало, но във всеки случай е била нужна мощна магия. Закачуленият заклинател поспря за момент, докато се съвземе и после отново продължи. Крас ни най-малко не се изненада, че първият удар беше дошъл толкова скоро, но все пак скърбеше за малката частица от себе си, която беше загубил. Очакваше скоро да бъде изправен пред изпитание. Копието му беше постигнало целта си и загубата на едно от осемте беше жертва, която той щеше да изстрада, макар да беше изминал по-голямата част от пътя си.
	Едва беше изминал и час, когато отново почувства слабост… но този път беше многократно по-силна. Крас изпъшка, бе принуден да се подпре на едно дърво и да си почине поне за минута. Очакваше да получи повече време, преди и второто му копие да бъде унищожено. Но не му оставаше друго, освен да продължи.
	Така и направи… докато не почувства третата загуба и то още по-силно, отколкото предишните две. Сега драконът-магьосник се олюля. Намери място, където да поседне и няколко пъти си пое дълбоко въздух. Не само че третият удар дойде твърде бързо, но не трябваше да му повлияе чак толкова зле. Той беше изчислил всичко до най-малкия детайл. Не трябваше да…
	Крас се вцепени. Освен това, което се случваше с копията му далеч пред него, той внезапно осъзна, че отново нещо или някой го следи. „Не трябваше да се получава така!“ Той гневно се обърна назад, но не видя друго, освен Блатистата земя. И все пак нещо го дебнеше и това нещо не беше кроколиск. Крас беше издигнал защита срещу подобни сблъсъци. Всъщност от малкото, което успяваше да долови, драконът разбра, че това, което го преследва, владее магия, различна от обичайната за него.
	За район, смятан за изоставен от интелигентни същества, Блатистата земя и Грим Батол се оказаха твърде активно населени. Най-накрая, противно на здравия си разум, Крас насочи съзнанието си към посоката, от която беше усетил наблюдателя си. Имаше слаба следа… и после нищо. Драконът-магьосник се намръщи. Нещо не беше наред…
	Внезапно от дърветата се появи закачулена фигура и един трудно различим крак се стовари силно върху гърдите на Крас. Високият заклинател полетя назад. Но не беше победен. Тялото му спря да пада на сантиметри от земята и моментално се изправи. Драконът-магьосник се огледа за мистериозния си нападател с готова магия. Но нямаше следа от него. Крас се завъртя с вдигната ръка.
	Едва успя да блокира удара, насочен към гърлото му, който със сигурност можеше да го осакати, или дори да пробие трахеята му. Който и да беше нападателят, явно добре познаваше най-чувствителните места, в които да се цели. Ритникът щеше да накара всеки човек, елф или джудже да загуби съзнание от внезапната загуба на въздух. Само заради истинската си същност Крас беше устоял на атаката… както и на следващата.
	Но докато отклоняваше удара, нападателят призова някакъв странен жезъл… чийто кристален връх веднага се спря върху гърдите на Крас. Той изрева така, както само един дракон можеше, а тялото му се разтресе от болка. Всички защити срещу повечето магически атаки поддадоха… защото, както Крас забеляза със закъснение, силите на този кристал бяха различни от познатите мистериозни магии в Азерот. И точно тогава той започна да подозира кой всъщност беше нападателят му.
	За съжаление, нямаше сили да се изправи, камо ли да говори. Краката му се подгънаха и той се свлече на земята. Закачулената фигура моментално го затисна с крак и опря кристала на същото място, както преди.
	— Къде е? — попита женски глас с акцент, който потвърди съмненията на Крас. — Какво си направил с него?
	— Аз… не знам за кого говориш! — успя да отвърне той, а после, уверен в преценката си, продължи на друг език. — Но дренаите не са врагове на вида ми, дете…
	Закачулената фигура се подвоуми.
	— Не… ти трябва да си този… Следата ме доведе до тук…
	Отново на езика на дренаите Крас отвърна:
	— От опит знам, че следите, свързани с Грим Батол, могат да те отведат навсякъде, но не и до истината. — Той замълча за миг и продължи: — Това може да значи много. Прекалено много.
	Тя отмести жезъла си и след миг той се изпари. Драконът-магьосник кимна.
	— Много рядко срещам дренайски жрец или жрица и определено за пръв път виждам някой да си служи толкова умело с дара на чудотворните наару…
	И последната капка съмнение у нея изчезна. Тя свали качулката си и разкри дори това, че бе най-младата дренайска жрица, която Крас някога е срещал.
	— Усещам истина в тона ти. Казвам се Ириди… — тя протегна ръка, за да му помогне да се изправи. — А начинът, по който говориш за наару, ми подсказва, че ти си по-близък с тях, отколкото с мен…
	— Не бих се похвалил с подобна чест, но наистина имам известни сили.
	Тя очевидно не виждаше истинската му същност. Засега той предпочиташе да крие самоличността си дори от нея.
	— Можеш да ме наричаш Крас, дете.
	Екзотичните й очи се присвиха от лека усмивка.
	— Крас… мога ли да поставя ръка върху гърдите ти? Няма да те нараня. Това е знак на доверие за последователите на моя Орден.
	Той кимна. Ириди постави ръка върху робата му и затвори очи. Крас усети лека топлина. Но се сепна и бързо се отдръпна. Дренаята отвори очи, а лицето й изразяваше пълно удивление.
	— Ти не си това, за което се представяш, Крас!
	— Не — отвърна драконът-магьосник. — Нито пък ти.
	Въпреки малкия й номер, той не изпита гняв и дори се възхити от нея. Не беше очаквал подобно заклинание от дренаи, пък бил той заклинател или жрец. Явно Ириди притежаваше редки способности дори за вида си. Крас си спомни за жезъла й. Той познаваше наару достатъчно добре, за да знае, че не са й го дали без причина. Жрицата почтително се наведе и се подпря на едното си коляно. Този жест смути Крас — той не желаеше никой да му отдава чест.
	— Изправи се — настоя той.
	Ириди го послуша, но без да бърза. Тя продължаваше да го гледа с широко отворени очи, сякаш се опитваше да си представи истинската му същност.
	— Повелителю на въздуха, простете ми, че Ви атакувах…
	— Няма какво да ти прощавам и не ме наричай с подобни титли.
	Тя поклати глава.
	— Но ти си един от крилатите… — тя затвори за кратко очи и продължи. — Ти си един от тези, които следват каузата на живота…
	Крас все повече се удивяваше от жрицата. Беше научила всичко това само от едно докосване. Той се зарече повече да не позволява подобен допир, в случай че отново някой дренаи го пожелаеше. Макар че Крас вече разбираше донякъде как някой е успял да го проследи, въпреки защитите му и се закле, че оттук нататък ще бъде невидим дори за дренаи, все още оставаше въпросът какво всъщност правеше жрицата в тази забравена земя. Но преди да успее да попита, изведнъж сякаш меч прониза сърцето му. Страшната загуба, която почувства при елиминирането на следващото му копие, го разтресе… и явно не беше само едно, а две.
	— Велики! — възкликна Ириди и се присегна към него. — Какво те мъчи?
	Крас едва стоеше на краката си. „Две от копията ми си отидоха толкова бързо… и сякаш почти едновременно! Какво се случваше? Какво…“
	Крас изгуби съзнание. Ириди сграбчи немощното му тяло точно преди да се свлече. Тя нямаше представа какво се бе случило. Достатъчно беше объркана, след като разбра, че фигурата, която толкова безразсъдно беше атакувала, се оказа нещо много по-голямо, отколкото си представяше и определено не беше слабият елф, когото беше зърнала отдалеч, чак от Дренор. „Един от повелителите на въздуха… червен дракон…“
	Ириди не можеше да повярва, че бе нападнала толкова древен левиатан. Жрицата се съмняваше, че е можела да надвие Крас — поне знаеше, че това не е истинското му име — и припадъкът му беше сигурно доказателство за това. Явно от самото начало е бил обезсилен, най-вероятно от това, което го повали сега. Ириди подхвана безчувственото тяло на Крас и го довлече до един нисък хълм.
	Веднага щом се увери, че го е оставила на сигурно място, тя започна да търси начин да му помогне. Нямаше видими знаци от нараняване. Тя коленичи и постави ръка на няколко сантиметра от главата му. Нямаше намерение да прави подобно нещо, но това бе най-добрият шанс бързо да разбере какво се случва.
	Едва бе успяла да се концентрира, когато в съзнанието й нахлуха образи и гласове. Над него се беше надвесил червенокос човек, явно магьосник. Рогата, издължена фигура, наподобяваща нощен елф — и то друид, за какъвто само беше чувала, но не бе виждала с очите си. Още един, малко по-светъл женски елф — воин, чийто образ по някакъв странен начин беше свързан с мъжа. Гласовете се смесваха с образите.
	„Ти си готов да жертваш всичко заради нея, не е ли тъй, Кориалстраз?…“ „Мислех, че си мъртъв. Дълго време те оплаквах…“ „Такова доверие ли имат в мен? След като останалите загинаха?…“ „Точно ти трябва да разбираш нуждата да открия истината.“
	И още други лица. Белязани и изтощени от война. Още един нощен елф… Ослепеното му лице за миг й напомни страшните истории за демона Илидън. Благороден паладин. Арогантен млад мъж. Млада, русокоса жена, в чийто очи се четеше както невинност, така и някаква голяма тайна. И най-вече… образ, който се сменяше — от невероятно красива жена с изпъстрена в златисто червена коса и с елфски черти като на самия Крас — до неостаряващ огромен червен дракон. В огнените коси на жената бяха вплетени есенни листа, но това, което порази Ириди, бяха дивите й кехлибарени очи — очи, изпълнени с мъдрост и хумор, до които жрицата никога нямаше да може да се докосне през краткия си живот… и като че ли тези очи принадлежаха на самия червен левиатан.
	Твърде важни бяха спомените на този древен дракон в смъртна форма. Ириди вече знаеше истинското му име и почетното място, което заемаше до тази, за която знаеше, че притежава невероятна сила.
	— Ти си Кориалстраз — прошепна Ириди. — Първият консорт на… Изражението на живота?… И пазител на младите раси…
	Тя не можеше да сдържи вълнението на гласа си.
	— Ти си другар на Азерот точно толкова, колкото и на нея и ги обичаш толкова много…
	Но не това търсеше тя. Трябваше да разбере какво го мъчи. За съжаление, първо трябваше да отстрани тези спомени. Тя не желаеше да нахлува в миналото на дракона, но нямаше друг избор. Не само че не можеше да остави някого в нужда, но Ириди усещаше, че Крас — който предпочиташе това име в човешката си форма — играе някаква роля в нейната мисия.
	Старейшините на Ордена й я бяха научили, че всичко се случва с причина — дори избиването на толкова много дренаи от орките още в ранните срещи с това бедствие, което буквално беше разкъсало Дренор. Наару също бяха подчертали този факт. Не, Ириди трябваше да помогне на Крас не заради него самия, а заради себе си.
	Но в съзнанието й се появяваха други спомени, един от които особено я притесни. Тя видя огромен град на брега на зловеща, тъмна вода. В тази вода се образува водовъртеж, който погълна града, засмуквайки безброй живи същества, преди самата вода също да ги последва в бездната. Ириди почувства злото на Пламтящия легион… и на нещо още по-старо и ужасно от него, което се криеше в мрака.
	Жрицата се бореше със спомените и гласовете, търсейки това, което беше по-важно за сегашния момент… И го откри. Част от дракона буквално липсваше. Беше само малка частица, но болката от унищожаването й беше ужасна. Но дори след като дренаята разбра това, неясната бездна в съзнанието на дракона изведнъж се разрасна. Свързана с жертвата, жрицата също попадна под удара. И макар атаката срещу нея да беше само периферна, тя бе достатъчна, за да я отблъсне назад.
	Ириди се строполи. Борейки се със замайването и болката, тя мигом се огледа наоколо, уверена, че каквото и да ги беше ударило, вече ги връхлита директно. И макар да не видя нищо, Ириди усещаше, че времето им изтича.
	— Велики!
	Тя го сграбчи за раменете, напълно неподобаващо за жрица и силно го разтърси.
	— Велики! Крас! — в отчаянието си тя продължи: — Кориалстраз!
	Драконът-магьосник помръдна, но не се събуди. Усещането й за наближаващата опасност се усили. Без никакъв друг избор, Ириди с усилие успя да повдигне тялото на Крас и го повлече далеч от това открито място.
	Смразяващ кръвта рев помрачи небето… Смразяващ кръвта рев, на който отвърна друг като него и той се приближаваше.


>	Седем

	В ямата, която играеше роля на гнездо, създадено от Зендарин и забулената магьосница, съществото беше погълнало цялата енергия, която току-що му бяха дали. Макар да беше получило изобилна храна, за което свидетелстваше и ревът на Зераку, нещото в мрака все още беше гладно. То бе гладно както за това, което етерният дракон можеше да му даде, така и за нещо по-солидно.
	Но и двете неща липсваха. Малките люспести същества — скардините, както ги наричаше „майката“ на нещото — се бяха научили да стоят далеч от гнездото. Научиха го по трудния начин. Макар новородено, това, което се излюпи от яйцето, добре владееше естествената си магия. Възможностите му нарастваха и то беше успяло да се докопа до един скардин, сривайки земята под краката му. Скардинът пропадна в ямата, където беше бързо погълнат като малка хапка, не спирайки да крещи и рита по пътя си в гърлото на нещото.
	То растеше много бързо, дори по-бързо, отколкото „родителите“ му очакваха. Те бяха доволни, макар и не толкова, колкото самото него. То жадуваше да се освободи, да полети в небето… Да ловува и да поглъща вкусна плячка… По-късно, със сетивата, които само то знаеше, че притежава, бе забелязало тези, които се бяха появили преди него — тези, които бяха почти като него… но не съвсем. От време на време дори усещаше какво правят другите двама — онези, които действаха като един.
	Те му бяха като братя и моментите, в които зърваше свободата им, бяха като пир за прегладнялата му душа. Те ловуваха. Ловуваха истинска плячка. И не само ловуваха, но вече вкусили част от нея, знаеха къде се крие. Съществото в ямата беше усетило порива им. Те не бяха толкова умни, колкото него, но имаха силни инстинкти. То чакаше да вкуси плячката… през тях. Скоро обаче… Много скоро то щеше да порасне достатъчно, за да ловува само. И тогава… нямаше сила в света, която да може да го спре.

	* * *

	Нощното небе се изпълни с плющенето на криле, но въпреки отличното си зрение Ириди не можеше да определи какво точно предвещаваха. Отгоре се носеха фигури, които смътно напомняха на това, което търсеше, но дренайската жрица усещаше и злото, което се излъчваше от тях. Каквото и да кръжеше над Крас и нея, със сигурност нямаше правото да съществува нито в Азерот, нито в Дренор… И въпреки всичко създаваше усещането, че принадлежи и на двата свята.
	— А-а, какви красссиви хапчициии… — чудовищен глас отекна в ушите й като гръм. — И сссме толкова гладниии…
	— Гладниии… Дааа… — прогърмя още един зловещ глас. — Толкова отдавна не сссме пирувалиии…
	— Толкова отдавнааа… — повтори първото същество, което явно кръжеше точно над дренаята.
	Точно там в небето проблясваше странно виолетово сияние, което преливаше в очертанията на гигантско създание. Дракон. Дракон, от чийто размери Ириди остана изумена, въпреки опасността, която представляваше за нея.
	— Толкова отдавнааа… — повтори то. — И сссме винаги толкова гладниии…
	Съществото се спусна надолу. Жрицата вдигна ръка и в нея се появи жезълът й. Кристалът проблесна. С гневен рев кошмарният дракон изведнъж изчезна. Ириди знаеше, че не жезълът й беше причината за това. Кристалът нямаше такава способност.
	Земята около нея изригна, изтръгнати бяха цели дървета, откъснаха се огромни скални късове и тонове пръст. Ириди първоначално реши, че е земетресение, но само след миг се материализира драконът… само на няколко метра от двете дребни фигури.
	— Трябва да сссе нахраним! — изрече той малко по-ясно от преди.
	Отгоре другият повтори:
	— Дааа, трябва да ядем!
	Ириди нямаше нужда от въображението си, за да разбере, че двойката говореше за нея и Крас. Тя размаха жезъла си пред този, който беше на земята. Блестящият дракон се разгневи и след като разруши останалата около Ириди земя, се отдръпна… и отново изчезна.
	Жрицата бързо подхвана Крас и със сетни сили го повлече в обратна посока. Блатистата земя изведнъж избухна. Миг по-късно се появи гигантската форма на дракон. Макар че Ириди не виждаше разлика между това и предишното, тя беше сигурна, че това е второто чудовище. То зина с огромната си паст, готово да погълне Крас… и нея.
	Тя се опита да вдигне жезъла, но се спъна в припадналия магьосник. Ириди се концентрира, търсейки друг изход. Очите на Крас се отвориха рязко и леко проблеснаха от живителната енергия. Преди да успее да му каже нещо, той я отблъсна от себе си. Жрицата се сепна и се олюля.
	Последвалият рев разцепи небето, но сега беше по-различен. Ириди примигна, за да проясни погледа си. На мястото на Крас се извисяваше гигантска пурпурна фигура. Червеният дракон, Кориалстраз, разпери криле — невероятна, величествена гледка, която накара блестящото чудовище да изсъска и да отстъпи.
	— Да! По-добре да бягаш от мен! — заяви Кориалстраз. — Защото не проявявам милост към тези, които заплашват приятелите ми!
	— Глупава хапчица… — изръмжа снижаващото се чудовище, но продължи да отстъпва назад, явно уплашено…
	Ириди знаеше, че това беше целта на червения дракон. Зад тях вторият страховит звяр нададе вой. Кориалстраз рязко извъртя огромната си глава и щракна със зъби. Беше по-слаб, отколкото враговете му подозираха и дренайската жрица се молеше да не разберат истината. Ако усетеха и най-малкия признак на слабост у червения дракон, моментално щяха да се нахвърлят върху него.
	Кориалстраз изрева в мрака… и другият дракон се появи. Беше уплашен също както и първия. Щом червеният дракон разпери още по-широко криле, блестящата форма се снижи на земята и зае същата поза, като близнака си.
	Гигантският другар на Ириди сведе очи към нея.
	— Напусни това място — прошепна той. — Оттегли се внимателно, без да показваш страх, но тръгвай веднага…
	— Ами ти?
	Без да й отговори, той се обърна към двамата бегемоти. Кориалстраз не се боеше за своя живот, а за нейния. Но жрицата не можеше да го остави да се бори сам. Притежаваше много умения, а и разполагаше с жезъла си. Трябваше да има някакъв начин да му помогне… Въпреки че Кориалстраз не сваляше очи от двамата кошмарни дракони, изведнъж размърда опашка и дренаята осъзна, че жестът е насочен към нея. Червеният гигант настояваше тя да се оттегли. Едно от мрачните създания също забеляза жеста… и се оказа достатъчно хитро да разбере значението му.
	Чудовищните му очи отново измериха Кориалстраз. Страхът в тях изчезна, но се смръщиха. Аметистовият звяр нададе пронизващ вой и се спусна към червения дракон. Другият го последва почти веднага, отвръщайки на воя му. Кориалстраз също изрева и размаха силно криле. Ириди се опасяваше, че двете чудовища отново ще се дематериализират, но явно отблизо им се струваше, че плячката им е обречена.
	Само че червеният дракон не само не помръдна от мястото си, но и атакува с цялата си мощ. Тежките му криле се стовариха върху страховитите дракони. Единият се завъртя назад, повличайки още дървета и разривайки земята. Вторият се сгромоляса по лице, заоравайки с муцуна дълбоко в пръстта. Кориалстраз обърна глава към него и го окъпа с пламъци.
	„Драконът-сянка…“ — не, на Ириди това определение не й се струваше подходящо, тъй като тези дракони не наподобяваха точно сенки, а по-скоро преливането на деня в нощта… Та този дракон изрева и, освобождавайки страховитата си паст, със закъснение премина в призрачното си състояние. Аметистовият блясък се усили.
	„Сумрак!“, помисли си дренаята. „Сякаш са като сумрака на този свят…“
	В следващия миг към нея се засили огромна лапа. Единствено бързите инстинкти, присъщи на членовете на нейния Орден, й позволиха да се отмести, преди да бъде премазана в прахта. Ириди насочи жезъла на наару към врага си. Този път звярът реагира доста бавно. Около адския левиатан проблесна синя светкавица.
	Драконът нададе вой. Жрицата се изпълни с надежда. Може би заедно с Кориалстраз все пак щяха да успеят да надвият тази ужасяваща двойка, която й вдъхваше толкова страшно усещане, но в същото време беше някак свързана с това, което тя търсеше.
	Но изведнъж кристалът угасна. Ириди се сепна и погледна към върха на жезъла си. Драконът срещу нея се засмя зловещо.
	— Дааа! — провикна се той. — Нахраниии ме отновооо!
	После се спусна към нея, но Ириди знаеше, че съществото се цели в жезъла й. Осъзнавайки силата, която все още притежава, жрицата се уплаши от това, което можеше да последва, ако драконът успее да погълне цялата същност на жезъла. Искаше й се да се обърне за помощ към Кориалстраз, но и той самият беше в затруднено положение. Другият звяр не само беше станал безтелесен, но и беше изчезнал някъде под тялото на древния левиатан. Кориалстраз се въртеше и търсеше следа. Зад гърба му се появи виолетово привидение. Ириди се опита да предупреди Кориалстраз, но беше твърде късно.
	„Сумрачният дракон*“ — да, това определение подхождаше на страховитото чудовище — се стовари върху гърба на Кориалстраз. Неподготвен за внезапната тежест, червеният дракон залитна напред.
	[* Сумрачен дракон — twilight dragon (англ.) — Б.пр.]
	— Ще сссе нахраняяя! — заяви привидението.
	Вместо да захапе врата му обаче, то впи нокти в гърба и крилете му. Древният летец изпъшка. Зловеща виолетова аура обви Кориалстраз. Тъмният враг доволно си пое дъх… а от превития дракон се отдели червено сияние, което виолетовият бегемот моментално погълна. Вампирският звяр отново вдиша, поглъщайки това, което можеше да бъде само живителната енергия на Кориалстраз.
	Макар отчаяно да се опитваше да се въздържи, червеният най-накрая изрева силно от болка. Люспестата форма на Кориалстраз започна да се свива, сякаш беше мушица, засмукана от паяк. Той задрапа във въздуха, опитвайки се да се освободи от врага, който поглъщаше същността му.
	Ириди не можеше с нищо да спре този ужасяващ пир. Нейният противник отново се стрелна към нея и едва не захапа жезъла й заедно с нея самата. Драконът заора в пръстта и земята се разтресе. Ириди залитна и загуби равновесие. Докато падаше, жезълът й отхвръкна настрани. Сумрачният дракон нададе победоносен вой, който бързо се изпълни с разочарование, щом жезълът изчезна пред очите му. Той нямаше как да знае, че дарът от наару изчезва веднага, щом се отдели от ръката й.
	— Къдеее еее? Къдеее?
	Ириди усети как чудовището се надвесва над нея. В далечината Кориалстраз продължаваше да вие от болка. А от небето се разнесе друг рев, който заглуши всички останали звуци. В следващия миг огромна сила се сгромоляса върху дракона, който разкъсваше Кориалстраз с магията си. Сумрачният дракон се прекатури. Другият, който беше до Ириди, едва осъзна какво се случва с близнака му, когато нов дракон се появи до него. Сумрачният дракон моментално се трансформира и макар че трябваше да избегне внезапно появилия се враг, ноктите на новия левиатан го сграбчиха. Ириди забеляза, че самите нокти светят.
	— Предпочиташ неравностойни противници, а? — изръмжа новодошлият.
	Гласът му, тонът му показваха, че е по-млад, но и по-яростен дракон. Той излъчваше магическа енергия, каквато жрицата беше усещала само у един вид дракони.
	— Искаш да ядеш ли? Изяж това!
	Стъписаният противник отново изрева, когато върху него се изля изгаряща синя енергия. Светлината на тази енергия разкри орляка на дракона. „Син дракон!“ Ириди беше срещала само един такъв, но споменът за него все още блестеше ясно в съзнанието й. Тя не беше запленена от някакво негово действие — все пак го беше видяла само как лети — удивяваше я по-скоро самата магическа енергия, която се излъчваше от лазурното му тяло.
	Жрицата я почувства и сега, но този път още по-силно. Колкото и да бе млад, този син дракон притежаваше огромна сила. И я използваше твърде добре. Хванат неподготвен и заблуден, че безтелесната му форма може да го спаси, сумрачният дракон се опита да избяга. Но синият левиатан не изпускаше плячката си. Той беше готов за битка и жрицата усети изгарящото му желание да всее ужас у всеки, който се изпречи на пътя му.
	— Не бързай толкова! — изрева синият. — Не съм приключил с теб!
	Като че от нищото се появи другият близнак и нападна синия. По-младият левиатан беше притиснат, но не се предаваше, явно без да се интересува от изхода на битката. Но той не беше сам. Пурпурни нокти сграбчиха втория нападател и, възползвайки се от елемента на изненада, подпалиха крилете му. Ириди най-сетне успя да се фокусира достатъчно, за да призове жезъла си, но се колебаеше какво точно да стори, без да позволи на двете същества да погълнат енергията, за която жадуваха. Тя остана на място, несигурна в избора си.
	Най-накрая стана ясно, че това е битка между дракони, в която няма място за дребна дренайска жрица, каквато и сила да притежава тя. Ириди отстъпи назад и започна да се моли. И очевидно молитвите й бяха чути. Кориалстраз застана до синия дракон като стар негов другар. Нямаше думи, само действия. Те нападаха привиденията — синият се впусна напред, а Кориалстраз го зареждаше със собствената си енергия. Кошмарните близнаци ревяха, но не се предаваха. С обезумели блестящи очи те гледаха към тези, които не само че не утоляваха глада им, но още повече го увеличаваха…
	— Трябва да ги накараме да се изчерпят! — извика Кориалстраз.
	— Това възможно ли е? — попита синият.
	— Трябва да е!
	Сумрачните дракони се смалиха под магическите удари. Формите им станаха неясни. Образите им затрептяха и най-накрая изчезнаха. Ириди заликува безмълвно. Съществата бяха победени — кошмарните близнаци се стопиха. Кориалстраз и синият дракон останаха поразени.
	— Какви нестабилни същества! — заяви червеният. — Това не беше номер — ние успяхме да ги изпарим!
	— Ще сссе нахраааним! — изрева огромна фигура.
	С ужасяващ смях тя обгърна двамата другари в невероятно широките си криле.
	— Не! — извика дренаята.
	Убедена в това, което трябва да направи, тя вдигна жезъла си. Кристалът излъчи толкова силна сребърна светлина, че очите на Ириди се просълзиха. Тя изохка под натиска на силата, но не се предаде и събра цялата мощ, на която беше способна. Нямаше да предаде Кориалстраз и синия дракон.
	Светлината докосна внушителното създание и то изведнъж се разцепи на двете си половини. Изпод двете огромни криле се появиха червеният и синият дракон. Явно нито Кориалстраз, нито по-младият левиатан можеха да фокусират силите си, но и сумрачните дракони също не можеха да атакуват. Над Блатистата земя настъпи момент на затишие.
	После синият дракон изрева. Очите му блеснаха, а земята около страховитите близнаци изригна. В същото време към тях безмилостно полетяха сини мълнии. Двойката отново се дематериализира. Синият дракон се спусна към тях, но сумрачните дракони се издигнаха в небето.
	— Не трябва да ги изпускаме! — извика Кориалстраз.
	Древният пурпурен дракон полетя след тях, осветявайки небето с огромна огнена струя, която, за съжаление, не ги порази, но поне наруши полета им. Синият веднага го последва. Небето около синия дракон проблясваше почти както враговете им, когато се превръщаха в привидения. Но каквото и да беше решил да направи, не постигна успех. Ириди почувства гнева му. Какво успя и какво не успя да повлияе на чудовищата, остана въпрос без отговор.
	Задъхана, жрицата се подпря на жезъла си. Надяваше да успее да направи последен опит. Молитвата, която изрече, беше първата, която научи като член на Ордена си. Целта й беше да постигне пълно спокойствие. Само така Ириди можеше да се надява да оцелее. Големият кристал проблесна. За част от секундата сребърната светлина се проточи като нишка, насочи се към двете чудовища и се раздвои точно преди да ги достигне. Ириди се концентрира и новите две нишки достигнаха целта си.
	За миг сумрачните дракони станаха сребърни. Осветиха всичко около себе си и блеснаха по свой удивителен начин. Жрицата се свлече на земята, едва запазвайки съзнание. Вече можеше да си представи как се бе чувствал червеният дракон, тъй като за последния си опит и тя трябваше да пожертва частица от себе си.
	Блестящите форми започнаха да се издуват. Осъзнавайки, че това не е добър знак, червеният и синият дракон моментално се снижиха към Блатистата земя. Драконите близнаци се изсмяха страховито. Те продължиха да се издуват, почти достигайки размерите на гигантската форма, в която се бяха слели за кратко. Все още се смееха като един, когато изведнъж избухнаха, освобождавайки силен поток от енергия.
	Огромна форма покри Ириди, за да я защити от ужасяващите смъртоносни сили, които се стовариха на земята. Тя чу гърления глас на Кориалстраз:
	— Не се плаши…
	Блатистата земя се разтресе силно… и почти веднага стихна. Ириди лежеше омаломощена под крилото на червения дракон и едва си поемаше дъх. Тя чуваше и усещаше затрудненото дишане на Кориалстраз и знаеше, че той беше понесъл много повече от нея. Все още не можеше да повярва, че той бе успял да удържи толкова дълго срещу атаката на двете чудовища.
	Някъде отстрани се чу едновременно познат и непознат глас.
	— Опасността премина…
	— Да — отвърна закрилникът й. — И аз мисля така.
	Докато говореше, червеният дракон се отдръпна от Ириди. Тя се опита да се изправи, но не можа и накрая се принуди да приеме помощта на две силни ръце. Тези ръце не принадлежаха на този, когото очакваше, а на един доста симпатичен младеж, който изглеждаше почти на нейната възраст.
	Имаше елфски черти, но наподобяваше и на човеците, които беше виждала. Той беше облечен като благородник, излязъл на лов — с високи кожени ботуши, риза и елек в тон със сините му панталони. Изглежда синьото беше повече от любим цвят. Синьото беше част от самия него — никой елф или човек нямаше толкова блестящи небесносини очи, макар и леко присвити в момента, нито пък дълга до раменете коса в същия цвят.
	— Ти си дренаи — заяви уверено той. — Срещал съм други от твоя вид, но не и жена.
	— Ти… ти си синият дракон…
	Жрицата осъзна колко очевидно бе изказването й и дори се засрами, но не можа да измисли какво друго да каже. Съзнанието и тялото й все още бяха толкова силно изтощени от последното й усилие, че тя се опасяваше да не падне, ако не се държи за него.
	— Аз съм синият дракон — отвърна той.
	По лицето му пробяга лека усмивка, но щом се огледа настрани, сякаш някакъв лош спомен изплува в съзнанието му. Усмивката му се стопи и той се намръщи. И намръщеното изражение явно бе насочено към закачулената фигура, която се приближи към тях.
	— Какво чудо да получим помощ в толкова критичен момент — обърна се драконът-магьосник към по-младия си събрат. — Но по-удивителна е формата, под която се появи.
	Той се поклони.
	— Поздрави, Калекгос.
	— Крас… — в тона на синекосия воин прозвуча нотка на неприязън. — Помислих, че си ти, но отначало не можах да повярвам.
	— Явно съдбата е отредила пътищата ни отново да се пресекат.
	— Съдбата? По-скоро беше господарят ми Малигос. Той ме изпрати тук… и доколкото го познавам, явно е знаел, че и ти си се запътил насам.
	Крас сви рамене.
	— Но все пак ни е било писано да се срещнем отново — каза той и пристъпи към своя събрат. — Калекгос! Знаеш, че мислех само доброто на Анвийна…
	— Може да ме наричаш Калек — обърна се младежът към Ириди, умишлено отбягвайки Крас. — В тази форма предпочитам това име…
	— Калек… аз съм Ириди.
	— Можеш ли да стоиш на крака, Ириди?
	Тя кимна и той внимателно я пусна.
	— Добре.
	Крас се опита отново да се намеси в разговора.
	— Калекгос… Калек… радвам се да те видя…
	— Аз не се радвам — отсече синекосият. — Но не можех да гледам отстрани как някой става жертва на… каквито и да бяха тези… — Той се загледа в далечината и продължи: — Но не се съмнявам откъде са дошли.
	— Да, млади друже, трябва да са дошли от Грим Батол.
	— Значи натам продължавам и аз.
	Калек разпери ръце и от очите му Ириди разбра, че предстои трансформация. Но Крас го хвана за ръката — опасен жест, съдейки по намръщения поглед, който получи.
	— Не би било умно да отидеш сам — каза му драконът-магьосник.
	— Не е безопасно да ти се доверявам! — отвърна той и се наведе към лицето на Крас. — Дари й покой и после позволи да я погубят! Накара я да живее в лъжа, макар да знаеше много добре, че това ще свърши трагично!
	— Но не стана така, Калек. Ти знаеше какво трябваше да направи… и какво направи. Съдбата на Анвийна беше предопределена…
	— Да не си споменал повече името й!
	Калек вдигна ръка и в нея се появи светещ меч. Острието изглеждаше достатъчно остро, за да прореже самия въздух, а дръжката му като че беше излята, за да легне идеално в ръката му. Калек насочи върха на меча към Крас, оставяйки го да виси във въздуха само на няколко сантиметра от гърдите му. Крас запази спокойствие и отмести очи от острието към притежателя му.
	— Знам колко много значеше тя за теб и скърбя за загубата й… но Анвийна винаги ще бъде с теб. Със сигурност го усещаш, младежо.
	Ириди беше застинала на място и следеше развитието на разговора. Предпочиташе изобщо да не беше започвал подобен спор, особено толкова скоро след битка с чудовищни същества, но очевидно този сблъсък се бе зародил много отдавна и тя нямаше какво да каже или направи, за да го спре.
	Калек въздъхна. Гневът му постихна и се замени с примирение.
	— Точно това каза и тя, преди да се пожертва. Беше едновременно тъжна и щастлива. Тъжна да напусне гората… и нас… но щастлива да върне това, което беше, на тези, които се нуждаеха от него.
	Спомняйки си за Ириди, Крас спокойно й обясни:
	— Анвийна беше грижовно младо момиче, непознаващо зъл умисъл. Тя и Калек се срещнаха случайно, след като бях положил огромни усилия да я скрия от очите на Крал-лич и агентите му, и по-специално на един от тях — Дар’кан.
	Жрицата се сети за русокосата жена от спомените на дракона. Трябваше да е тя.
	— Пожертвала е живота си, за да могат други да живеят? Благородна съдба…
	Думите й по някаква причина накараха Калек да се изсмее.
	— Ти не разбираш, дренайско момиче! Анвийна никога не е имала истински живот, който да пожертва! Самото й съществуване беше магьоснически трик! — той отново насочи меча си към Крас, но без намерението да го използва. — Неговият трик! Анвийна не беше човек, тя дори не беше смъртна! Тя беше самата същност на Слънчевия извор* на висшите елфи — техният извор на сила! Тя беше чиста магия, използвана да играе ролята на живо същество, което действително вярваше, че диша и има сърце…
	[* Слънчевия извор — the Sunwell (англ.) — Б.пр.]
	Ириди знаеше твърде малко за Слънчевия извор, макар и друг път да беше чувала за него. Знаеше само, че е вече унищожен извор на невероятна магия. Въпреки това се носеха слухове, че е бил възстановен… И сега явно не само слухът се оказваше истина, но около него се появяваха и твърде много неща, които никой дори не можеше да си представи.
	— Волята на този свят ни прави такива, каквито сме — прошепна Ириди, опитвайки се да успокои Калек, който явно силно скърбеше за това човешко въплъщение. — И въпреки всички беди, ние ставаме по-силни.
	Лазурните му очи се смекчиха.
	— Щеше да я харесаш, дренайско момиче… както и тя теб.
	Ириди се поклони.
	— Разбирам защо той е тук — продължи Калек, имайки предвид Крас, — но защо и ти си тук?
	Закачуленият магьосник също се обърна към нея.
	— Така и не успяхме да обсъдим този въпрос, нали? Какво търсиш в Грим Батол, Ириди?
	Тя вече не виждаше смисъл да крие истината, особено след като сега търсеше връзката между случилото си и целта си. Можеше и да не й повярват, но тя щеше да им каже всичко, което знае.
	— Търся… търся един етерен дракон — отговори тя.
	Крас бе удивен, което рядко му се случваше. Ириди не се изненада от това, че Крас остана с отворена уста, но дори синият магьосник показа изненадата си, макар и само повдигайки едната си вежда.
	— Тя търси етерен дракон… в Азерот! — изломоти Калек. — Но в Азерот няма етерни дракони! Тези, които се опитаха да проникнат в този свят, бяха унищожени от орляка ми на портала в Непознатата земя. И оттогава нищо не преминава, без да бъде забелязано дори от убежището ни…
	Жрицата поклати глава.
	— Един е оцелял след трудния преход. Усетих присъствието му, но закъснях със секунди. Закачулена фигура, подобна на твоята, Крас, го откри първа — закачулена фигура, на която служат чудовищни същества. Те носеха със себе си нещо, което разбрах, че наричат какавидена камера.
	— Какавидена камера?
	Крас погледна към Калек, който кимна. И двамата много добре знаеха какво представлява този артефакт, а също и как действа.
	— Използваха същата магия, с която се прикриха от етерния дракон, за да защитят и камерата от всеки, който може да забележи нещо съмнително покрай портала.
	В съзнанието на Ириди изплува неясен образ, трагичен образ.
	— Никой кървав елф не може да се скрие от моя вид! — настоя Калек.
	Той разтвори дланта си и мечът му изчезна, заедно с жезъла на Ириди. Жрицата и без това знаеше, че мечът на Калек, също както жезълът й, е просто проявление на силата му, а не истинско оръжие.
	— Никой… Освен ако не е имал някакъв друг силен източник на… — предположи Крас, поглеждайки изпитателно към Ириди.
	Тя усети, че драконът-магьосник има някаква представа за истината и остана удивена дори само от факта, че е разбрал всичко до тук.
	— Имаше източник.
	Жрицата протегна ръка и призова жезъла си. Щом големият кристал проблесна, Ириди почувства остра болка, въпреки всичките тренировки, които беше изтърпяла, за да се научи да контролира силните си емоции. Калек протегна ръка към кристала, опитвайки се да разбере как работи.
	— Това не е… не е от Азерот… Познавам произхода му… Това е на съществата, наречени наару…
	— От наару е — съгласи се тя. — Аз получих един. Един приятел… много добър приятел получи друг. Това бяха специални дарове, които донесохме в Азерот, за да използваме с добра цел…
	— Какво се случи с другия? — попита Крас с тон, в който пролича подозрението му.
	— Беше взет от трупа на приятеля ми — отвърна тихо Ириди. — След убийството му…
	— Значи това е… — измърмори драконът-магьосник. — Това е източникът на енергия, която е притъпила сетивата на Малигос… И това е причината да вярваме, че най-лошото тепърва предстои.
	После Крас се обърна към Калек:
	— Тази закачулена фигура… този кървав елф очевидно притежава силата на наару, макар че малцина други биха си помислили подобно нещо…
	Калек се намръщи.
	— Явно е по-лошо от това, ако те разбирам правилно, Ириди. Ти търсиш кървавия елф, използващ откраднатата от наару енергия, който е хванал и отвлякъл етерен дракон…
	— Да.
	Жрицата се поклони на мъдростта на Крас. Той определено разбираше нещата правилно.
	— Значи остава само един въпрос, който никой от нас досега не е задал, но до който трябва да стигнем.
	Крас се увери, че и двамата го слушат внимателно.
	— Кървав елф със сила от наару държи етерен дракон… И какво точно мислите, че смята да прави с толкова сила на разположение? Мисля, че току-що видяхме отговора… и това може дори да е само началото на нещо много по-лошо…


>	Осем

	Зераку блестеше ярко, но не по своя воля. Той беше слаб, ужасно слаб и от време на време дори мислеше, че мъчителите му ще извършат това, за което си мечтаеше през последните няколко дни. Като енергийно същество етерният дракон беше готов да се разпадане… но заклинанията и магическите окови го предпазваха от пълното му унищожение. Пленителите му твърде много се нуждаеха от същността му. Имаха нужда от това, което го изграждаше, за да продължат с експериментите си. И най-вече се нуждаеха от него, за да задоволяват неутолимия глад на резултата от последното си заклинание.
	Етерните дракони не знаеха какво е страх, но откакто беше окован, Зераку започна добре да разбира какво представлява това. Първо беше ужасното чувство на клаустрофобия, когато без предупреждение беше засмукан в чудовищната камера, с която го бяха пренесли до това далечно място. Последва шокът от осъзнаването, че не може да се освободи от магическите окови. А сега дойде и най-огромният страх… че ще бъде бавно изяден жив от нещото, което черната им магия беше създала.
	Зераку беше свикнал да всява страх, а не да се страхува и сега се измъчваше по-жестоко от всякога. Но в същото време този страх подхранваше гнева и жаждата му за мъст. Дори при най-малката възможност той щеше да унищожи пленителите си и да погълне магическата им същност. За съжаление, досега не бе получил такъв шанс. Той за пореден път се беше опитал да скъса оковите си и за пореден път бе стигнал до извода, че това е невъзможно. Агонията, която му причиняваха, беше минимална в сравнение с мисълта, че отново ще е безпомощен за следващото хранене. Освен ако…
	Зераку беше енергийно същество, а нещото жадуваше за енергията му. В главата на етерния дракон се зароди идея. Логиката й го накара да се усмихне, доколкото позволяваше завързаната му паст. Да, те скоро щяха да дойдат, за да нахранят създанието си… и Зераку изгаряше от нетърпение.

	* * *

	Наоколо се навъртаха драконспони, което изобщо не радваше Ром. Повдигайки секирата си, той със задоволство установи колко добре се чувства, като разчита единствено на лявата си ръка. Само да се беше появил някой драконид или дори самият кървав елф, и щеше да разбере какво означава да разгневи Бронзбиърд.
	Той знаеше, че Гренда го наблюдава. Тя беше достоен заместник-командир, но напоследък настроението му твърде много я тревожеше. Ром осъзнаваше, че тя намира отношението му за прекалено фаталистично, докато то си беше просто реалистично.
	Дори тазвечерното нападение не й се хареса особено. Ром беше довел другарите си много близо до една от пещерите на Грим Батол с намерението да открие доказателство, че мисията им не е провалена. Този път нямаше да допусне магически трикове.
	Джуджетата внимателно се разпръснаха. Хората и другите раси смятаха, че джуджетата са прекалено твърдоглави, за да се поучат от грешките си, но това бе просто поредният мит. Ром беше проучил режима на стражите на страховитата дама и този път беше убеден, че знае как биха действали. Сега нямаше да имат подготвен капан, както стана последния път, когато бяха решили, че са заловили скардин. Тези стражи щяха да бъдат по местата си, а сред тях нямаше как да има дегизиран кървав елф.
	Но Ром имаше друга, по-важна причина да се приближи толкова — причина, за която дори Гренда не знаеше. Един от примамливите пещерни входове беше наблизо и Ром се надяваше да се промъкне вътре сам. Беше крайно време да разбере цялата истина за рева, който се чуваше от планината, и само този рискован ход можеше да му го позволи. Освен това джуджето не искаше да рискува нечий живот, освен своя собствен. Тази фикс идея си беше само негова.
	Звукът от леки стъпки накара джуджетата да се спрат. Имаха само едно преимущество пред драконспоните и драконидите — вече бяха ниско и на земята. Това им даваше възможност лесно да се крият, особено в тази мрачна вечер. Враговете им имаха отлично зрение, но Ром беше сигурен, че хората на Бронзбиърд виждат много по-добре в мрака.
	Пред очите им бавно се появи едра фигура — драконспон с тежък меч и щит. Не беше изненада, че е черен, тъй като партньорката на кървавия елф явно имаше някаква връзка с остатъка от орляка на Детуинг. И макар драконспонът да носеше и нагръдник, нищо по него не показваше принадлежността му към един или друг орляк. Драконидите изглеждаха по подобен начин. Нищо не намекваше за самия Детуинг, нито за извънбрачните му потомци — Ониксия и Нефариан… нито за някой друг познат черен дракон. Но това не бе от голямо значение за Ром. Важното бе, че тези същества се подчиняват на двамата заклинатели. Това беше достатъчно и заедно с ужасните викове затвърждаваше сериозните му опасения.
	— Ще е по-добре да го хванем жив — прошепна той на Гренда. — Ако се наложи да го убием, пак е добре. Не искам никакви инциденти като последния път.
	Женското джудже изръмжа утвърдително. После даде знак на друго джудже и бандата започна да се приближава до драконспона. Но изведнъж нещо привлече вниманието на люспестото същество. То нададе гърлен рев, на който отвърна подобен от вътрешността на пещерата.
	— Наведете се! — заповяда Ром с приглушен глас.
	Гренда успя да предупреди останалите точно навреме, преди да се появи друг драконспон. Ром чакаше да го последват още стражи, но явно тези двамата бяха сами. Мрачна усмивка премина по устните му, но той успя да я скрие от Гренда. Пещерата изглеждаше по-съблазнителна от всякога. Борбата с двамата драконспона нямаше да е лесна, но Ром имаше пълно доверие на опитните си воини.
	Но, преди да успее да даде сигнал, драконспонът се отдалечи от джуджетата към това, което бе привлякло вниманието му. Ром затаи дъх, гледайки разочаровано как четирикракият им противник напуска идеалното място за засада. Но започна да се надява, че вторият страж ще заеме мястото му.
	Вторият последва първия, който приготви оръжието си, щом стигна до няколко изсъхнали дъба. Ром се опита да преброи воините си, чудейки се кой от тях би могъл да стане причина за силния интерес на драконспона точно на онова място.
	Изведнъж във врата на първия страж се заби стрела. Само след миг изсвистя втора и се заби до първата. Но драконспонът само поклати глава, изръмжа и изтръгна двете стрели от дебелата си кожа. Вторият драконспон го настигна и двамата с готовност се спуснаха сред дърветата. Още една стрела полетя към първия страж, което Ром счете за безразсъдно смела постъпка. Той бързо промени мнението си, щом видя високата и слаба фигура, която изскочи иззад дърветата.
	Стрелата беше успяла да отвлече вниманието на огромния драконспон и нападателят посече гърдите му с блестящ меч, който събуди у джуджето лоши спомени за ръката му. Драконспонът изсъска едновременно от болка и изненада. Той имаше изключително дебела кожа и остана изумен, че някакъв меч е успял да я прореже толкова лесно. Но стражът бързо се съвзе и атакува врага с тежката си секира. Тя обаче не беше толкова здрава, колкото люспите му и следващият удар на слабия воин я разсече на две.
	Стражът изрева и с протегнати напред ноктести ръце се засили към воина, явно възнамерявайки да го премаже под огромната си тежест. Но противникът му беше много по-бърз. Той пъргаво отскочи встрани и прокара острието на магическия си меч по гърлото на устремения бегемот. Почти откъснатата му глава се килна назад, сякаш драконспонът се бе вторачил в небесата. Огромното му тяло реагира по-бавно, за да посрещне смъртта, и направи още няколко стъпки, преди да се сгромоляса на земята.
	Вторият драконспон се вцепени от драматичния край на другаря си, но бързо се съвзе, когато тъмният воин се спусна към него. Докато тялото на първия страж посрещаше смъртта, двамата съперници размениха няколко удара. Макар че оръжието на драконспона не светеше, изглеждаше достатъчно здраво, за да устои на магията, която мечът на новодошлия излъчваше.
	— Какво ще правим? — попита угрижено Гренда.
	Ром изръмжа.
	— Отиваме да помагаме!
	Решението му не беше подбудено от симпатия към смелия воин. Лидерът на джуджетата възнамеряваше да се промъкне към пещерата веднага, щом се увери, че битката е под контрол.
	Драконспонът и противникът му се дебнеха и за пръв път Ром изпита съмнение към съществото, изправено пред звяра. Расата му беше елфска, но не приличаше на кървав елф. Всъщност от малкото, което беше успял види, като че…
	Качулката на мантията й падна назад, разкривайки сребърнобялата коса, която се спускаше надолу под раменете й. Съвсем малко преди това Ром беше разбрал, че е жена, и то особено опитна с оръжията… точно като рейнджър на висшите елфи. Само дето… се смяташе, че не са останали висши елфи.
	Дори в тъмнината той разпознаваше характерните й одежди. Високи до коляното кожени ботуши. Горскозелени панталони и риза с плътно прилепнал нагръдник. Върху ръцете чак до лактите й стигаха тънки ръкавици, които й позволяваха доста добре да захваща и тетивата на лъка — другото й любимо оръжие. Ром дори знаеше името й — разбра го, щом я видя отблизо. Това беше име, което се бе запечатало в паметта му, тъй като тя участва в битката за прогонване на орките от Грим Батол.
	— Верееса Уиндранър*… — измърмори той под носа си. — М-да… Грим Батол вече гъмжи от призраци…
	[* Уиндранър — Windrunner (англ.) — wind (вятър); runner (бегач) — Б.пр.]
	Но той знаеше, че тя не е призрак. Тя беше спътница на магьосника Ронин. Толкова поне знаеше Ром. Не разбираше обаче защо е тук. Но дали това означаваше, че и Ронин е някъде наблизо?
	Другите джуджета наобиколиха драконспона. Тогава Ром видя, че ситуацията с Верееса и останалите е под контрол. Дойде и моментът за действие. Командирът на джуджетата се измъкна и пое към входа на пещерата. Времето беше ограничено и имаше чист късмет, че вторият страж не успяваше да си поеме дъх, за да повика помощ. Ром започна да се катери към пещерата. Като типично джудже той инстинктивно откриваше най-подходящите места, където да се захване. После внимателно продължи напред, докато не съзря източника на…
	Намерението му се прекъсна от странно сияние, което се излъчваше от дълбините на пещерата. Ром знаеше какво означава това и сега не беше момент за подобен сблъсък. Изругавайки под нос, той се обърна назад. Трябваше да отстъпят, но не и преди да се справят с втория драконспон. Звярът беше паднал на колене, но продължаваше да се бори, въпреки няколкото доста сериозни рани.
	Захапвайки дръжката на секирата си, Ром се спусна храбро към врага. Спря се зад него и се покатери отгоре му. Щом краката му се стегнаха около тялото на драконспона, Ром хвана секирата си и я стовари върху гърба му. Острието само одраска люспестата кожа. Отблъсквайки друго джудже настрани, драконспонът се опита да се присегне към Ром. Огромните му нокти преминаха на сантиметри от лицето му, но не успяха да продължат по-далеч.
	Висшата елфа атакува отново, прорязвайки дебелата ръка на драконспона. Огромното същество се обърна към нея. Ром стисна зъби и замахна отново. Опитният ветеран успя да нанесе много точен удар на същото място. Секирата се вряза надълбоко. От раната бликна гъста, тъмна течност. Стражът се разтресе. Гренда и едно джудже успяха да му нанесат още няколко малки, но сериозни рани. Висшият елф отсече единия му пръст. Ром замахна за трети път и отново уцели същото място. Драконспонът се сгърчи и се сгромоляса. Ром се претърколи, но успя да се хване за оръжието си, преди да се приземи.
	— Хайде, да те измъкваме от тук! — тихо изръмжа той.
	Бадемовите й очи се разшириха от удивление.
	— Ром…
	— Сърцераздирателното посрещане може да почака, милейди! Идва нещо, до което не би искала да се доближаваш!
	Тя кимна и го последва. Джуджетата около тях останаха объркани.
	— Ще я вземем с нас ли? Кървав елф?
	— Не съм кървав елф! — разгневи се Верееса заради епитета за някого от нейната раса. — Аз съм и винаги ще бъда рейнджър на висшите елфи.
	— Няма време за приказки! — провикна се Ром. — Да побързаме!
	Тъкмо потеглиха и сиянието от пещерата се усили.
	— Какво е това? — попита настойчиво Верееса.
	Водачът на джуджетата изруга.
	— Движи се, милейди!
	На Верееса не й беше трудно да поддържа темпото на Ром. Всъщност той едва си поемаше дъх, докато тя напредваше с лекота. Ром хвърли бърз поглед назад и видя, че сияещото нещо вече се е показало от пещерата. Източникът му беше жезъл с кристален връх. А този, който го държеше, не бе някой друг, а самият кървав елф. Той се огледа наоколо, но не и в посоката, в която бяха поели джуджетата и новият им спътник.
	После кървавият елф и страховитата му играчка изчезнаха от погледа на Ром. Искаше му се вече да забави крачка, но джуджетата продължаваха да тичат колкото им позволяваха късите и дебели крака. Ром очакваше всеки момент елфът да се спусне по петите им, но угриженият му поглед срещна само мрак.
	След доста време групата стигна до място, което Ром счете за безопасно. Оставаха само няколко метра до скрития вход към тунелите. Следван плътно от елфския рейнджър, той се насочи към него.
	— Ром от рода Бронзбиърд — прошепна Верееса, когато водачът на джуджетата тупна с дръжката на секирата си по огромната скала.
	Тя се отмести и разкри входа на тунела в земята.
	— Милейди Верееса… Бих казал, че се радвам да те видя, но точно в Грим Батол не бих посмял да се зарадвам на нищо.
	Той й даде знак да се спусне надолу. Макар да беше много по-висока от джуджетата, слабото й тяло лесно се вмъкна вътре. Ром не влезе, преди да минат всички от групата. Докато се снижаваше, той хвърли един последен поглед назад. Сиянието го нямаше. Той кимна и премести скалата обратно.
	Почти на колене, Верееса оглеждаше тунелите.
	— Тук има много силна защита срещу магия.
	— М-да, този район е осеян с такива кристални образувания.
	Тя докосна един от бляскавите кристали, който стърчеше от стената.
	— Много интересно. Изглеждат съвсем нормално… но никога не бях чувала за такова нещо и в такива количества.
	— Радвай се, че ги има, иначе онзи ужасен кървав елф щеше вече да е при нас.
	Верееса не обърна внимание на последните му думи, но се сепна, чувайки две от тях.
	— Кървав елф! Видя ли го с очите си? В Грим Батол ли е?
	— М-да, в Грим Батол има кървав елф. Той е там с тъмната дама! И двамата…
	Рейнджърът коленичи пред Ром. Макар да се увличаше по красотата на жените от собствения си вид, Ром не можа да не се впечатли от невероятната й хубост… и силната угриженост в очите й.
	— Разкажи ми за кървавия елф! — музикалният й глас се изпълни с гняв. — Да стигна толкова близо до него… Но сигурно е… той! Виждал ли си го отблизо?
	Ром се засмя гръмко и й показа отрязаната си ръка.
	— Точно преди проклетият драконид да ми причини това… Бях толкова близо до кървавия елф, колкото съм до теб сега.
	— Опиши ми го!
	— Изглеждаше като кървав елф.
	На джуджето това му беше достатъчно, но Верееса явно искаше да чуе повече. Ром се съсредоточи, опитвайки се да си припомни детайли. Доколкото можа, той й описа чертите на лицето му, гласа и дори блестящите му зелени очи. Джуджето не намираше нищо особено в него, но с всяка следваща дума изражението на рейнджъра ставаше все по-сурово.
	— Това е достатъчно — каза тя накрая.
	За миг тя замислено затвори очи и после прошепна:
	— Това може да е само той…
	— Кой е той? Познаваш ли го?
	На Ром му се прииска да си отхапе езика, докато изричаше въпроса си. Беше много възможно тя да познава кървавия елф, тъй като проклетият му вид все пак беше произлязъл от висшите елфи. Кървавите елфи бяха избрали да се борят с демоните като демони. Всъщност те като пиявици бяха източили магията на демоните и в очите на хората, джуджетата и малкото останали висши елфи, които предпочетоха традиционния си живот, се проклеха за вечни времена. Имаше голяма вероятност този кървав елф да е бил неин стар приятел, дори другар по оръжие от дните й на рейнджър. Дали тя не тъгуваше за него?
	— Да, познавам този кървав елф — отговори тя. — Много добре го познавам. Преследвам го, откакто се опита да отвлече синовете ми — Гирамар и Галадин…
	— О, богове!
	„Няма по-големи изверги от тези, които жертват деца“, мислеше си Ром, макар да нямаше свои деца.
	— Синовете ти? Но кой би се осмелил да посегне на децата на Ронин Дрейг’сифал — Ром назова името, с което сега наричаха легендарния магьосник, Дрейг’сифал или Драгънхарт*. — Твоите деца?…
	[* Драгънхарт — Dragonheart (англ.) — драконово сърце — Б.пр.]
	— Напоследък Ронин беше много зает… — каза тя без нотка на гняв, а само отбелязвайки простия факт. — Има много важна работа по възстановяването на Даларан.
	Тя не поясни повече, но джуджетата бяха добре запознати с унищоженията там.
	— А що се отнася до мен… Този кървав елф много добре знаеше как точно да се прикрие от мен.
	— Да не би и той да е бил рейнджър, а? Така си и мислех.
	Вглъбена в мислите си, Верееса не го слушаше. На светлината на факлите, които джуджетата използваха, очите й изглеждаха светли, много светлосини.
	— Ронин беше издигнал защити срещу всеки, който би търсил мъст или просто би видял в нас някаква пречка за плановете си. Известно време почти нямаше нужда от тези защити и аз допуснах да проявя самонадеяност.
	— Самонадеяност ли?
	— Да… самонадеяност. Аз — рейнджърът, се посветих на семейството си и грижите за децата си. Когато защитите се активираха, реагирах почти в последния момент. Стигнах до децата и го видях как бяга секунди преди да отнеме душите им!
	— Какво… какво може да е искал от децата ти? — попита Гренда.
	— Какво може да иска един търсач на магия от децата на мощен магьосник и висш елф? Деца с толкова потенциал в кръвта?
	Ром зададе и своя едновременно риторичен и страховит въпрос. Верееса кимна.
	— Да, така си помислих и аз… и затова реших, че със сигурност ще опита отново… И затова трябваше да го проследим на всяка цена — тя поклати глава. — При всичките си задачи Ронин успява да спи спокойно, колкото и аз. Никой от нас няма да намери покой, докато всичко това не свърши. Съжаляваме единствено за това, че накрая трябваше да се разделим, за да поемем в различни посоки, но поддържаме връзка с това нещо.
	Изпод нагръдника си тя извади триъгълен талисман, в средата на който имаше син камък. Талисманът беше закачен на верижка, която рейнджърът носеше на врата си.
	— Това ми изглежда някак… познато.
	— Ронин взе това, за което си мислиш, и го превърна в този талисман.
	Ром изръмжа.
	— Кога за последно го използва, за да се свържеш с магьосника?
	— Преди ден.
	— Е, тук няма да работи по същата причина, поради която кървавият елф не ни диша във вратовете.
	Верееса се намръщи и прибра талисмана под нагръдника си.
	— Това не е голям проблем, а и може би е за добро. Знам, че той е тук. Зендарин ще си плати.
	Ром отново долови омраза в гласа й.
	— Зендарин? Явно го познаваш доста добре.
	Усмивката й беше мрачна като тона й.
	— По-добре от всеки, като изключим сестрите ми. Той също носи името Уиндранър, защото бащите ни са братя. — Ръката й се плъзна по дръжката на меча й. — И макар да носим същата кръв… ще сложа край на ужасната жажда за магия на моя братовчед, дори ако се наложи да се пожертвам.

	* * *

	— Нещо не е наред ли, скъпи мой Зендарин? — попита тъмната дама с лек присмех.
	— Тези може да те заинтригуват.
	Той посочи с жезъла си към мястото, където тя разглеждаше друго яйце. Претоварените скардини стовариха труповете на двамата драконспони, които кървавият елф беше наредил да домъкнат чак до тук. Щом изпълниха задачата си, те моментално се оттеглиха.
	— И преди съм виждала мъртви драконспони. Сигурно си спомняш, че наоколо се навъртат джуджета, с които ти трябваше да се справиш.
	Той не обърна внимание на забележката й. С блестящия край на жезъла си той побутна единия труп.
	— Съдейки по множеството белези и по-малки рани, този е убит от джудже… с помощта на други джуджета — започна Зендарин Уиндранър и после посочи втория труп. — А този е довършен от мощното оръжие… на някой доста по-висок от гадините Бронзбиърд.
	Тя обърна към него обгорената страна на лицето си.
	— И как точно би ме заинтригувало това?
	— Ти каза, че той наближава — този, който искаш да дойде! Това не значи ли, че вече е тук?
	Жената в абаносовочерно се засмя… Страховита гледка…
	— Мислиш ли, че това е най-доброто, на което е способен? Скъпи мой Зендарин, когато той дойде, ще бъде по много по-хитър и много по-могъщ начин от този…
	— От този какво… — той замлъкна, когато тя мина покрай него, за да разгледа втория труп.
	Дългата нежна ръка премина по въздуха около тялото, спирайки се върху гърлото. Жената се усмихна, показвайки искреното си удивление от майсторския разрез.
	— Това е дело на опитен воин — заяви тя.
	Изведнъж ръката й засия в червено и отново премина върху раната на гърлото.
	— Воин, който се цели точно в жизненоважните точки.
	— Какво правиш?
	— Откривам частица от истината — отвърна тя, изправяйки се.
	Червената светлина отслабна и тя протегна ръката си към Зендарин.
	— А истината е по-близо до дома, отколкото предполагаш…
	Зендарин не обичаше гатанки, освен ако не ги изричаше самият той.
	— Ако знаеш нещо, кажи го!
	Тя му хвърли поглед, който моментално го усмири.
	— Спомни си на кого говориш и контролирай тона си! Мога да понеса твърде много неподчинение от твоя страна, но дори моето търпение си има граници…
	Зендарин мъдро реши да си замълчи и се поклони.
	— Така е по-добре.
	После посочи труповете. От дланта й изригна огнено кълбо, което полетя към телата и се разцепи на две. Двете по-малки кълба се стрелнаха към тях. Труповете се обвиха в пламъци и за секунди станаха на пепел. Дамата в черно вдиша дълбоко пушека, а изражението й разкри тъмно задоволство.
	— А-а, какъв приятен аромат, нали?
	— Ще ми отговориш ли? — напомни й кървавият елф.
	С другата си ръка тя отпрати пепелта, която излетя от залата, явно за да се изсипе в неизползваемите недра на Грим Батол. Единственото нещо, което остана от труповете, беше малък… връх на стрела.
	— Вземи го.
	Той се подчини.
	— Да ти изглежда познат?
	Кървавият елф се усмихна саркастично.
	— Това е дело на висш елф!
	— Да, но това не е всичко. Аз го познах. Ти също би трябвало да го познаеш.
	— Така е…
	Той завъртя върха да го разгледа по-добре. Беше изработен не от какъв да е камък, а от бяла перла. Но това далеч не бе всичко — това можеше да нанесе много по-сериозни поражения на жертвата си от всяка друга смъртоносна стрела.
	— Изработката е таласианска. Тези стрели отличават любимците сред рейнджър-генералите на Силвърмуун*. Никой кървав елф не би убил стражите, значи… тук е дошъл оцелял рейнджър…
	[* Силвърмуун — Silverymoon (англ.) — сребриста луна — Б.пр.]
	— За мен не е от значение, че някакви елфи са се навъртали тук — обезобразената жена го изгледа отблизо. — Но вярвам, че ти знаеш точно кой е виновен и това вече е интересно.
	— Не е нищо… — изскърца той, захвърляйки върха на стрелата, сякаш беше опарил ръката му. — И ще си остане нищо… Аз ще се погрижа за това.
	— И по-добре го направи. Нищо, абсолютно нищо не трябва да обърква плановете ни.
	Тя прикова поглед в кървавия елф.
	— Не струваш чак толкова много — завърши тя и се обърна, за да продължи работата с яйцето си.
	Зендарин побесня заради начина, по който бе отпратен като някакъв скардин, но прикри гнева си с безразлично изражение. Освен това имаше на кого да излее яростта си. Типично прибързано — за което свидетелстваше и събирането й с магьосника и потенциално опасните мелези, които бяха създали — тя беше дошла при него, вместо да изчака той да намери време, за да се върне за децата й.
	„Така е по-добре, скъпа братовчедке“, помисли си Зендарин, излизайки от бърлогата на дамата. „Може би ми посочваш различна пътека към магията, за която жадувам. По-лека пътека, с повече личен потенциал… и никой, на когото да се кланям…“
	Изведнъж в пещерите отекна силен рев. „Детето“ отново беше гладно. Без предупреждение или логично обяснение, дамата беше решила да забави храненето му, проявявайки внезапен интерес към други страни на растежа му. Въпреки това, бяха решили съществото да бъде нахранено на следващата вечер. Зендарин дори се бе съгласил да му предостави част от енергията на жезъла си, за да видят как тя би се отразила на развитието му.
	„Още малко… ще я търпя още малко“, реши той. „После… после ще мога да се справя с нея и с теб, скъпа братовчедке. Не само че ще пожъна успехите, заради които жертвах толкова време и усилия в това противно място, но и ще довърша плановете си за малките ти зверчета…“
	Усещайки нарастващия си глад, кървавият елф се усмихна самодоволно. Скоро, много скоро той щеше да получи достъп до изобилен източник на енергии, който нямаше да му позволи да чувства глад никога повече. Скоро той също щеше да се нахрани до насита.


>	Девет

	Докато внимателно приближаваха целта си, Ириди научи още от историята на Калек и Анвийна. Младият син дракон, който също като Крас беше останал в полуелфската си форма, изглежда имаше желание да я сподели с нея. Ириди знаеше, че това отчасти се дължи на поведението и призванието й, но освен това той може би просто искаше да нарани по-възрастния дракон с думите си.
	— Тя беше най-невинната душа — да, душа — която можеш да срещнеш — каза замислено Калек. — Никаква хитрост. Никакви преструвки. Тя беше това, което е… макар всъщност да не беше.
	Очите му проблеснаха към Крас, който вървеше няколко крачки пред тях. Откакто поеха на път, по-възрастният дракон не бе проронил нито дума. Дренаята не беше сигурна дали мълчи, защото концентрира магията си върху защитата им, или просто защото не може да каже нищо, с което да успокои другаря си.
	Калек й разказа за първата си среща с Анвийна, която го беше открила след като ловците на дракони, водени от отмъстителното джудже Харкин Гримстоун* и наети от маскирания Дар’кан, едва не го бяха хванали и убили. Дар’кан беше част от причината за унищожаването на Слънчевия извор, макар първоначалното му намерение да е било само овладяването на силата му. Това, което не е знаел тогава, обаче било, че бързото оскверняване и източване на Слънчевия извор от господаря му, Артас, не беше довело до пълното разпръскване на енергиите му.
	[* Гримстоун — Grymstone (англ.) — grym (зъл, жесток); stone (камък) — Б.пр.]
	Всъщност голяма част от тези, които са били освободени, след време са били обединени на друго, много далечно място. Но в един момент Дар’кан успял да засече това сливане и повел към мястото група воини на Немъртвите пълчища. Само че отначало никой не знаел, че Анвийна е ключът. Едно малко същество — странен хибрид между дракон и летяща змия — се било излюпило наблизо. Анвийна се сприятелила с него и напълно естествено го нарекла Раак, заради звука, който издавало.
	Без да се обръща или да забавя крачка, Крас най-накрая се намеси:
	— А-а, Раак. Още ли лети?
	— Изчезна веднага след нея. Реших, че е дошъл да те успокои да не се тревожиш повече за нея…
	Сега Крас рязко се обърна. Въпреки спокойното му изражение, Ириди усети повече, отколкото той показваше.
	— Искам само най-доброто за всички в Азерот, Калек… и Раак не се върна при мен.
	— Х-хм! Малкият е бил по-умен, отколкото си мислех.
	— Раак вече не е мой. Той избра да остане с Анвийна.
	Младият дракон се намръщи.
	— И не само той.
	— Какво се случи, след като се излюпи Раак? — прекъсна ги жрицата, опасявайки се, че спорът може да се задълбочи.
	Това бе последното място, където драконите трябваше да се карат помежду си. Калек й разказа историята за приключението, трагедията и надеждата. С още един син дракон — женски, на име Тири — били тръгнали да търсят магьосника Борел. Търсенето им ги довело до Тарън Мил, където били посрещнати не само от бившия паладин Джорад Мейс* — поредната жертва на мистериозния Борел — а и от Дар’кан и Немъртвите пълчища.
	[* Мейс — Mace (англ.) — боздуган, жезъл — Б.пр.]
	След битката, в която Тири превърнала Дар’кан в пепел, тримата с Джорад поели към Еъри Пийк, за да открият братовчеда на покаялия се Харкин Гримстоун. Само това джудже притежавало силата да премахне магическите вериги, които Дар’кан поставил на гърлата на Калек и Анвийна. След това всички решили, че бедите са зад гърба им. Но джуджето Логи било пленено от друго лудо същество — хитрия барон Валимар Мордис. Той бил отхвърлен*. Мордис доловил същността на Анвийна и се опитал да я използва, за да увеличи силата на един артефакт, наречен Окото на Нер’зул** — дяволска сфера, която съживявала гигантски немъртви. С нея Мордис вече бил успял да съживи един леден дракон — немъртъв дракон.
	[* Отхвърлен — Forsaken (англ.) — Б.пр.]
	[** Окото на Нер’зул — Orb of Ner’zhul (англ.) — Б.пр.]
	— Едва избягахме от Мордис и Немъртвите пълчища — промълви Калек. — Неочаквано бяхме спасени от един таурен. Траг пожертва живота си, за да спре някогашния си господар…
	— И после всичко се оправи ли? — попита Ириди, предчувствайки обратното.
	Синият дракон потвърди опасението й.
	— Ни най-малко. Логи беше убит, а Анвийна отвлечена… от Дар’кан…
	После предполагаемо мъртвият висш елф довлякъл Анвийна до първоначалното място на Слънчевия извор. Другарите й я последвали, но въпреки че се борили с всички сили, за да я спасят, се оказало, че всъщност Анвийна спасила тях. В същото време те се изправили и срещу мистериозния Борел, чиито интриги Калек открито смятал за причина за повечето им беди. Дренаята лесно достигна до истината за този Борел.
	— Този магьосник… Беше ти, нали, Крас?
	— Разбира се, че беше той… той има хиляди имена, хиляди лица! Той не е спрял да се меси във всичко поне от падението на нощните елфи — преди повече от десет хиляди години! Той само това прави — намесва се — и обрича всеки, който се забърка в плановете му!
	Крас се обърна. Лицето му бе все така безизразно, но очите му горяха. Ириди несъзнателно отстъпи крачка назад и дори Калек замълча.
	— Помня имената на всеки смел човек, елф, джудже, таурен, ъртън*, орк, дракон или друго същество от друга раса, от което съм имал нужда през вековете! Помня имената им и начина, по който много от тях намериха края си! Всеки път, когато заспя, в сънищата ми звучи молитва и скърбя за душите им!
	[* Ъртън — earthen (англ.) — глинен — Б.пр.]
	Въздухът около дракона-магьосник изпращя от несъзнателното излъчване на емоции, натрупвани с хилядолетия.
	— И ако животът ми можеше да ги върне обратно, бих го пожертвал, Калекгос! Бъди сигурен в това… и знай, че много от тези, които изгубихме от вида ни, бяха мои собствени синове и дъщери…
	Крас отпусна рамене. Двамата мъже се изправиха един срещу друг и на жрицата й се стори, че между тях протече безмълвен разговор. После по-възрастният дракон се обърна напред и продължи пътя си. Калек остана на място, но не след дълго настигна Ириди, която следваше другаря му. Дренаята не спомена и дума относно разразилия се спор. Вече съществуваше голяма опасност да бъдат забелязани и един сблъсък между дракони — и особено между мощните им енергии — можеше само да я увеличи.
	Тя не смееше да гъкне от страх да не подбуди поредното разногласие. Ириди искаше да узнае още толкова много неща за Калек и силната му привързаност към Анвийна и най-вече какво се беше случило преди „саможертвата“ й. Но не само че беше неуместно да повдига въпроса, а и тя самата трябваше да се фокусира върху пътуването. Калек обаче явно изгаряше от желание да сподели спомените си, макар и без да изразява злобата си към червения дракон.
	— Върнах се при орляка си след… след Анвийна — прошепна той на Ириди. — Но не можех да понасям пещерите. Там беше толкова претъпкано. Аз… станах причина за няколко сбивания, а сините дракони не използват само зъби и нокти, ние използваме и магия. Най-накрая привлякох и вниманието на господаря си — лорд Малигос. Той знаеше, че повече не мога да остана сред своите. Като че съдбата се намеси за тази мисия… съдба или проклятие.
	Той се загледа в гърба на Крас.
	— Знам какво се е случило със стражите ти в Грим Батол, Кориалстраз. Каквото и да има между нас, надявам се, че най-близките ти същества не са били сред тези, които са изстрадали най-много.
	— Благодаря за загрижеността ти… но… някои от тях бяха.
	Калек щеше да продължи, но Ириди изведнъж се сепна. Тя усети резонанс, който само тя можеше да познае. Някой използваше другия жезъл на наару… и неслучайно жрицата усещаше всичко толкова силно. Тя се опита да освободи своя, но беше късно. По-големият кристал проблесна, но не заради нейното усилие.
	— Какво правиш… — започна Калек.
	Жезълът се опитваше да се отскубне от ръката й. Тя усети как омеква, сякаш се топи. Единственото, което можеше да стори, беше да поддържа както физическата, така и духовна връзка с жезъла. Ириди дори не посмя да разфокусира енергията си, за да предупреди останалите. Но Крас осъзна част от проблема.
	— Калек! Той се опитва да й отнеме жезъла! Не можем да го позволим!
	Младият воин хвана жезъла с една ръка и около него се появи синя аура. Калек стисна зъби, опитвайки се да накара аурата му да обвие жезъла. Но собствената аура на кристала засия по-силно от всякога. Тя обгърна синия дракон, който изрева и полетя назад. В същото време жезълът почти се освободи. Ириди събра сили, фокусирайки цялата си духовна и физическа сила. Крас постави ръцете си върху нейните. Високата закачулена фигура затвори очи. Аурата на кристала го обви, както Калек… но драконът-магьосник само изпъшка.
	Дренаята, която познаваше тези енергии, се удиви от силата на Крас, особено след всичко, което беше преживял. Червено сияние започна да отблъсква аурата на кристала. За секунди Крас не само надви силите на кристала, но и позволи на Ириди да се възползва от инерцията, която й беше нужна. Тя успя да се концентрира и се присъедини към борбата на дракона-магьосник да попречи на кървавия елф да удвои нечестно спечелената си награда. И после… атаката спря. С почти едновременна въздишка, жрицата и Крас си отдъхнаха.
	— Благодаря… благодаря ти — успя да изрече Ириди.
	Крас вдигна очи към нея.
	— Добре ли си? Под твой контрол ли е жезълът?
	— Да и да.
	За всеки случай обаче тя освободи жезъла, изпращайки го на място, което само наару истински познаваха, онова място, от което само тя можеше да го призове. Или поне така се надяваше жрицата. Ириди не очакваше кървавият елф да се опита да направи това, което почти успя да постигне. Тя беше чувала, че неговият вид не са само заклинатели, но точно този елф явно имаше изключителни способности… или беше откраднал прекалено много магия. Каквото и да беше, дренаята осъзна, че е допуснала нехайство.
	Ако беше сама, Ириди със сигурност щеше да загуби дара си от наару. И вероятно живота си. Изведнъж се сети за Калек, който тъкмо се изправяше. Той изгледа Крас и нея и после изръмжа на първия:
	— Нищо не става по лесния начин с теб, нали?
	— Много бих искал поне веднъж да стане.
	Жрицата пристъпи към младия дракон.
	— Нека погледна ръката ти.
	— Добре съм — настоя той, показвайки й дланта си.
	Последните следи от тежкото изгаряне тъкмо изчезваха.
	— Виждаш ли? Няма нищо страшно.
	Но Ириди не беше убедена. Тя взе ръката му в своята и докосна нежно дланта му. Калек потръпна.
	— Какво направи току-що?
	— Нищо, само открих мястото, откъдето са проникнали енергиите на жезъла. Трябва ми малко време, за да се справя с това.
	— Но аз се излекувах.
	— Ти излекува само физическата рана, но в същото време си затворил част от енергията вътре. И със сигурност не би искал да се разпространи.
	Със свободната си ръка жрицата отново призова жезъла си. Калек започна да се дърпа.
	— Ще го използваш ли?
	— Написано е, че причината може да стане решение. Всичко ще е наред.
	Тя не добави, че това би било възможно само ако кървавият елф не се опита да й го отнеме отново.
	— Моля те. Имай търпение.
	Калек се намръщи, но й позволи да опре върха на жезъла в дланта му. Дори не се възпротиви, когато прониза точното място с върха на кристала. Кристалът проблесна за миг. От тънкия прорез се изви тънка енергийна нишка, подобна на аурата на кристала.
	— О, Господарю на магията! — въздъхна Калек. — Това изобщо не го бях усетил.
	— Не… — отвърна дренаята.
	Тя отдръпна жезъла си, когато нишката се върна в кристала.
	— Ако искаш, може сам да си излекуваш раната.
	Той го направи, а Ириди отново освободи жезъла си. Чак когато изчезна напълно, тя успя да си отдъхне.
	— А сега какво? — попита Калек.
	Сякаш в отговор на думите му, нещо нададе вой. Нещо, което не беше далеч от тях. Нещо, което получи в отговор друг вой, който на дренаята й се стори, че идва от всички посоки.

	* * *

	Зераку започваше да губи търпение. Той вече имаше план, но не и възможност да го изпълни. Магьосницата и елфът, който й помагаше, бяха пропуснали обичайното хранене на създанието си. Чакането буквално подлудяваше Зераку. Но изведнъж осъзна, че не е сам. Някой се беше прикрил от погледа на скардина — драконът най-сетне беше научил как се наричат люспестите гадини — но не и от изострените сетива на Зераку.
	Разбира се, в състоянието, в което се намираше, той нямаше как да използва тази информация. Пред очите му се появи сянка, която ту проблясваше, ту изчезваше. Но за миг придоби по-ясна форма. Беше онзи елф. Кървавият елф. Съществото на име Зендарин.
	„Можеш да ме видиш“, удиви се сянката. „Колко интересно! Жезълът е мощен, но ти все пак ме виждаш… или поне частично“. Етерният дракон се опита да прогони гласа от съзнанието си, опитвайки се да наложи мислите си, като че забиваше игла дълбоко в него, за да нарани плътта на кървавия елф. „Хайде, хайде сега“, помисли си с насмешка Зендарин. „Няма да ти отнема много време и това ще си остане само между нас, нали?“
	Зераку се заинтригува. Той беше усетил порива на съществото и донякъде дори го подкрепяше. „Да видим какво можем да вземем от теб…“ В сянката Зераку зърна странния жезъл и веднага разбра, че не принадлежи на кървавите елфи. Дори блясъкът му беше невидим за скардина. Кървавият елф определено правеше нещо, което нямаше да се хареса на дамата.
	„Наблизо е“, продължи мъчителят му, но по-скоро говореше на себе си. „Почти го бях пипнал, но другите се намесиха. Нужно ми е повече… и мисля, че ти можеш да ми го дадеш…“ Както очакваше етерният дракон, Зендарин искаше да се нахрани с него. Жезълът беше мощен, но явно не достатъчно за целите на кървавия елф, каквито и да бяха те. Зераку потисна злорадството си. Може би този елф щеше да му свърши работата, която беше планирал за новото им създание. Сянката се приближи. Кристалът се насочи към Зераку.
	Но изведнъж Зендарин се обърна назад. Той изруга яростно и сякаш гръм отекна в съзнанието на етерния дракон. В следващия миг кървавият елф изчезна.
	Веднага след това в пещерата влезе единственото същество, което наистина плашеше дракона. Скардинът моментално падна на колене.
	— Е, мило дете — загука тъмната дама. — Как си?
	Тя не очакваше отговор, след като устата на Зераку беше завързана. За разлика от кървавия елф, тя не се опита да се докосне до мислите му, макар да не беше сигурно дали всъщност не ги вижда ясно.
	— Възстанови ли силите си? Трябваш ми здрав и силен! Ти искаш да си здрав и силен, нали?
	Тръпки побиха тялото на Зераку от тона й и голяма част от решителността му се изпари. Етерният дракон беше почти сигурен, че жената подозира за намеренията му и си играе с него.
	— Зендарин!
	Етерният дракон не очакваше кървавият елф да откликне — дори не очакваше елфът да е наблизо — но Зендарин го изненада, появявайки се почти веднага. Изражението му беше напълно невинно… или поне доколкото някой от неговата раса можеше да изглежда невинен.
	— Тъкмо теб търсех — каза кървавият елф.
	— Търсил си къде съм или къде не съм?
	Тя обърна обгорената половина на лицето си към Зендарин, за голямо успокоение на етерния дракон, който се ужасяваше от нея. Част от тръпките му изчезнаха. Но само част.
	— Намираме се в много деликатна ситуация, Зендарин. Осъзнаваш го, нали?
	Той се направи на обиден.
	— Разбира се, иначе…
	Кървавият елф изпищя — изведнъж почувства как тялото му започва да изгаря отвътре. Сякаш кръвта му се беше превърнала в лава и той очакваше всеки миг да изригне от плътта му. Зендарин падна на колене. В ръката му се появи жезълът, но дори да искаше да го използва, нямаше никакъв шанс. Той се изплъзна от ръката му и изчезна.
	— Иска ти се да си разкъсаш кожата и да изкървиш докрай, за да избягаш от болката, нали? Но няма да можеш… Аз самата не мога…
	Кървавият елф се преви на една страна, притискайки гърдите си. Тя го погледа известно време и после махна с ръка. Болката рязко спря. Плувнал в пот, Зендарин спря да пъшка и не след дълго успя да си поеме дъх. Той вдигна очи към дамата в черно и не видя и следа от злоба в изражението й.
	— Това беше само предупреждение. Последното предупреждение. Дадох ти толкова много и най-вече ти предложих път към източник на енергия, за който твоят вид може само да си мечтае.
	Кървавият елф мъдро замълча.
	— Знам колко много значи за теб тази крадена играчка — добави тя, явно имайки предвид жезъла му. — И усещам, както и ти, че един от тези, които идват насам, носи още една такава. Колко мило, че си решил да я добавиш към колекцията си… Не съм ли права?
	Зендарин внимателно кимна.
	— Е, ако успееш да се докопаш до новата играчка, можеш да я задържиш… Но няма да позволя на никого да се меси в плановете ми.
	— Аз… Аз никога не…
	— Много внимавай какво ще ми кажеш, Зендарин Уиндранър. Вече успя да ме разочароваш, и то много. Мразя разочарованията. Синът и дъщеря ми се оказаха големи разочарования…
	— Този път няма да бъдеш разочарована. Всичко… всичко ще стане както желаеш, милейди…
	От усмивката й потръпна не само кървавият елф, но и етерният дракон.
	— Само това искам… само…
	Тя се обърна към Зераку, който искаше да се скрие от нея. Но тя продължи да говори на кървавия елф, който съумя да не мърда от мястото си.
	— И все пак, смешният ти опит да се сдобиеш с другата играчка ми даде нужната информация за него. Дойде време да се заемем с този въпрос. Може би ще се зарадваш да разбереш, че Раск вече ловува навън, заедно с група скардини, разбира се. Дори се възползвах от услугите на малкото ти животинче.
	Зендарин присви очи.
	— Разбира се… Дадох дума, че ще бъде на разположение, когато е нужен.
	— Радвам се, че одобряваш — отвърна тя с нескрита насмешка. — Мислех, че ще се изненадаш, че той ми се подчини без твоето позволение.
	— Разбира се, че не…
	Забулената магьосница плесна доволно с ръце.
	— Ще се подготвим ли за гости? — тя обърна ужасяващата си усмивка към Зераку. — И после ще има хубаво хранене. Бедната душица отново е гладна. Много гладна…
	Тя напусна пещерата, следвана от кървавия елф. Последните й думи накараха етерния дракон да се замисли дали, както Зендарин, дамата в черно беше наясно с намеренията на пленника си. Дали не го беше предупредила, че каквото и да се надява да постигне, няма да може да стане. Ако наистина е така, за Зераку нямаше никаква надежда…


>	Десет

	Воят не беше на хрътки, макар в него да си личеше животинската им настървеност да докопат плячката си. За тези, които го чуваха по-отблизо, той наподобяваше повече гласовете на хора… или джуджета.
	Скардините тичаха по земята около Грим Батол по-скоро като животни, отколкото като разумни същества. Те подскачаха по неравната земя, придвижвайки се по-пъргаво, отколкото набитите им тела биха позволили на пръв поглед. Някои се катереха и по скалите, дори увисваха надолу, търсейки плячка и под тях. Настървено душеха земята и въздуха за всеки живот, който можеше да се появи около тях. Макар да бяха научили от господарката и водача си къде точно е била видяна последно плячката им, винаги имаше шанс наоколо да се навъртат и други нарушители — като онези джуджета Бронзбиърд.
	Скардините имаха особена склонност да преследват далечните си братовчеди. Все пак за тях Бронзбиърд бяха вкусна храна. На два или на четири крака, по земята или по скалите, дивата глутница бързо се разпръсна в далечината. Недалеч от тях ги следваше малка група драконспони. Те не бяха водачи, а просто ловци. Водачът беше първият люспест слуга на тъмната дама — драконидът Раск.
	Той беше както по-едър от другите от чудовищния си вид, така и по-свиреп. Освен това беше особено схватлив и в някои отношения дори по-хитър от кървав елф или джудже. Беше научил от господарката си неща, за които дори Зендарин не подозираше и точно заради това изпълняваше заповедите й с особено… преклонение. Кръвожаден, колкото и самите скардини, той водеше драконспоните към плячката им. Господарката му го беше предупредила какво да очаква и въпреки сериозността на мисията му, Раск нямаше търпение да се изправи срещу неканените гости.
	— Движете се — изръмжа той на близкия скардин, като подчертаваше нетърпението си с камшик. — Открийте ги…
	Скардинът се втурна напред. Вече бяха близо. Много близо. Раск се обърна към стоящия до него драконспон.
	— Сигналът…
	Стражът му се озъби доволно, вдигна високо факлата, която носеше, и я размаха три пъти към задната редица. За миг се материализира бляскава форма, но бързо изчезна. Раск кимна.
	— Добре… — той изплющя с камшика си към друг скардин. — Хванахме ги…

	* * *

	— Няма нужда да се преструваш повече — каза мрачно Крас. — Това, което търсим, сега търси нас…
	— Трябва ли да споменаваш нещо толкова очевидно? — отбеляза Калек с нотка на враждебност.
	Крас не му обърна внимание и вместо това разпери ръце. Закачулената фигура започна да се трансформира… Но изведнъж изохка и се сви, все още във формата си на странен елф, далеч от истинската си същност. Докато Ириди се притече да му помогне, Калек започна да се трансформира. За разлика от Крас, той безпрепятствено се превърна в дракон.
	— Погрижи се за стареца! — заповяда й синият дракон и се издигна във въздуха.
	Дренаята знаеше, че допускат грешка, като оставя Калек — или Калекгос — сам, но сега Крас отново се нуждаеше от нея. Тя се наведе над свлеченото му тяло и започна да търси начин да му помогне.
	— Всичко това… е планирано — въздъхна той. — Тази слабост! Това… тя започна много преди да дойда тук…
	— Какво искаш да кажеш? — попита жрицата, прокарвайки ръка над тялото му, за да потърси източника на болката му.
	За нейна изненада, той рязко се изсмя.
	— Кой… Кой друг може да са очаквали да дойде в търсене на истината? Сините… да… защото те са пазителите на магията! Но… преди всичко те ще очакват мен!
	Ириди не можеше да разбере нито думите, нито болката му. Помисли, че е открила нещо около корема му, но усещането беше твърде слабо, сякаш е или много малко, или е добре прикрито.
	— Не ми обръщай внимание! Не оставяй… не оставяй Калек да стигне до тях! Все още мога да проваля плановете им! Трябва ми само още малко време!
	Тя се изправи. Вече беше късно да върне синия дракон. Така и каза на Крас.
	— Глупав младок… — Драконът-магьосник отново изохка, но изглежда се беше посъвзел. — Просто ме хванаха неподготвен. Само ако беше почакал…
	Докато говореше, Крас протегна едната си ръка, скрита в ръкавица. В нея Ириди видя малко златно парче. То беше едновременно красива и ужасна гледка.
	— От всички други места — продължи Крас — Грим Батол е единственото, в което бих си позволил да използвам дори това, защото то със сигурност все още е свързано със злото на планината.
	Крас изправи рамене.
	— Съжалявам само, че Калек може да пострада точно когато не трябва.
	Тялото му се разтресе. Очите му се обърнаха под клепачите. Отначало Ириди реши, че получава някакъв гърч, но после осъзна, че прави особено мощно и опасно заклинание.
	— Освен орките, в миналото тук имаше други дракони — каза високият заклинател. — И сред тях беше най-тъмният от тъмните. Сега призовавам мрачния спомен, за да подсили това заклинание…
	Но това, което Крас възнамеряваше да стори, всъщност се провали. Златното парче изведнъж почерня. Крас изсъска от болка и, въпреки всичките си усилия, беше принуден да пусне парчето. Щом се удари в земята, то възвърна първоначалния си цвят и блясък. Жрицата веднага се присегна за него, но заклинателят извика:
	— Не!
	Пръстите й дори не го докоснаха, но дренаята изведнъж усети рязка промяна в картината. Тя видя сенки на дракони — стотици дракони — които я наобиколиха като духове. Не… не духове… а спомени… После образът изчезна и тя отново се озова до Крас… само че вече не бяха сами.
	От всички страни ги атакуваха страховити дундести същества, наподобяващи джуджета, но с люспи като гущери и някои от тях се придвижваха на четири крака. Приближавайки до тях, едни сваляха от гърба си копия, други — камшици. Крас махна с ръка към най-близкото до него същество. На челото му просветна смущаваща руна.
	— Никой тук не би трябвало да познава този символ! — изломоти драконът-магьосник. — Никой, освен…
	Той не успя да продължи заради камшика, който се уви около протегнатата му ръка. Кошмарното джудже, което държеше камшика, го дръпна силно, но изръмжа изненадано. Крас не отстъпи от мястото си.
	— Не съм толкова лесна плячка, дори сега — изсъска той към нападателя си.
	С невероятна сила Крас хвана с другата си ръка камшика и придърпа нищо неподозиращия си враг напред… към друго връхлитащо същество. В същото време Ириди отблъсна с крака друго създание, което се опита да я хване. Докато то се търколи назад, ръката й се стовари върху гърлото на следващото. На сантиметри от главата й изсвистя копие. Звярът се спусна да издърпа копието си за втори опит, но Ириди последва примера на Крас и сграбчи другия му край. Използвайки собствената му тежест срещу него, жрицата го подхвърли над себе си. Но преди да успее да използва копието, някой й го отне с един камшичен удар. Непоколебима, тя призова жезъла си, молейки се който и да иска да й го отнеме, да не се опита да го стори точно сега.
	До нея Крас се бореше храбро и умело като някой с нейното призвание, но самият факт, че това се налагаше, доста я притесняваше. Защото той беше невероятно мощен дракон, но сега не можеше нито да се превърне в това, което е, нито да използва вродената си магия.
	Жрицата се чудеше какво може да стори. Ако тези същества не се поддаваха на магия заради руните си, значи жезълът й щеше да й служи само като физическо оръжие. Но тя все пак го насочи към следващия, който я нападна. Концентрира се… Люспестото джудже застина в движение, със зинала уста, готова да захапе плътта й.
	Изненадана от успеха си, дренаята едва забеляза чудовищния противник, който се приближи до тях. Той наподобяваше някой от нейния вид, дори човек или елф, но изглежда един от родителите му бе някой от расата на Крас или Калек, макар да беше черен като нощта.
	— Този! — изсъска той. — Господарката иска този! Другите ги убийте!
	Ириди насочи жезъла си към драконида. Страшен рев се разнесе в небето над тях. Тя вдигна очи и видя как, обвит в странна сива аура, Калек пада право надолу. Крас я дръпна рязко.
	— Тръгвай, дренаи! Аз ще се справя с тези тук…
	И изведнъж се наежи. И без това бледото му лице сякаш напълно се обезкърви. Той едва се държеше на краката си.
	— Никой магоубиец* няма такава сила! — отсече той. — Никой…
	[* Магоубиец — mageslayer (англ.) — Б.пр.]
	Същата сива аура обхвана и неговото тяло. Крас простена. Но дори докато се олюляваше, драконът-магьосник махна с ръка към жрицата.
	— Казах да тръгваш!
	Светът около Ириди изчезна.

	* * *

	Висшата елфа трудно понасяше тунелите, но не заради някакво чувство на клаустрофобия. Верееса всъщност беснееше, че не може да изскочи навън и да отнеме живота на продажния си братовчед.
	— Той трябва да се покаже по някое време! — за пореден път настояваше тя. — И ми трябва само една точна стрела, за да довърша това, което трябва да се довърши.
	— По-вероятно е онзи звяр да довърши теб, преди да успееш да пуснеш стрелата — възрази Ром. — Той не е като другите кървави елфи, които съм виждал. Жаден е за магия, добре, но вече е събрал достатъчно, за да удави теб и всеки друг. Разполага с онзи жезъл, за който ти разказах, освен това си има и магоубиец.
	— Не съм магьосница като мъжа ми. Едва ли ще може да ми повлияе.
	— Не си виждала този магоубиец! Направили са му нещо и мисля, че тъмната дама има пръст в това.
	Верееса присви очи.
	— И преди си споменавал тази жена! Коя е тя? Кървав елф ли е? Човек?
	Старият ветеран извади лулата си, по-скоро да успокои нервите си, отколкото да изпуши гадостите, с които разполагаше.
	— Не знам много за нея, но предполагам едно-две неща. Много е бледа и чертите й наподобяват човек или елф, или и двете.
	— Тези раси рядко се смесват, синовете ми са доказателство за това. Но какво имаш предвид… какви са чертите й?
	Ром се опита да си спомни последния път, когато беше видял дамата в черно, макар и отдалече.
	— Тя носи було, което обаче не скрива това, че едната страна на лицето й — не, сигурен съм в брадата на дядо ми, че повече от половината й тяло — е било изгорено доста лошо!
	— Тя е отхвърлена! — намеси се едно от джуджетата.
	— Не е от отхвърлените — възрази водачът му. — В нея има живот, въпреки че наподобява повече лудост или зло.
	Верееса се замисли.
	— Има ли име?
	— Не съм го чувал още. Всички се отнасят към нея като към кралица… и то лоша кралица. Скардините се страхуват от нея…
	— Скардини?
	— Изглежда са някогашните джуджета от клана на Тъмните железни. По-скоро зверове, отколкото разумни същества. Имат люспи като драконспони и често тичат на четири крака.
	— Захапката им е отровна — добави Гренда.
	— Не е отровна, но може да ти прилошее от помията, която ядат. Скардините не правят разлика между гнило и прясно.
	Верееса кимна. Съдейки по изражението й, Ром можеше да се досети, че сравнява скардините с някои промени на собствената си раса. Накрая тя продължи:
	— И коя мислиш, че е тази магьосница? Какво прави в Грим Батол?
	— Най-доброто ми предположение е, че е от Даларан, но само защото знам, че си има работа с магия. А какво е намислила… Щом е свързано със страшната планина, определено не е нищо добро, а този рев си е живо доказателство за това.
	Ром вече й беше разказал за рева, дори за този, който ги спаси от капана на кървавия елф. Верееса се поинтересува, но само доколкото беше замесен Зендарин.
	— Не мога да го оставя! — избухна отново тя. — Няма!
	Ром изръмжа заради непреклонния й устрем, макар че той самият притежаваше тази черта. Един от стражите се промуши между останалите.
	— Раск е на лов за нещо! — извика въодушевено той.
	— Какво си чул? — попита Ром.
	— Чух го да вика след група скардини, които тичаха като глутница вълци. С тях има поне двама-трима драконспони!
	Водачът на джуджетата потърка брадата си.
	— Раск не излиза, освен когато дамата си е наумила нещо. Той е главният гущер, единственият, който може да си позволи да не се подчини на братовчед ти…
	— Дали ще знае къде е Зендарин?
	Ром изруга.
	— Милейди! Да тръгнем сега след Раск би било толкова глупаво, колкото да тръгнем след Зендарин!
	— Защо тогава сме тук, Ром? Тези, които могат най-добре да спомогнат за мисията ти, явно са прекалено голяма заплаха за нас!
	Веднага щом каза това, тя прехапа устни, явно съжаляваше за изблика си. Тунелите потънаха в тишина. Почуквайки с лулата си по близката стена — и осъзнавайки, че така и не я беше напълнил, камо ли изпушил — Ром измънка:
	— Не можеш да кажеш повече от това, което вече съм си казал сам. Двоумих се, да, но само заради предишните ни инциденти… Но истината е, че когато се натъкнахме на теб, имах намерение да се вмъкна в Грим Батол.
	Гренда подскочи гневно.
	— Знаех си! Знаех си, че нещо си наумил…
	— Мълчи! Ако продължиш да викаш, ще докараш всичките скардини тук!
	— Кого ли преследва Раск? — продължи Верееса. — Кой друг е там?
	— Не мислех, че има други, освен нас, докато ти не се появи. Ти ни спаси с онзи огнен гръм, нали?
	Рейнджърът кимна, слушайки с половин ухо.
	— Ронин? Може ли да е Ронин? Той може да е в беда!
	На Ром не му хареса накъде отиваха нещата.
	— Магьосникът? Той не може да е тук, но пък той си е доста мощен!
	— Може би… а може би не — Верееса се обърна към изхода. — Полагаше усилия да ми помага, докато изпълняваше задачите си в Даларан. Никога не е възнамерявал да поема водачеството там, но в отчаянието си те се обърнаха към него. Умората е най-големият му враг… а ти сам каза, че този магоубиец не е като другите, с които си се сражавал в миналото.
	С неохота джуджето потвърди.
	— Този е силен…
	— Трябва да тръгвам.
	Тя си проправи път през джуджетата, които не бяха сигурни в решението на Ром и останаха по местата си. Той ги удостои с цветист епитет. Прибра неизползваната си лула и провери секирата си.
	— Не стойте така — изрева Ром към воините до Верееса. — Мислите, че ще я оставим да тръгне сама ли?
	Другите джуджета се провикнаха възторжено и последваха Верееса. Ром се намръщи — беше твърде уморен да се бие и твърде уморен да бездейства. Така и не разбираше това странно чувство, затова и се отказа да мисли повече за него. Важното беше, че отново излизаха навън и той трябваше да се погрижи никой от тях да не загине. А сега това включваше и рейнджъра.
	Стражът, който се появи с новината за Раск, вече отместваше скалата. Той се покатери, следван от Верееса. Отгоре се чу ругатня. Другите воини се подвоумиха и насочиха погледи към изхода. Ром си проправи път напред.
	— Какво има? Драконспон? Кървав елф?
	Джуджетата му направиха път. Въпреки че разполагаше само с едната си ръка, Ром лесно се измъкна навън. И онемя. Положението определено ставаше все по-сложно за старо джудже като него.
	На няколко метра от тунелите лежеше някакво тяло. Но не беше на драконспон, драконид или дори на кървав елф. Всъщност Ром не беше много сигурен какво беше така добре увито в широката мантия. Верееса коленичи до фигурата на земята. Много внимателно — защото точно тук всяка една непомръдваща фигура можеше да се окаже капан — тя обърна тялото. Беше женско… и възможно най-малко очакваното нещо. Дори висшата елфа, която със сигурност беше по-добре запозната с другите раси от джуджетата Бронзбиърд, се изненада от това, което видя. Но поне можеше да назове името, което в момента убягваше на Ром.
	— Дреная!

	* * *

	Крас не видя и следа от Калек и явно необузданият нрав на младежа не бе в негова полза. Но все пак не можеше да го вини, защото той самият не се справяше по-добре. Магоубиецът се материализира, използвайки умението си да проблясва и изчезва — нещо, което драконът-магьосник много добре познаваше.
	Това, което не познаваше обаче, беше както издръжливостта му — магията на Крас би трябвало да повали елементала — така и способността му да я отблъсне обратно към него със сила, неприсъща на никой магоубиец. Крас вече разбра на какво се беше натъкнал по-рано, когато изпрати съзнанието си в Грим Батол. Тогава се беше усъмнил, но не можеше напълно да приеме истината. Сега тази истина беше дошла за него.
	Магоубиецът беше полупрозрачна, виолетово-синя сянка с неясно очертани, наподобяващи шипове израстъци на мястото, където трябваше да са раменете, и имаше страховита, странна птича глава. Двете блестящи бели очи бяха единственото по-ясно нещо. Като че ли имаше и ръце, но те ту се появяваха, ту изчезваха. Но каквато и да беше истинската му форма, Крас не беше срещал подобен магоубиец в аналите на Азерот.
	Този притежаваше мощна магия, много мощна магия. Може би колкото на черен дракон? „Възможно ли е… това да е дело на Детуинг?“, чудеше се Крас. Все пак сега го атакуваха както дракониди, така и драконспони от черния орляк.
	Той отстъпи назад, опитвайки се да си спечели време за атаката, която планираше срещу това невиждано чудовище. Две люспести джуджета се хвърлиха към него, но макар да не можеше да ги надвие директно, драконът-магьосник поне знаеше как да се справи с тях. Той отвори уста и устните и челюстите му се разшириха повече, отколкото беше възможно за смъртно същество. От гърлото му изригна огън, който погълна земята около скардините. Почвата изригна, посипвайки съществата с пламъци, камъни и пръст. Удар от камшик уцели ръката му. Крас потръпна, но болката не беше голяма. Той се обърна и се изправи срещу драконида.
	— Значи господарят ти е жив? — запита Крас противника си.
	Драконидът само се изсмя. Той не погледна към Крас, а зад него. Драконът-магьосник реагира инстинктивно, но твърде бавно. Беше се фокусирал върху магоубиеца… Само че на мястото на магоубиеца сега беше останал само неговият послеобраз. Самият той вече беше зад гърба на Крас. Драконът за пореден път се убеди, че противникът му не действа по традиционния за магоубиец начин.
	Някой беше положил огромни усилия да направи това същество много по-коварно. Крас не можеше да се трансформира, но все още можеше да прави заклинания. Спомняйки си за успеха си с люспестите джуджета, той се фокусира не върху самия магоубиец, а върху това, което го заобикаля. Но преди магията му да достигне до земята и въздуха, Крас усети как губи контрол върху силите си и те се насочват върху магоубиеца — и обратно към него.
	Крас нямаше възможност да се защити от собствената си магия, намирайки се в такава близост до същество с неочакваните способности да абсорбира заклинания. Получи силен удар, който го запрати във въздуха към най-близките скали. Щом се приземи, земята изригна, отразявайки магията, с която Крас възнамеряваше поне да отвлече вниманието на елементала.
	Отново Крас беше този, който пое удара. При нормални обстоятелства нищо не можеше да му се отрази толкова зле… Но в Грим Батол нямаше нищо нормално. Крас се приземи по гръб, напълно изумен.
	Беше допуснал нехайство, сериозно нехайство. Дори по-лошо, беше се оставил да бъде поведен като добитък към кланицата. Драконидът насочи поглед към него. Черният звяр протегна ръка, показвайки на Крас какво държи в нея.
	Макар със замъглено зрение, драконът-магьосник веднага го разпозна. Беше малко златно парче… но не същото, което той самият беше държал по-рано. Драконидът се усмихна широко. Дългият му червен език заигра напред-назад от устата му, докато доволно каза:
	— Господарката отдавна те чака, много отдавна…


>	Единадесет

	Ириди отвори широко очи. Тя се изправи и извика:
	— Не! Не ме отпращай!
	Но чак когато спря да крещи, осъзна, че вече не е с Крас или синия младеж. Вместо това жрицата лежеше в осветен от факли тунел, заобиколена от джуджета. Не… джуджета и една по-добре позната фигура. Дренаята реши, че е пленена и моментално призова жезъла си. И точно когато го сграбчи, елфската фигура я хвана за китката. Ириди скочи на крака… или поне се опита. Главата й се удари в ниския таван. Зашеметена, тя се олюля назад. Среброкосата фигура хвана жезъла и с удивление видя как изчезва от ръката й.
	— Каква е тази магия?
	— Такава, каквато няма да можеш да добавиш към арсенала си, кървав елф…
	— Отвори си очите и не ме наричай с това прокълнато име, дренаи! — отсече елфата. — Аз съм потомка на висшите елфи…
	Ириди най-сетне забеляза разликата. Беше срещала представители на тази раса и се укори за грешката си. Самите й очи, в които липсваше онзи зъл зелен блясък, бяха достатъчно доказателство.
	— Висш елф… прости ми за изблика. Учителите ми биха останали поразени.
	— Значи си жрица.
	— Опитвам се да бъда — отвърна дренаята, а в гласа й прозвуча съжаление за недостатъчните й способности.
	Висшата елфа пренебрегна това.
	— Аз съм Верееса. Джуджето до теб е Ром — водачът на тези воини.
	— Милейди — изръмжа старото, набито джудже.
	Ириди се загледа в него по-дълго от необходимото, но само защото й се стори, че Ром изглежда по-стар, отколкото е всъщност. Но после се сети, че се е отнесла доста неучтиво към него и отмести погледа си.
	— А твоето име? — напомни й Верееса.
	— Ириди.
	— Какво търсиш толкова близо до Грим Батол, Ириди?
	— Дойдох за… — жрицата се спря, спомняйки си последното нещо, което й се бе случило, преди да припадне. — Крас! Не! Те се нуждаят от помощта ми! Къде са?…
	Висшата елфа я прекъсна, преди да успее да продължи.
	— Какво каза току-що? Какво име назова?
	— Крас! Атакуваха ни… люспести зверове, наподобяващи джуджета…
	— Скардини! — изръмжа Ром. — Тези, които чухме! Значи са преследвали теб и приятеля ти, а?
	— Това няма значение! — намеси се Верееса. — Ти спомена името Крас! Висок, блед, прилича на елф, а очите му показват възраст, която дори външността му не може да прикрие?
	Ириди кимна. Лицето на Ром се сбръчка още повече.
	— Името. Бях го забравил. Не може да бъде…
	Рейнджърът се приближи до дренаята.
	— А в очите ти виждам, че ти също знаеш какъв е всъщност той…
	— Да.
	Жрицата не каза нищо повече, но очите й започнаха крадешком да се местят от Верееса към джуджетата и обратно. Висшата елфа очевидно четеше мислите й.
	— Ром, вече казах твърде много — прошепна тя. — Може ли тримата да останем насаме?
	— Намерете си работа, момчета! — заповяда Ром на останалите. — Ти също, Гренда. Всички си имате задачи, нали?
	Верееса изчака, докато всички воини изчезнат, и се обърна към Ириди:
	— По-добре вече не повишавай тон. Звукът лесно се разпространява из тунелите, а джуджетата са доста шумни.
	Последните й думи прозвучаха с лека насмешка. Ром се изкикоти, но не отрече.
	— Истина ли е, милейди? — попита най-сетне той. — Това същият Крас ли е, който изплува от старата ми памет? Това би било доста странно!
	— Странно е точно казано, Ром. Не помня точно колко знаеш за него, но не беше малко.
	— Крас от Кирин Тор — отвърна той. — И, да, знам, че освен това е… червен дракон.
	— Другите… някой от тях знае ли?
	— Не, запазихме тайната от тях. Имаш думата ми.
	Верееса се намръщи.
	— Звучиш и изглеждаш по-различно, Ром. Има някаква промяна, която не мога да проумея.
	— Ако намекваш за говора ми, известно време се наложи да бъда посредник между твоите хора и човеците. Опитах се да науча техните маниери. Оттогава мина доста време и много от думите ми се изплъзват… Понякога ми се иска да си бях останал там, колкото и влудяващо да беше.
	После посочи лицето си.
	— А, ако имаш предвид външния ми вид, за това е виновна Грим Батол. Прекалено много време се навъртах там и се трових от проклетата планина. Не съм го споменавал преди, но много от воините, които помогнаха да прогоним орките, си отидоха доста по-рано от обичайното. Всички остаряха прекалено бързо. Сигурно просто съм по-голям инат, но и мен ме яде това зло.
	— Не е трябвало да се връщаш.
	— Не можех да оставя някой друг да го стори вместо мен… — той махна ядосано с ръка. — Но това не е нито тук, нито там! Ако Крас… Кориалстр… Крас е наблизо, най-накрая ще можем отново да спрем това, която се вихри в Грим Батол!
	Ириди стоеше мълчаливо, най-вече защото главата й беше започнала да пулсира. Сега обаче използва уменията си, за да игнорира болката… и да изрече това, което трябваше да каже по-рано:
	— Крас и Калек са в опасност! Нападнаха ги скардини и драконоподобни същества…
	— Да, драконидът Раск и няколко драконспони…
	— Но с тях има и още нещо, което Крас нарече магоубиец…
	Верееса явно не се впечатли.
	— За него един магоубиец не би бил особен проблем…
	Жрицата си спомни за притеснението на Крас.
	— Има и нещо друго… Крас страдаше от нещо, което явно беше дело на магия — сега Ириди привлече вниманието и на двамата. — Освен това той явно подозираше кой е виновникът за това. Съдейки по реакцията му, той много добре го познава.
	— За кръвта на Гимел… — изломоти Ром.
	Погледът му срещна очите на Верееса.
	— Не мо’е да мислиш, че… — добави той със стария си маниер на говор.
	— Не може да бъде! — отвърна тя разтревожено. — Макар че, може би… Не!
	— Какво? — попита настоятелно дренаята. — За какво, за кого говорите?
	Джуджето потърка лице с деформираната си ръка.
	— Точно така… ти не си от тук… или от Азерот. Може и да не познаваш черния звяр.
	— Черния звяр? Драконоподобните бяха черни…
	— М-да, защото са създадени да служат на един господар, а присъствието им само потвърждава вероятността той да е жив и виновен за всичко това.
	— Черен дракон?
	Жрицата нито беше виждала, нито чувала за такъв през краткото време, което беше прекарала в Азерот, но имаше логика той да съществува.
	— Толкова ли е смъртоносен?
	— Не само е смъртоносен — отвърна Верееса. — Той е самата смърт.
	— М-да — потвърди Ром, връщайки се от най-мрачните си спомени. — М-да, може Детуинг да е жив и да се е върнал в Грим Батол…

	* * *

	Крас бе погълнат от кошмари, повечето свързани с нежелани спомени. Той преживя отново залавянето на любимата си кралица и съпруга, както и принуждаването на малките й да служат на орките. Крас видя как червени дракони загиват в битка, използвани като хрътки от поробителите си. Започнаха да се смесват различни образи. Появи се страховит благородник. Демони от Пламтящия легион. Събирането на великите Изражения. Някои от спомените му не бяха от Грим Батол, но бяха свързани с нея по един или друг начин. Крас се опита да се събуди, но не успя. Беше твърде слаб. Кошмарите — спомените — безмилостно го тормозеха. После ужасните образи избледняха и той усети, че не е сам, където и да се намираше.
	— Очаквах повече от теб — отбеляза подигравателно глас, който най-сетне измъкна Крас от съня му. — И не мога да разбера какъв точно представител на вида ни се преструваш, че си…
	Тялото на дракона-магьосник внезапно се разтресе. Той нададе рев и отвори широко очи. За съжаление, през тях Крас почти не видя друго, освен собствените си сълзи. Опита се да раздвижи ръцете и краката си, но осъзна, че е окован. Обикновени вериги не можеха да го задържат, но сега той беше ужасно слаб.
	— А-а, събуди ли се?
	Този, който се надвесваше над него със садистична усмивка, беше кървавият елф.
	— Много по-добре. Постарах се да бъда мил с теб. Все пак трябва да сме приятели…
	Погледът на Крас се спря върху жезъла, който елфът държеше. Беше абсолютно същият като този на Ириди и той отначало дори си помисли, че и тя е пленена. Но после си спомни какво беше направил — беше я изпратил на единственото място покрай Грим Батол, където поне за малко можеше да е в безопасност. Но това не можеше да се каже нито за него, нито за Калек. Младият син дракон също лежеше окован до него. Калек все още беше в безсъзнание. Изглеждаше като воин, а не като дракон и Крас се надяваше, че пленителите им все още не са ги разпознали. За съжаление, кървавият елф бързо разби надеждата му.
	— Значи си дракон… И двамата сте дракони… Прекрасно! Това вече променя нещата.
	Крас нямаше време за незначителни слуги.
	— Къде е? Къде е проклетият ти господар?
	— Господар? Аз, Зендарин, нямам господар… — кървавият елф насочи жезъла към гърдите на Крас. — А ти по-добре покажи уважение към този, който може да ти предложи надежда…
	Драконът-магьосник отново го изгледа с изненада, но кървавият елф се загледа зад него.
	— Проклетите й създания… — изломоти елфът.
	Зендарин вдигна откраднатия жезъл… и се превърна в сянка. Острите сетива на Крас му позволяваха да го вижда частично, но той не издаде по никакъв начин това, че тъмната фигура се измъкна от пещерата. Останал сам с Калек, Крас се огледа наоколо, надявайки да се намери някакъв бърз изход. Но единственото, което откри, беше причината за слабостта му. Едно златно парченце висеше над него, твърде високо, за да го достигне. Магията, която го държеше там, беше особено хитра и Крас много добре знаеше какви сили бяха нужни, за да поддържат във въздуха точно това нещо.
	Освен него, в пещерата нямаше нищо особено. Но златното парче говореше много за способностите на истинския му пленител, както и за самоличността на тази мистериозна фигура, особено след като кървавият елф вече потвърди, макар и не директно, че не той властва тук. Но имаше нещо, което смути Крас. Точно преди да изчезне, кървавият елф беше споменал „нея“ вместо „него“. Тя…
	— Ониксия… — изпъшка драконът-магьосник.
	Да, той вече знаеше кой го е пленил. Първата дъщеря на Детуинг беше успяла да оцелее. Сега всичко се изясни, освен самия начин, по който се беше спасила. Разбира се, тя беше черен дракон. Тя беше подкрепила каузата на баща си да снася яйца в бърлогата му, която се намираше в южните части на Калните блата*. Но освен това беше и възродила рода на Престър, преобразявайки се като лейди Катрана Престър в Стормуинд, за да държи водачите на Алианса разделени.
	[* Калните блата — the Dustwallow Marsh (англ.) — Б.пр.]
	Само че беше престъпила границата и заговорът й срещу крал Вариан Рин се беше обърнал срещу нея. Накрая той и група храбри воини я проследиха до блатата и макар и с много жертви, успяха да я убият… или поне така мислеха всички. Много е възможно да е била достатъчно хитра, за да заблуди Вариан.
	Ониксия и брат й бяха едни от най-лукавите дракони, макар геният им да беше насочен в неправилна посока. Нефариан дори беше успял да оправдае усилията на баща си и сестра си, създавайки хроматичните дракони*, но неговото дело беше прекратено. Той също се смяташе за убит от храбри воини, и ако Ониксия си беше взела поука от него, това можеше да обясни до голяма степен случващото се в Грим Батол сега.
	[* Хроматични дракони — chromatic dragons (англ.) — Б.пр.]
	Някакво сумтене привлече вниманието на Крас. Едно от ужасните джуджета се втурна вътре, за да провери дали пленниците са още там. Крас изпита отвращение към създанието. Отблизо изглеждаше още по-отвратителна смесица между джудже и дракон, и в сравнение с него дори драконидите и драконспоните минаваха за симпатични. Нещото се спусна към Калек, оглеждайки го свирепо.
	Крас не се съмняваше, че е способно да погълне жертвата си жива, и то с особена охота. Драконът събра всичките си останали сили и се загледа в него, за да привлече погледа му. Руната, отбелязана на челото му, светна силно и с потракващи зъби съществото избяга навън. Крас не очакваше слабата му магия да проработи, но искаше поне да го сплаши. Опитът му се оказа успешен, но съвсем го омаломощи, оставяйки го безсилен под влиянието на проклетото златно парче.
	Не след дълго той усети нечие друго присъствие. Нямаше съмнение чие беше то, не и толкова отблизо… Кралицата влезе тържествено в пещерата, следвана от слугите си. През тънкия си воал тя се вторачи в Крас. По изражението й се четеше леко удивление, но очите й горяха от силно задоволство.
	— Надявам се, че си добре — замърка тя и се обърна към Калек. — А кой е този симпатичен син младеж? Толкова съм щастлива да видя тук и двама ви…
	Крас се намръщи. Това не беше Ониксия. Беше напълно сигурен. И все пак излъчването й напомняше ужасния черен орляк, а Ониксия беше една от малкото черни женски. Тя се извърна настрани, разкривайки по-добре унищожената част от лицето си. Познавайки как раните отразяват истинската драконова същност, Крас можа да си представи реалния й образ. И вече наистина позна истинския си пленител.
	— Ти си мъртва… По-мъртва дори от Ониксия и прокълнатия й брат Нефариан. Определено по-мъртва от самия Детуинг, както се предполага.
	Дамата в черно се изсмя с цяло гърло. Тя отдръпна булото си, което всъщност беше илюзия, както и цялата й форма, и показа обгорялото си лице.
	— Но съм малко променена, нали? — попита с насмешка тя. — За една жена е важно да поддържа красотата си, дори след толкова много време…
	— Никога няма да промениш… твоето зло… Ти си Синтария.
	— Синтария… много отдавна никой не ме е назовавал с това име. Сега предпочитам името, което използвам за формата, в която ме виждаш сега… Синестра… Тя няма нищо общо с любимия ми изгубен съпруг… — женският дракон се наведе над него. — Колко време мина, скъпи Кориалстраз? Петстотин години? Хиляда? Откога не сме се радвали на компанията си?
	Той не скри отвращението си.
	— Нито след петстотин, нито след пет хиляди години ще мога да те погледна в лицето с желание, Синтария! Белезите от любимия ти Нелтарион така и не зараснаха, нали? Все още те изгарят, нали?
	Синтария беше повече от черен дракон. Тя беше първата съпруга на Детуинг, майка на повечето му деца. Ониксия и Нефариан не бяха наследили злото си само от Пазителя на Земята. Синтария му беше повече от партньор, тя участваше и в много от заговорите му. Но освен това беше спомогнала за смъртта му. Крас помнеше и това. По-скоро преди хиляда години, отколкото преди петстотин, въпросът за смъртта на Детуинг бе особено сериозен.
	Синтария беше съвсем жива и се опитваше да разпространи заразно заклинание сред магьосниците от Даларан, с което бе успяла да отнеме силите им. Крас лично се беше заел да осуети плановете й и накрая изглеждаше, че Синтария е погубена от собствената си магия, която се беше обърнала срещу нея. „Но както винаги, родът на Нелтарион се е оказвал по-хитър от смъртта…“, заключи с огорчение драконът-магьосник.
	Зловещият вид на женския дракон не се дължеше на някакъв инцидент или провален план, в който Синтария е участвала. Както подчерта Крас, жестоките й изгаряния бяха резултат от последното й чифтосване с променения Пазител на Земята. Завладян от тъмната магия и от още по-тъмната лудост, Нелтарион се беше променил физически. Тялото му непрекъснато гореше, гореше толкова силно, че дори неговият вид не можеше да понесе близостта му, камо ли допира с него.
	Синтария беше единствената му съпруга, оцеляла след чифтосването с него, но тежките изгаряния я измъчваха вече векове наред. Явно те бяха причината за лудостта, която я беше завладяла, подобно на съпруга й. Със сигурност дори Крас не можеше да си представи страшните изтезания, които бе преживяла. Но даже да можеше да изпита към нея някаква жал заради това, драконът-магьосник не можеше да й прости всичко онова, което тя беше извършила.
	— Не можеш да си представиш агонията от онова време, изгарянето, непрекъснатото изгаряне… — отговори тя накрая.
	Ръката, която само Крас видя, беше толкова обгорена, колкото и лицето й.
	— Все още ме изгаря…
	— И въпреки това, ти продължаваш делото му и лудата му мечта за прочистване на света от всички, освен драконите, верни на паметта му? Или може би по-точно би било — на дракони, верни на теб? Сега ти ли ще бъдеш новият бог… или богиня на Азерот? Синтария, господарката на възродения черен орляк…
	Изражението й се изпълни с презрение, но не към него.
	— Ще ме наричаш Синестра, не Синтария! Вече се простих с ужасното си минало! Никакъв възроден черен орляк няма да властва над Азерот! Черният орляк е мъртъв и никой няма да скърби за него повече от мен, Кориалстраз! Не желая нищо от него, най-малко пък изгубената памет на съпруга ми или опорочените ми деца! Всички те са моето проклятие — Ониксия, Нефариан или който и да е друг, оцелял след глупавите му планове!
	Синтария… или Синестра, поправи се Крас, мислейки си за сегашната й форма като отделно същество, също както неговата собствена… се присмя на объркания му поглед.
	— Защо трябва да ме е грижа за черния орляк… когато мога да доведа на този свят много по-стойностен орляк — нова порода дракони, които наистина ще станат богове?
	Крас не отговори веднага. После заговори с тон, който съдържаше нещо повече от сарказъм.
	— Да… Синестра… виждали сме резултатите ти… загиват твърде лесно за богове…
	— Само първия опит, не повече. Ако имаше нещо смислено в жалките опити на горкия Нефариан в Блекрок Спайър*, то бе изводът, че в крайна сметка за успешен орляк не беше достатъчно само кръвта и това, което той владееше. Беше нужна нова магия… Жалко, че той не успя да я овладее докрай. Но тази нова, уникална магия… Сега вече я открих…
	[* Блекрок Спайър — Blackrock Spire (англ.) — Б.пр.]
	— Етерен дракон…
	— О, много добре, Кориалстраз… — подразни го тя, продължавайки да използва истинското му име, докато отхвърляше своето собствено.
	Дамата в черно доближи лицето си на сантиметри от неговото.
	— Много добре… жалко, че така и не се сближихме достатъчно, за да бъдем нещо повече. Макар и двамата да знаем колко внимателни са драконите по отношение на… да го наречем „смесването“… Но това е по-скоро заради традицията и предразсъдъците, отколкото заради невъзможността да се случи на практика…
	След като не получи отговор, тя сви рамене и после отново се изправи.
	— По един или друг начин, ще получа от теб това, което желая…
	— Откога реши да ме включиш в тъмните си експерименти?
	— Откога ли? Скъпи мой Кориалстраз, ти беше част от плановете ми от самото начало! Червеният орляк е същността на живота. Как бих могла по-добре да сътворя децата си, ако не им дам частица от това? — Синестра се обърна към Калек. — Всъщност знам отговора и ти беше така добър да ми го доведеш! Същността на живота и магията! Сега, благодарение на двама ви, наистина ще мога да създам богове…
	Драконът-магьосник поклати глава.
	— Казваш, че си намразила Детуинг, но явно наистина си го обожавала, щом с готовност си прегърнала лудостта му…
	Тя махна с ръка. Крас изохка, усещайки как изведнъж се отнема част от него. Лейди Синестра свали ръката си. Докато стоеше задъхан, женският дракон спокойно отвърна:
	— От известно време усещаш болка, с която се опитвам да те омаломощя, за да те хвана по-лесно и да получа от теб това, което ми е нужно. Ще страдаш още, скъпи мой Кориалстраз, и нищо няма да можеш да направиш, освен да ме молиш за милост…
	— Това не е… не е краят, Синестра! Нефариан стана жертва на манията си, същото ще се случи и с теб!
	— С твоя помощ, може би? Знаеш какво се носи над теб — това, което ти самият тайно използва, въпреки клетвата на Израженията, че и последните следи от него са завинаги погребани, далеч от всички. Знаеш, че не можеш да направиш нищо. Макар че силите, които съдържаше артефактът, когато беше цял, се върнаха при тези, на които принадлежаха, всички парченца все още носят частици от тях.
	Тя се обърна към изхода, изоставяйки го, сякаш беше нищожество, а самият Крас мислеше, че това може би е самата истина.
	— Сега си почивай, скъпи Кориалстраз… Много скоро ще имам нужда от теб и приятеля ти…
	Тя го остави да седи там, загледан към изхода… а след като се скри от погледа му, той обърна очи към малкото парче. Наистина си беше играл с тъмна магия, скривайки другото парче в убежището си, дори против волята на собствената си кралица. Сега Крас знаеше, че в известен смисъл тежкото му състояние се дължи на това, че бе станал жертва на изкусителното зло, заблуждавайки се, че може да го контролира… и да го използва като тайно оръжие срещу врага, срещу когото мислеше, че ще се изправи.
	Но дори най-малката частица от Демонична душа не беше безопасна… и заради истинската й зла същност, и заради неговото собствено високомерие сега съществуваше реална възможност двамата с Калек да станат жертви на лудостта на Синестра…


>	Дванадесет

	Красивата девица със слънчева коса се усмихна на Калек и протегна ръце към него. Той понечи да ги хване, но всеки път, когато му се стореше, че ще ги докосне, тя се оказваше съвсем малко по-далеч от него. Объркан, Калек се затича към нея. Но макар че тя явно го викаше при себе си, той все не успяваше да я достигне. „Анвийна…“ — извика той, без да отваря уста. После около нея се появиха нечии други пръсти. Висок, благороден човек… със загниваща кожа. Призракът избледня, превръщайки се в сянка на огромен скелет на дракон… леден дракон.
	После и той изчезна, но бе заменен от фигурата на висша елфа, облечена в пищни, макар и тъмни одежди, и широкопола шапка. Калек отчаяно сочеше зад девицата, опитвайки се да я предупреди за страховитите сенки и най-вече за една от тях. „Анвийна… Това е Дар’кан! Дар’кан…“
	— Това е Дар’кан! — изрева той.
	— Калек! — гласът на Крас прекъсна кошмара му… но и му позволи да види, че светът, в който се пробужда, не е по-добър.
	Двамата бяха оковани в подземна пещера, която със сигурност беше част от Грим Батол. Калек се обърна към другаря си.
	— Значи великият Кориалстраз отново е спасил света… или бъркам?
	Драконът-магьосник не показа да е обиден от думите му, а вместо това го попита:
	— Тези сънища често ли се повтарят?
	Калек извърна поглед, не искаше да обсъжда този въпрос. Само че другият пленник нямаше намерение да се отказва.
	— Колко често я сънуваш, Калек?
	Той рязко обърна глава към Крас.
	— Всеки път, когато заспя или изгубя съзнание по някаква причина, както сега! Доволен ли си?
	Крас поклати глава.
	— Не.
	Младият дракон въздъхна.
	— В Грим Батол сме, нали? Детуинг ли ни плени?
	— Не… Синтария… или Синестра, както предпочита да я наричат, откакто отрича всякаква връзка с мъртвия си съпруг.
	Драконът-магьосник подробно му разказа за срещата си със съпругата на Детуинг. Повечето от гнева на Калек към Крас се замени с удивление от чутото. Той погледна нагоре към малкото златно парче.
	— Това ли отслабва силите ни?
	— Това… и малкият ми домашен любимец — чу се друг глас.
	Двамата погледнаха към входа, където сега стоеше кървавият елф — Зендарин, за когото Крас тъкмо беше разказал. В коридора зад него проблясваше огромна енергийна форма — елементалът, който можеше да бъде единствено магоубиецът. Синият младеж бе привикнал с множество аспекти на магията и моментално разбра, че това не е обикновен магоубиец, а същество, което е било променено драстично… и превърнато в заплаха дори за драконите. Калек усети, че то иска да се приближи, но Зендарин го задържаше далеч от тях.
	— Развил е определен интерес… вкус — отбеляза кървавият елф. — В някои отношения сега напомня на… например, маноед*.
	[* Маноед — mana eater (англ.) — Б.пр.]
	— Какво искаш? — попита Крас.
	Зендарин се усмихна.
	— Искам да сме приятели.
	Калек изсумтя.
	— Не ми ли вярваш? Напоследък научих някои неща, особено за скъпата ни тъмна дама. Имам известни намерения, някои от които ти би подкрепил…
	— Играй си с твоята орис, Зендарин — отвърна по-възрастният дракон — и ние няма да си играем с теб. Не мислиш ли, че тя очаква предателството ти от самото начало?
	— Разбира се. Точно това прави всичко по-забавно.
	Пленниците се спогледаха. Калек очакваше другарят му да притисне кървавия елф, но Крас очевидно нямаше никакво намерение да преследва единствения си шанс за спасение.
	— Какво искаш от нас? — попита най-сетне Калек.
	Зендарин почака Крас също да добави нещо, но видя, че старият дракон предпочита да си мълчи и се обърна към синия.
	— Ще дойде време, когато някой трябва да се изправи срещу нея. Аз съм просто един кървав елф. Но един дракон би имал по-голям шанс да й се противопостави в момента, нужен за…
	— Нужен за какво?
	— Значи си заинтригуван?
	Калек оголи зъби.
	— Не бих разговарял с никого от твоя вид, ако не бях заинтересуван, независимо от положението, в което се намирам.
	Зендарин обърна поглед към Крас.
	— Ами той?
	Драконът-магьосник отново не отговори и това вбеси Калек. Смяташе ли, че имат толкова много възможности, за да откаже да последва дори кървавия елф?
	— Той не отговаря за мен, нито аз за него — отсече синият. — Аз съм заинтригуван. Толкова ти стига, нали?
	— По-добре двама, отколкото един. Ще ти дам малко време да вразумиш приятеля си… но знай, че времето е много кратко — каза Зендарин и изчезна.
	Магоубиецът не го последва веднага, а остана известно време на входа, сякаш готов да се нахвърли върху тях. Отиде си чак когато кървавият елф го извика.
	— Превърнали са едно малко зло в нещо много по-ужасяващо — отбеляза Крас. — Така става с всичко в Грим Батол. Злото тук не само процъфтява, то се трансформира…
	— Какво ти стана? Защо не прие предложението му?
	— Кървавият елф е прекалено глупав дори да си играеш с него, младежо. Мракът в него е ужасен, но хиляди пъти по-нищожен от нейния. Повярвай ми, всякакви преговори с него са по-рисковани, отколкото си струва.
	Калек го изгледа гневно.
	— Никога няма да те разбера. Прави каквото искаш, тогава. Ако Зендарин се върне, можеш да изгниеш в оковите си, взирайки се в онова проклето парче, докато тя не изкопчи или пожертва това, което иска.
	— Тя прави отвратително подобие на дракон и иска да го нахрани с живота ни…
	— Ето още по-добра причина да се възползваме от шанса за изход… освен ако нямаш някакъв нов чуден план?
	Крас присви очи.
	— Не бих го нарекъл „чуден“, нито дори „план“, но все пак мисля, че мога да направя нещо…
	Младият дракон изчака да последва обяснение, но Крас просто се обърна към входа на пещерата… и се загледа в него.

	* * *

	„Той е тук… Кориалстраз е тук…“ Синестра се наслаждаваше на момента. Всичките й машинации се увенчаваха с успех, точно както си беше мечтала. Дори беше получила повече, отколкото очакваше — синият дракон се появи като дар от съдбата. Консортът на Детуинг се приближи до ръба на ямата, където си почиваше любимото й дете. То беше гладно, много гладно, но се беше научило да получава храна в точно определено време и по точно определен начин.
	— Жалко, че не се появи по-рано — измърмори Синестра на себе си. — А също и синият… Щеше да е най-добре, ако същностите им бяха захранили яйцето. Сега те ще развият детето, но няма да са неразделна част от природата му.
	Тя изцъка разочаровано.
	— Да, колко жалко…
	„Но има и други яйца“, припомни й гласът в съзнанието й. „Следващите ще могат да се възползват от това, което първото пропусна! Те ще бъдат още по-мощни, истински завет от годините на страдание…“
	— Да — съгласи се гласно тя. — Следващото поколение ще надмине дори Даргонакс…
	Щом изрече името му, съществото в ямата се размърда.
	— Тихо, тихо — прошепна му лудата дама. — Почивай си, мили Даргонакс, почивай си… Вечерята ще е готова много скоро…
	Над ямата отново се възцари тишина. Доволна, Синестра привика двама скардини.
	— Слезте долу. Знаете какво ми трябва. Ще ме намерите в пещерата на етерния дракон.
	Те изръмжаха утвърдително и се втурнаха да изпълнят заповедта й. Синестра се загледа в ямата още веднъж и после пое към пещерата. Тя вече си представяше какво щеше да се получи от следващите яйца, невероятните деца, които щяха да се излюпят…
	— Най-накрая! — въздъхна черният дракон. — Най-накрая…
	Нещото в ямата отново се размърда. То… той беше разбрал, че, ако се прави на доволен, може доста да научи. Този път може би научи повече, отколкото очакваше. Следваща партида яйца… нови братя и сестри… по-добри братя и сестри… Даргонакс изсъска.

	* * *

	Джуджетата и двамата им странни съюзници се промъкваха към Грим Батол. Верееса беше настояла да продължат, въпреки че Ром се бе опитал да я убеди да почакат до вечерта. Денем джуджетата прекалено много биеха на очи и стражите лесно можеха да ги забележат, без да се добавят магическите фактори, с които трябваше да се преборят. Ириди им даде малка надежда, свързана с последното. Въпреки че кървавият елф можеше да я проследи, тя подозираше, че той не познава толкова добре силите на жезъла, колкото нея.
	— Има го отскоро, със сигурност съвсем малко преди да залови етерния дракон — обясни тя на останалите.
	Новината за етерния дракон беше шокирала както Верееса, така и джуджетата. Дори Ириди не знаеше откъде произлизат етерните дракони, а само че се бяха появили изведнъж от Непознатата земя и известно време измъчваха вида й. Но, съдейки от това, което беше виждала, те не бяха толкова зли, за каквито ги смятаха. Дори те самите не разбираха какви са и как се бяха появили на този свят.
	Етерният дракон продължаваше да бъде целта на мисията на жрицата. Дори се беше опитала да прогони всички странични мисли, опасявайки се, че желанието й да отмъсти за приятелите си може да я разконцентрира в неподходящ момент. И все пак Ириди вече разбра, че е допуснала грешка, отказвайки да признае колко голяма опасност всъщност я грози… и колко непосилна може да се окаже мисията й.
	Но преди групата да поеме на път, Верееса обеща на спътницата си три неща. Първо — че ще открият етерния дракон. Дали щяха да го освободят или елиминират, зависеше само от обстоятелствата.
	— Не можем да позволим да наранява други същества, дренаи — настояваше рейнджърът. — Нито пък, както предполагаме, да бъде използван за чудовищните им планове, каквито и да са те. Ще го освободим, ако можем, но не трябва да позволим това зло… да продължи, превръщайки се в подобие на тези две създания, които ни описа.
	Второто обещание се отнасяше за кървавия елф. Верееса беше непоклатима за това.
	— Зендарин е мой. Ако можеш да му отнемеш жезъла, за да го върнеш, където трябва, така да е. Но братовчед ми е само мой!
	Трето — и най-важно — трябваше да открият Крас и Калек. Не само заради тях самите — при положение че са живи — но поради простата причина че двамата и особено червеният им даваха най-голяма надежда за успех… или поне спасение.
	Шансовете им не бяха големи, но Ром даваше всичко от себе си.
	— Няма да е по-зле, отколкото превземането на Грим Батол по време на войната! Поне сега няма нужда да се озъртаме за орки…
	— Не, но сега има скардини, драконспони и дракониди — отбеляза Гренда, заместник-командирът му, с типичната си прецизност.
	Това им попречи толкова, колкото и всичко останало. Всички джуджета под командването на Ром бяха готови при нужда да се простят с живота си.
	Грим Батол изглеждаше точно толкова страховита, колкото Верееса я помнеше. Тя потръпна и за миг й се прииска Ронин да бе с нея. Но в допълнение на другите му задачи, той беше единственият, който можеше да остане при децата.
	За тях се грижеше Джейлиа — храбра акушерка, която имаше шест свои деца и беше едновременно баба и втора майка за близнаците. Но тя нямаше как да ги защитава. „Моля се да се видим отново след всичко това“, мислеше си Верееса за съпруга и децата си. Но, в противен случай, тя поне щеше да се погрижи злото на братовчед й да не заплаши отново семейството й.
	Твърде голяма част от рода й загина в предишните войни, а съдбата на сестра й, Силванас, се оказа дори още по-страховита. Не стигаше това, ами после се появиха и кървавите елфи. Толкова много от вида й загърбиха традициите си и поеха по тъмния път, защото не можеха да понесат страданието от загубата на енергиите на Слънчевия извор.
	Верееса помнеше собствения си глад и се чудеше дали щеше да се присъедини към останалите, ако Ронин не й беше помогнал да се съвземе. И много по-късно, когато усещането за немощ отново се появи, вече имаше близнаци. Те имаха нужда от нейната обич и това й беше достатъчно.
	Верееса добре познаваше Зендарин от времето, когато двамата бяха още малки. Той беше амбициозен, но тогава поривът му беше твърде невинен. Той искаше да се издигне сред хората си, независимо колко трудно беше за един елф да се откъсне от кастата си. Верееса го разбираше, защото самата тя също до известна степен не се вписваше в полковия модел на обществото на висшите елфи. Но, когато той се превърна в кървав елф, цялата му амбиция се насочи към едно-единствено нещо — да събира все повече и повече магия, с която да задоволява неутолимия си глад и в същото време да му дава сили да взема от другите още и още.
	Верееса беше чувала откъслечни истории за непристойните му дела, но никога не го бе смятала за проблем. Като кървав елф, той беше част от Ордата, а Алиансът не спираше да се бори срещу нея. Верееса очакваше рано или късно той да прекрачи границата и някой магьосник или паладин да го ликвидира. Но после Зендарин набеляза децата й за следващата си цел. Както Верееса, така и Ронин смятаха, че децата им ще са специални, след като са плод на любовта между висш елф и човек. Потенциалът им се усещаше в самото им присъствие.
	Още след раждането им съпругът й беше казал нещо и тя чак сега осъзна, че това е било пророчество, без той самият да е предполагал. „Надявам се да пораснат — беше прошепнал червенокосият заклинател в едно от мрачните си настроения. — Надявам се да пораснат…“
	Кратък коментар, но много сложен, имайки предвид опасностите. Докато си мислеше за всичко това, Верееса приготви една стрела. Мечът, подарен й на раздяла от съпруга й, висеше в ножницата на кръста й.
	„В очите или точно под брадичката, в горната част на гърлото — беше й казал Ром. — Ако искаш да убиеш драконспон или се надяваш да събориш драконид, това са най-добрите ти варианти, милейди.“
	Рейнджърът внимателно огледа местността. Донякъде зрението й беше поне толкова добро в тъмното, колкото на джуджетата. Но черните люспести кожи на драконидите и драконспоните ги правеха особено трудни мишени. Скардините бяха по-лесни за прицел, но тя не желаеше да хаби стрелите си за тях. Въпреки това, първото същество, на което се натъкна, беше скардин. Противното създание седеше на една скала и душеше въздуха като куче, докато дъвчеше някакво тъмно парче месо, вероятно от някой злощастен гущер.
	Верееса опъна тетивата и я пусна. Стрелата цъфна на гърдите на скардина. Люспестото джудже изплю хапката си и падна по лице от скалата. Както рейнджърът очакваше, звукът от удара на тялото му беше заглушен. В тъмното се размърдаха няколко фигури на джуджета, приближавайки се до пещерните входове. Плътно до Верееса дренаята чакаше търпеливо. Елфата беше предупредила Ириди да не се отделя от нея и да я следва, докато е възможно. Ириди никога досега не бе идвала в Грим Батол, а елфата имаше няколко спомена… и малко повече премълчани кошмари.
	Високо на хребета се появи още един скардин. Верееса изруга под нос. Тя не искаше да убива скардини, но отново нямаше избор. По-лошото бе, че съществото наблюдаваше от място, до което дори опитният рейнджър трудно можеше да постигне точен изстрел. Дренаята сложи ръка на рамото й и прошепна:
	— Нека опитам аз.
	Преди Верееса да успее да я спре, жрицата се беше спуснала напред. Елфата гледаше как Ириди си проправя път до мястото, където стоеше стражата. Въпреки че дренаята беше внимателна, рейнджърът се изненада, че скардинът не я забеляза и не подаде сигнал. Наистина, в един момент съществото се взря точно в нея, но изглежда не я видя. „Това трябва да е някакъв номер“, реши елфата. Беше чувала, че жреци от други ордени имаха способността да останат незабелязани или видени като заплаха от тези, които искаха да хванат.
	Ириди се покатери до странно заблудения страж. С ръба на дланта си тя нанесе силен удар по врата на скардина. Стражът се строполи, без да издаде звук. От скалите вдясно от рейнджъра Ром даде сигнал да продължат напред.
	Входът се виждаше, но Верееса беше научила от джуджето, че всеки път, когато успееха да стигнат толкова близо, се случваше нещо ужасно. Въпреки това, бавно, но сигурно те приближаваха към целта си. Джуджетата се погрижиха без грешка за още един скардин и дори елиминираха един драконспон.
	„Идваме за теб, Крас“, помисли си Верееса. „Идваме за теб.“ После, с помрачено настроение, добави:
	— Идвам и за теб, Зендарин…
	Земята се разтресе. Рейнджърът се сепна и се хвана за най-близката скала. Земята около нея започна да се издига и спада, сякаш огромно земетресение разлюля цялата местност. Но самата Грим Батол не помръдваше. Джуджетата се опитваха да запазят равновесие. Макар да бяха свикнали с подобни трусове, този беше толкова силен, че дори трудно задържаха краката си на земята. Елфата не намираше Ром, но видя Гренда. Женското джудже се опитваше да се добере до нея.
	Между тях зейна цепнатина. От нея изригна горещ газ и принуди воините да отстъпят. От цепнатината… от всички цепнатини, които се бяха появили в земята около тях, изпълзяха зловещи фигури. Фигури на горящи камъни, обвити в чудовищна златна аура. Те се движеха като кукли накъдето и да се насочеха джуджетата. Формите им бяха груби и човекоподобни, но им липсваха изражения, което ги правеше още по-страховити.
	— Немъртви! — извика Гренда.
	— Това не са Немъртвите пълчища — отвърна елфата. — Това са някакви чудовищни създания!
	Те бяха в беда, каквато никой не бе подозирал, че може да ги сполети. Който и да беше господарят или господарката на планината сега, определено притежаваше невероятна сила, за да съживи подобни ужасни същества.
	Едно от джуджетата замахна към най-близката до него огнена фигура. Острието на секирата му се стопи и воинът нямаше друг избор, освен да пусне оръжието, ако иска да спаси ръката си. Лятата ръка на каменното създание се стрелна с невероятна бързина и сграбчи главата на джуджето. То изрева, но страданието му бе твърде кратко. И все пак тръпки побиха всички воини от гледката от обезглавеното му тяло.
	— Не можем да се бием с тези! Прекалено много са, а остриетата ни са безполезни! — Гренда се огледа. — Къде е Ром? Той трябва да даде сигнал за отстъпление!
	Рейнджърът не искаше да отстъпва. Тя прибра лъка си, извади меча си и се спусна към най-близкото чудовище. Острието лесно проряза мекото, разтопено тяло. Ронин бе предвидил, че може да се натъкне на опасност от магия и беше приготвил специално оръжие, което да удържи на повечето заклинания. Елементалът се раздели на две части, всяка от които се опитваше да се движи сама.
	В следващия миг елфата елиминира следващата тътреща се фигура. Но Гренда по-точно бе изчислила възможностите им. Огнените фигури бяха навсякъде. Макар да ги беше призовала да отстъпят, Гренда изобщо не беше тръгнала да бяга. Верен воин, тя се бореше с всички сили, докато чакаше заповедта на Ром.
	За съжаление, дори най-лекият удар нанасяше сериозни щети върху оръжието на джуджетата. А по-лошото бе, че огнените врагове ставаха все повече и повече. Освен това, Верееса забеляза, че те бавно, но сигурно събират джуджетата на едно място. Съществата изглежда не целяха да ги убиват, освен ако не срещнат сериозна съпротива. „Искат да ни заловят!“, заключи с ужас висшата елфа. „Но защо?“
	Всъщност тя не искаше да научава отговора. Съзнавайки, че оръжието й е вероятно единствената надежда за цялата група, Верееса прескочи цепнатината, разделяща я от Гренда.
	— Събери колкото се може повече и се стройте зад гърба ми веднага! — заповяда тя. — Ще се опитам да проправя път!
	— Но Ром! Не мога да открия Ром!
	— Не можем да го чакаме!
	Верееса изрече последните си думи с натежало сърце. С Ром бяха преживели толкова много, но тя вярваше, че той би постъпил по същия начин. Гренда се провикна към останалите. Използвайки възможно най-добре мечовете и секирите си, за да държат чудовищата далеч от себе си, джуджетата се събраха зад Верееса, която посичаше всеки враг по пътя си. Хвърчаха крайници, а разтопена скала опръска нагръдника и почти и лицето й, но тя игнорира всичко, което можеше да я разсее, защото най-сетне пътят започна да се открива.
	Но изведнъж земята отново се разтресе и точно пред нея се отвори нова пропаст. Няколко от огнените същества пропаднаха в нея, но това с нищо не улесни групата, която вече не можеше да продължи по избрания път.
	— Трябва да поемем на изток! — извика елфата, но докато се обърне, към атаката се присъединиха един скардин и един драконспон.
	Над главите им се появи особено страховит драконид, който не можеше да бъде друг, освен онзи, когото Ром наричаше Раск. Верееса искаше да грабне лъка си и да прониже гърлото на съществото със стрелата си, но нямаше шанс.
	— Свалете оръжията си и ще живеете — изрева драконидът и даде знак на редиците от тлеещи каменни създания. — Продължите ли да се борите, ще срещнете гибелта си…
	Верееса вече не разполагаше с място, за да замахне с меча си. Джуджетата също трудно използваха оръжията си. Те бяха обречени, висшата елфа беше сигурна в това. Тя погледна към Гренда, чието изражение беше същото като нейното. Както каза Раск, имаха само два варианта. Но имаше ли живот, имаше и надежда…
	— Свалете оръжията си — заповяда Гренда на останалите.
	Никой не й се възпротиви. Верееса захвърли меча си. Тя се молеше да не се окаже, че са се предали само за да бъдат по-лесно и безмилостно избити. Щом групата се предаде, каменните гиганти се строполиха. Пред очите на зашеметените воини телата им се втечниха и изтекоха в цепнатините. Тяхното място заеха скардини и драконспони. Някои от първите бързо прибраха оръжията на братовчедите си, съскайки и тракайки със зъби, като прегладнели зверове. Един се протегна към меча на Верееса, но Раск го отпъди.
	— Този е мой — заяви драконидът и повдигна творението на Ронин. — Добър баланс…
	После Раск се обърна към стражите:
	— Към долните ями. Заповед на господарката.
	Те искаха да се спуснат към недрата на Грим Батол и сега желанието им бе на път да се изпълни, макар и не така, както се надяваха. Верееса едновременно проклинаше и се дивеше на силата на мистериозната господарка, която беше споменал драконидът. Появата на огнените слуги определено свидетелстваше за подчинение на черен дракон. Дали не беше Ониксия, дъщерята на Детуинг? Със сигурност не.
	Ронин веднъж беше споделил е нея информация от други източници, която потвърждаваше смъртта на черната женска. И все пак, кой друг черен дракон можеше да командва абаносовия драконид и воините му — драконспони? Раск определено каза „господарка“, което изключваше както оцелелия Детуинг, така и Нефариан. Баща, син, дъщеря… Къде беше майката във всичко това?
	Изведнъж на рейнджъра й се прииска да не беше приемала решението да се предадат. Верееса можеше да си представи само един от консортите на Детуинг в Грим Батол и този дракон се наричаше Синтария. Това значеше, че елфата беше убедила джуджетата да се предадат в ръцете на съпругата на лудия Пазител на Земята.
	Верееса крадешком се присегна към камата, скрита под нагръдника й. Наобиколена от живи врагове, тя се надяваше, че ако успее да отвлече вниманието им, някои от пленниците можеха да получат, макар и минимален шанс за бягство… Върхът на собствения й меч се приближи твърде много до гърлото й. Топлината от горящото оръжие я накара да се изпоти.
	— Камата или главата ти — засмя се Раск. — Едното от двете ще падне…
	Рейнджърът пусна камата на земята. Един скардин я взе и постъпи умно, като бързо я подаде на драконида.
	— Умно — каза Раск, втъквайки оръжието в колана около люспестото си тяло.
	Пленниците бяха въведени в една от пещерите. Но отгоре ги наблюдаваше един нападател, когото драконидът беше пропуснал. Ириди не можеше да направи нищо за Верееса и останалите, макар че почти беше слязла до долу, за да опита. Накрая обаче дренаята реши, че ще може да им помогне по-добре, ако не се намесва сега.
	Жрицата се огледа наоколо. Още по-нагоре имаше друг вход към пещера. Изкачването до там изглеждаше опасно, но това беше най-добрият й шанс да влезе в планината. Ириди отпрати жезъла си и започна да се катери като паяк по скалата. Тя не се заблуждаваше относно възможностите си. Срещу себе си имаше мощно зло, много по-мощно от кървавия елф, чийто тъмни дела бяха повече, отколкото тя можеше да си представи. Но все пак всичко зависеше от нея. Имаше нещо, което беше усетила в началото на пътуването си. Тя предчувстваше, че ще дойде момент, когато крайното решение или действие ще зависи само от нея и всичко останало ще се развие в зависимост от това.
	Този момент беше дошъл. Крас, Калек, Верееса и джуджетата — всички бяха пленени. Дренаята много добре знаеше, че ще трябва да избере един или няколко от тях — да ги открие и освободи. Както самата Верееса й беше казала, вероятно Крас ще е най-добрият й избор. Но, когато Ириди стигна до входа, тя бе напълно убедена, че търсенето й трябва да започне от етерния дракон…


>	Тринадесет

	— Усещаш ли това? — Калек попита Крас. — Нещо става отвъд планината…
	Драконът-магьосник не отговори, а вниманието му си оставаше приковано към входа на пещерата. Настъпилата тишина още повече вбесяваше младия син дракон. Беше се опитал да говори с Крас, но той само му кимаше и седеше като статуя. И макар Калек да разбираше, че другарят му си е наумил нещо, неведнъж го беше подканил да сподели поне част от него.
	Крас знаеше, че Калек все още е склонен да приеме предложението на кървавия елф, но само дотолкова, че да си извоюва надмощие. В това имаше смисъл, но не беше достатъчно, защото не друг, а Синестра беше истинското зло в Грим Батол. Затова Крас не искаше да спори с Калек и предпочете да се фокусира върху това, което му даваше всъщност по-малко надежда.
	— Не сме по-добри от тях… — отбеляза горчиво синият.
	Макар и фокусиран върху задачата си, Крас не можа да прикрие любопитството си.
	— Какво искаш да кажеш?
	— Господарят ми, Малигос, който възвърна силите си, не може да каже нищо добро за смъртните раси и злоупотребата им с магия. Той продължава да твърди, че само драконите заслужават и са способни да използват правилно магията — каза Калек, поклащайки глава. — А сега ми се струва, че точно драконите я използват по-зле от всеки друг…
	Крас тъкмо щеше да му отвърне, когато усети, че някой се движи в коридора и идва към тях. Този някой не излъчваше магията на Зендарин, но по-важното — не беше и нейната магия. Може би най-сетне беше това, на което се надяваше. Пред погледа му се появи един скардин. Вместо да се разочарова, Крас се обнадежди. Той започна да издава гърлени звуци, наподобяващи речта им, която беше чул по-рано. Люспестото джудже се обърна към него. Крас срещна очите му… и прикова поглед в тях. Направи го, без да използва някаква магия, а само с чиста воля. Калек издаде някакъв рязък, приглушен звук. Синият явно вече беше заинтригуван от плана му.
	Скардинът остана неподвижен за няколко секунди, взрян в дракона-магьосник. После бавно влезе вътре. Но не се насочи към Крас, а по-скоро към близката стена. Без да откъсва поглед от магьосника, скардинът започна да се катери по стената. Крас го водеше с очи. Той беше усъвършенствал хипнозата в продължение на хилядолетия. Използваше я много рядко, защото презираше всеки, който си позволява да подчинява другите, макар и за кратко, но имаше моменти, когато това се оказваше необходимо — както сега.
	Въпреки дундестото си тяло, скардинът се катереше умело, което не беше особена изненада, след като живееше в пещерите на Грим Батол. Крас го накара да продължи да се изкачва, докато най-накрая наближи тавана. Тогава той обърна очи към златното парче, което се носеше във въздуха. Скардинът скочи. Тежкото тяло на джуджето обгърна парчето. Щом се докосна до него, тялото му засия в златисто. Макар ясно да личеше, че му причинява ужасна болка, съществото не го пусна. Накрая скардинът и парчето се приземиха на пода.
	— Жив ли е? — попита Калек.
	— Смъртта му беше неизбежна — отвърна някак натъжено драконът-магьосник.
	Крас служеше и защитаваше живота и съжаляваше, когато обстоятелствата налагаха подобно подло манипулиране на друго същество, било то и скардин. Но той се отърси от угризенията си и на свой ред попита:
	— Сега усещаш ли някаква разлика около нас?
	Отначало Калек като че ли не разбра въпроса. После изведнъж се намръщи.
	— Парчето… влиянието му отслабна… само малко, но все пак отслабна.
	— Имах такова предчувствие. Руната, която го защитава от магическо влияние, му позволява и да бъде буфер за силите на парчето.
	Калек се опита да се освободи. Крас усети, че синият използва магията си, но безуспешно.
	— Няма да можеш да направиш нищо — каза му червеният.
	Калек се намръщи.
	— Какъв беше смисълът тогава, старче? Защо изобщо си направи труда, щом така или иначе не можем да избягаме от тук?
	— Напротив, можем… но трябва да се потрудим заедно.
	Калек не изглеждаше убеден в това.
	— Все още има други сили, които ни възпират… и нещо друго, което допълнително измъчва теб, Кориалстраз.
	— Не се притеснявай за последното. Синестра отдавна е планирала идването ми тук, явно е знаела, че не мога да не се намеся. Бях атакуван от буря, морско чудовище и магия от най-различни тъмни елементи, включително нагите, който подозирам, че са избрали да й служат, за да не си навлекат гнева й. Всичко това, както и една незаздравяваща рана, е имало за цел да отслаби силите ми дотолкова, че да не успея да се възстановя, докато стигна до тук… И аз съзнателно позволих това да се случи — Крас се изправи. — Но не съм толкова слаб, колкото всички си мислят… и затова заедно с теб ще трябва поне да се освободим от тези окови.
	— Но какво друго ни прави слаби? — настояваше Калек, приготвяйки се за следващата стъпка.
	— Имам някои подозрения, но, ако ги споделя с теб, може само да възникнат още неясноти, свързани със сегашното ни положение. Щом успеем да се измъкнем от тази пещера, ще можем да се заемем с тях и всичко останало.
	— Потаен, както винаги. Кралицата ти сигурно обича мистериите…
	Крас не показа как последният коментар събуди у него силно чувство на угризение. Червеният дракон не беше сигурен, че ще оцелее, за да види отново любимата си съпруга. Той наистина често бе попадал в опасни ситуации, но явно възрастта му вече си казваше думата. Това обаче не означаваше, че е решил да изостави избраната от самия него роля на защитник на Азерот, докато смъртта наистина не го призове.
	— Да фокусираме волята си — каза той на Калек.
	Синият изглежда не искаше точно това, но кимна и дори затвори очи. Крас направи същото. Магията на синия дракон беше различна от тази на червения, но дори Крас се изненада от някои нейни особености. В нея имаше нещо, което Крас не беше срещал у другите сини дракони, с които бе имал шанса да контактува от началото на съществуването си. Нещо, което дори самият Малигос не притежаваше.
	Крас осъзна, че Калек е уникален не само като син дракон, а като дракон въобще. Той беше докоснат от силите на Слънчевия извор. Самият Калек не го знаеше, но Крас веднага го разбра. Влиянието на извора беше едва доловимо, но дълбоко. То така се сливаше със същността на синия дракон, че Крас беше убеден, че подобно нещо може да бъде само умишлено.
	Преди да приеме истинската си съдба, Анвийна беше оставила у любимия си нещо за спомен от любовта й. Без Калек да осъзнава това, тя винаги щеше да бъде с него, дори в най-тежките му мигове. В някои отношения те двамата бяха по-близки дори от него и Алекстраза.
	Крас усети внезапното нетърпение у Калек. Синият дракон не осъзнаваше какво беше открил Крас. Анвийна е имала причина да го скрие от Калек и червеният я уважи. Той се концентрира и свърза всичката си сила с тази на другия пленник. Заедно те се фокусираха върху оковите на Калек. Крас направи този избор. Ако нещо се объркаше, той се надяваше поне синият да успее да се спаси и да предупреди останалите орляци.
	Отначало нищо не се случи. Оковите им също бяха свързани с магия. За щастие, обаче, явно се е предполагало, че златното парче ще е достатъчно. Крас и Калек откриха слаба връзка в заклинанието и я заличиха. Китките на синия бяха освободени. Другите окови вече бяха лесни за премахване. След не повече от минута двамата успяха да се изправят, макар и с мъка.
	— Сега какво, Кориалстраз? — попита Калек, настоявайки да нарича другаря си с истинското му име, а не с това на формата, която червеният предпочиташе за момента.
	Крас обичаше името на тази форма, но явно синият дракон не се съобразяваше с това.
	— Ще вземем ли парчето с нас?
	— Трябваха ми месеци, за да се сдобия с друго такова и да науча заклинанията, с които да го използвам. Синестра е направила това парче свое.
	Той обърна с крак тялото на скардина. По гърдите му имаше следи от силни изгаряния.
	— Можем да направим само едно нещо с него — да го оставим тук.
	— Не бих предпочел точно това.
	— Нито пък аз…
	Но въпреки думите си, Крас се запъти към изхода, сякаш парчето вече не съществуваше. След миг Калек го последва.
	— Накъде мислиш, че е изходът? — попита синият, вече в коридора.
	— Няма никакво значение.
	Калек се замисли и после кимна.
	— Разбира се.
	— Трябва да стигнем до пленника — етерния дракон, както го нарече Ириди. Трябва да разберем дали е безопасно да го освободим или ще се наложи бързо да го унищожим.
	— Няма да е лесен избор, като се има предвид необичайната ни слабост.
	— Това е другото нещо, с което трябва да се справим и ми се струва, че решението няма да е много далеч от етерния дракон. Това парче от Демонична душа беше достатъчно мощно, за да се справи с нас, но самата планина излъчва нещо, което разболя и уби вида ми. Дори една малка частица от златния диск не може да е причина за това. Синестра притежава нещо още по-страшно.
	Младият дракон се съгласи.
	— Може би в даден момент ще трябва да се разделим.
	— Със сигурност компанията ми не е нещо, което особено желаеш, затова, когато се наложи, това няма да е трудно.
	Калек се засмя, но смехът му бързо замря, щом осъзна, че Крас не се шегува. Междувременно драконът-магьосник най-накрая определи посоката, в която бе най-добре да поемат. Той и преди беше идвал в Грим Батол, но сегашното му състояние се отразяваше и на паметта му.
	— Оттук — каза той, посочвайки мястото, където последно беше видял да отива Зендарин.
	Калек се подготви.
	— Както кажеш.
	— Можеш ли да направиш някакъв щит, който да ни прикрие от сетивата на Синестра?
	— Няма да е особено силен, Кориалстраз.
	Драконът-магьосник се замисли, но продължи да върви.
	— Тя сега е съсредоточена върху работата си. Дори слаб щит може да ни е от полза.
	Младият дракон описа един кръг пред себе си. Вероятно Крас можеше да направи същото, но сега той пестеше силите си, за да предвижда какво ги очаква напред. Кръгът, който Калек описа, се разрасна и изпълни коридора. После се изду и се превърна в сфера, която погълна и двамата и в същото време избледня и стана невидима.
	— Трябва да ни защити поне от драконидите и драконспоните — отбеляза синият.
	— А може би и от кървавия елф и магоубиеца му.
	— Ако помогне с нещо, помогне…
	Не навсякъде коридорите бяха осветени, но това не пречеше на драконите. Единствената светлина идваше от кристалите, инкрустирани на някои места по стените.
	— Колко надълбоко стигат тези пещери и тунели? — попита тихо Калек.
	— Не знам дали някой, жив или мъртъв, може да отговори на този въпрос, освен може би самият Детуинг. Дори орките не са слизали в най-дълбоките части.
	— И драконите ли?
	— И драконите… освен може би отново Детуинг. С неговата лудост той щеше да оцелее, докато за всеки друг би било чисто самоубийство.
	Крас не добави, че в зависимост от обстоятелствата, самият той може би щеше да се престраши и да се спусне към дълбините. В един момент коридорът, по който бяха вървели известно време, се раздели в три посоки. Крас се спря и подуши въздуха.
	— Миризмата на скардини е навсякъде и пречи да търсим теченията. Но поне можем да се ориентираме по това, което се вижда. Пътят надясно почти сигурно води нагоре. Този направо изглежда слиза едно ниво надолу и може и да ни изведе до целта ни, но не съм много сигурен дали не трябва да тръгнем по пътя наляво…
	Гръмовен рев разтърси цялата планина. Крас и синият се притиснаха до стената, за да не попаднат под камъните, които се сриваха от всякъде. Ревът спря. А след миг и трусът.
	— Това дойде от ляво, Кориалстраз.
	— Да, изборът е направен.
	Двамата бавно се запромъкваха в тази посока. На Крас му се искаше да побързат, но те и двамата не бяха в подходящо състояние за продължителна борба срещу Синестра и трябваше да са особено внимателни. Изведнъж отново отекна рев, от който тръпки побиха дори Крас. Досега не беше чувал подобно нещо, дори от дракон. Дори от двете противни създания, с които се беше сражавал.
	— Какво… какво е това?
	— Изглежда Синестра има ново дете…
	Калек го изгледа шокиран.
	— Имаш предвид като онези неща, на които се натъкнахме по-рано?
	— Мисля, че дори те бледнеят пред това. Тя не обича да повтаря грешките си — Крас се замисли. — Този рев дойде от същата тази посока.
	— И прозвуча отблизо.
	— Така е…
	Те почакаха малко, но не последва друг рев. Вместо това се чуха гласове. Тихомълком двамата дракони се върнаха назад по коридора. Крас посочи към един страничен тунел, който явно отдавна не бе използван. Калек продължаваше да поддържа щита. Двамата стигнаха до следващо разклонение и отново спряха. Черният дракон беше наблизо. Много близо.
	Крас се приготви да се изправи срещу нея с всички сили, които му бяха останали. Тунелите не им позволяваха да се трансформират в истинските си форми, но това нямаше да попречи на Синестра да използва сила, каквато нито един от двамата бегълци не притежаваше, дори и двамата заедно. Но малко по-късно гласът и присъствието на консорта на Детуинг отново изчезнаха. Крас се забави малко по-дълго от необходимото, преди да поеме в обратна посока. Следван плътно от Калек, той се запъти в посоката, от която се беше чул ревът.
	Двамата влязоха в една пещера, и нещо моментално накара Крас да застане нащрек. От едната страна на залата зееше огромна яма, потънала в пълен мрак. Драконът-магьосник внимателно надникна в нея, но въпреки всичките си усилия, не успя да долови друго, освен натрапчивото зло, което излъчваше Грим Батол.
	— Много странно — прошепна Крас. — Бих си помисли, че…
	Изведнъж Калек сграбчи ръката му и посочи насреща, откъдето в залата влязоха двама драконспони. Драконспоните останаха по-изненадани от бегълците. Калек се спусна към тях с вече призован магически меч. Крас видя, че свети по-слабо, отколкото трябва, но все пак можа да прореже дебелата люспеста кожа и да рани сериозно първия страж. Докато огромното същество се опитваше да се съвземе, Калек го прониза през ръката и гърдите.
	Първият страж падна, но вторият се засили да сигнализира тревога. Крас направи жест, надявайки се да отдели достатъчно магия, за да го спре. Издължената уста на драконспона се отвори… но не издаде никакъв звук. Стражът започна да удря секирата си по стената, но постигна същия неуспех. С изражение на истински убиец, Калек се нахвърли върху драконспона, чиято секира премина на сантиметри от главата му, но оръжието на Калек я разсече през дръжката.
	Докато стражът се осъзнае, Калек замахна отново. Муцуната на драконспона падна на земята. Чудовищният страж се олюля назад. Това беше сериозна рана дори за четирикрак гигант, макар че мечът моментално я беше обгорил. Драконспонът се хвана за обезобразеното лице. Синият дракон преряза с меча си гърдите му. Крас се присъедини към Калек, който дишаше тежко, но не от умора, и тогава разбра, че младият преживява някакъв критичен момент от миналото.
	— Трябва бързо да се отървем от тях — прошепна му той, опитвайки се по-скоро да го отърси от спомена му, а не да набляга на нещо толкова очевидно.
	— Тази яма изглежда особено подходяща.
	Калек направи една сфера, излъчваща синя светлина. Той изпрати сферата в ямата, но дъното така и не се видя и той я върна обратно.
	— Огромна е… и от дясната страна пропада още по-надълбоко, Крас. Това ще е идеално място за тия двамата.
	Крас не възрази. Колкото по-дълбоко в Грим Батол попаднеха телата, толкова по-трудно някой щеше да ги намери. Липсата им щеше да се забележи, но въпросите, възникнали около случилото се, можеше да дадат известно време на бегълците. Калек стисна зъби от усилието, с което използва магията си, за да претърколи първия драконспон в ямата. После Крас му помогна за следващия. Чак когато и вторият прехвърли ръба, се чу как първият се удря на дъното. Крас се усмихна мрачно.
	— Това определено е достатъчно дълбоко.
	Крас кимна, но някак притеснено. Изведнъж му се прииска да е далеч от тази зала. Калек забеляза това.
	— Какво има?
	— Това не е неизползваема зала… — каза червеният и издърпа другаря си от ръба на ямата. — Втория рев… трябва да е дошъл някъде отблизо, Калек.
	— Е, и?
	Неприятното чувство на Крас се усили. Той усети, че нещо ги дебне от всички страни, наблюдава ги, изпитва ги… Крас огледа отново ямата и присви очи.
	— Ела! Бързо!
	Последва тих зловещ звук, от който и двамата потръпнаха. Беше смях, изпълнен с обещание за ужасни неща, ужасни неща, които дори драконите не можеха да понесат. От ямата се извиха енергийни нишки с тъмен и зловещ аметистов оттенък. Чудовищните вълни от виолетови блясъци не ги нападаха, а предвещаваха идването на нещо страховито.
	Изведнъж Калек се подхлъзна. Тялото му се преобърна и се насочи към ръба на ямата, сякаш го дърпаше невидима ръка. Крас го сграбчи и го задърпа назад. В същото време обаче усети, че нещо се опитва да повлече и него самия.
	— Пусни ме! — извика синият. — Пусни ме!
	— Никога!
	Краката на Калек докоснаха ръба на ямата. Въпреки всичките си усилия, Крас не беше сигурен дали ще може да спаси някого от двамата. Нещо много силно дърпаше синия дракон. Крас едва го удържаше. Калек извика и изчезна в зловещото сияние на ямата. Крас усети, че нещото дърпа и него. Краката му пресякоха ръба. Той знаеше, че още миг, и ще последва злочестия си син другар.
	Но после… толкова рязко, колкото се беше появила, заплахата се изпари. Усещането, че нещо огромно ще се появи от ямата, изчезна. Тъмният аметистов блясък угасна. Задъхан, Крас пропълзя далеч от ямата. Но не се отдалечи много, надявайки се все още, че Калек може да е оцелял. Червеният се сви и концентрира волята си върху ямата…
	Мощен удар от отсрещната страна на залата го запрати във въздуха. Крас се блъсна в далечната стена и в полуунес се свлече на земята. Синестра се изправи над него. Загубила всякакъв усет за благоприличие, тя изглеждаше ужасяващо.
	— Много си непослушен — каза тихо тя.
	Консортът на Детуинг държеше някакъв малък съд — страховито нещо с четири полегати страни, което изглежда беше изваяно от черни и огненочервени кристали. То пулсираше, сякаш наистина дишаше. Предната му страна беше най-тясна, а двете странични — най-дълги. На капака кристалите бяха подредени така, че оформяха символ, който съвпадаше с формата на съда и, за ужас на Крас, показваше произхода и функцията му.
	Символът представляваше вулкан, древния знак на силата на земята… и черния орляк, чийто господар го беше създал. Това беше какавидената камера. Синестра плъзна капака до половината — колкото всъщност можеше да се придвижи — разкривайки V-образен процеп, през който едва можеше да премине орех. Крас протегна едната си ръка напред, опитвайки се отчаяно поне да забави неизбежното.
	Какавидената камера погълна дракона-магьосник. Капакът й се затвори сам и кристалите започнаха отново бавно да трептят. Синестра пъхна артефакта под ръка и се обърна към ямата. Надникна вътре и Даргонакс се размърда.
	— Палаво дете — прошепна тя на съществото, на своето истинско дете. — Каква загуба! Ще трябва да измисля начин да те накажа…
	— Простиии… — отвърна й призрачен глас, наподобяващ вятър в мразовит ден.
	— Първата ти дума! — гневът й изчезна. — Първата ти дума… колко хубаво… вече си почти голям…
	Синестра погледна към какавидената камера и после отново към ямата. Замисли се за момент, после се изсмя и отнесе магическия затвор. Детето й беше почти готово да напусне гнездото. Предстоеше й голяма подготовка.

	* * *

	В мястото, където Верееса и джуджетата бяха затворени, цареше мъртвешка тишина. Цепнатините в земята продължаваха да зеят отворени и от тях се издигаха серни газове. Чуваше се само тихият звук от тежки кожени ботуши, докато новият гост на Грим Батол оглеждаше опустошената сцена. Той поклати глава и се спусна да търси нещо особено, което лежеше на разбитата земя. Беше някъде тук. Той го усещаше, усещаше го така, сякаш беше част от него… или от нея. Долавяше и злото на страховитата планина.
	Дори сега имаше същества, които трябваше да следят всеки негов ход, но не можеха, защото той ги беше накарал да гледат на друго място, към други неща. Беше дошъл, подготвен за най-лошото и точно това откри. Но той разполагаше не само със собствените си трикове, а и с още, които беше получил от други.
	Колко иронично — след като беше порицан, сега той можеше да поиска всичко, от което се нуждаеше, и да го получи. Но много неща се бяха променили. Той намираше за особено интересно това, че един от най-непоклатимите фактори в Азерот беше изпълнената с опасности Грим Батол. Това му носеше някакво странно успокоение.
	Изведнъж той засече нещото, което търсеше. От мисълта за предстоящото откритие го побиха тръпки. Точно до мястото, където трябваше да е то, лежеше някакво тяло. Можеше ли да бъде на… Както винаги нехаен в обноските, той се втурна с всички сили към тялото.
	— О, слава!… — изсъска той.
	Не беше тя, а само странно струпани камъни и пръст. Но под тях беше това, което накара сърцето му да забие лудо. Той вдигна талисмана. Скъсаната верижка увисна от ръката му. След всичките усилия да го преправи, за да може да поддържа връзка с нея, независимо от разстоянието, което ги дели, сега от него имаше полза, колкото от всеки един камък наоколо. Той отново се огледа, но от нея нямаше следа. Нямаше следа от Верееса. Магьосникът изруга.


>	Четиринадесет

	Етерният дракон беше наблизо. Ириди усещаше присъствието му по-силно, отколкото на всяко друго същество около нея. Все пак, не бяха ли и двамата чуждоземци в този свят? Не бяха ли дошли и двамата от Непознатата земя? Дренаята вече беше съвсем близо и се питаше какво може да очаква от етерния дракон. Дали щеше да се зарадва да я види?
	Дренаите никога не са били приятели с етерните дракони, но същото можеше да се каже и за всички останали раси. Ириди знаеше, че е напълно възможно той да понечи да я изяде. Но имаше нещо, което караше жрицата да се опита да стигне до създанието. Притисната до стената и почти невидима за скардина, Ириди надникна зад следващия ъгъл.
	Пред нея се откри широка пещера, в която гъмжеше от диви джуджета. Те се катереха по стените, висяха от тавана и се суетяха по пода, и тя разбра, че всъщност се стараят да не позволяват на пленника си да помръдне и на сантиметър. Затворът на етерния дракон беше толкова удивителен, че дренаята едва се сдържа да не влезе направо и да го огледа по-добре. Беше се чудила как са успели да задържат огромния звяр, след като са го пуснали от ужасната кутия, и вече знаеше.
	Енергийните нишки задушаваха етерния дракон, сякаш левиатанът притежаваше тяло като нея или скардините. Нишките изглеждаха толкова крехки, но ясно си личеше, че имат невероятна сила. Накрая, когато погледът й се премести от оковите към самия пленник, Ириди едва повярва, че той е все още жив. Етерният дракон приличаше повече на призрак и дори на някои места тялото му беше по-недоловимо от това, което се намираше зад него. Ириди беше готова да отиде при него, но усети как приближава познато зло.
	Кървавият елф нахълта в залата. До него се носеше коварното създание — магоубиецът, срещу когото се беше изправил Крас. Зендарин се приближи до етерния дракон. Изглеждаше сякаш само го наблюдава, но Ириди разбра, че прави нещо повече от това. До Зендарин изтича един скардин, който изръмжа и изсъска нещо, което той явно разбираше.
	— Тогава следващия път се постарай това да не се повтаря! — отсече ядосано Зендарин. — Не искаш да изгълта още някой от смрадливите ти приятелчета, нали?
	И точно тогава жрицата забеляза четири същества, които нареждаха някакви кристали до голямата муцуна на етерния дракон. Това обясняваше един от ужасните ревове, които беше чула по-рано. Нещо се беше случило и точно тези нишки там се бяха скъсали. Тя се загледа в работата на скардините, опитвайки се да проумее какво точно правят. Може би там се криеше ключът за освобождаването на левиатана. Но дали наистина можеше да го освободи? Това беше спорен въпрос, въпрос, който Ириди си задаваше от самото начало.
	„Има само един начин. Трябва да преценя този етерен дракон…“ Дори Крас щеше да я изгледа с невярващи очи, ако знаеше какво е решението й. Дренаята много добре разбираше, че нито един от последните й другари, както и малцина от собствените й орден, биха избрали подобен курс. Нищо от това, което се знаеше за етерните дракони, не позволяваше да им се има доверие. Но Ириди усещаше, че няма право да не го направи.
	Кървавият елф си тръгна, следван от магоубиеца си. Жрицата се огледа, но не видя друго, освен още повече скардини. Ириди смяташе, че може да се справи с тях. Руните, които ги защитаваха от магии, явно не действаха срещу силата на жезъла й, а той беше последната й надежда. Засега дренаята разчиташе главно на учението на ордена си.
	„Контролирай очите им с мисълта си. Накарай ги да гледат навсякъде другаде, но не и към теб.“ На пръв поглед беше невъзможно, но с тези думи учителите й бяха показали техники, чрез които по-добре да се слее със заобикалящата я среда. Тя се беше възползвала от тези умения навън, както и в коридорите, но в пещерата имаше прекалено много скардини.
	Въпреки всичко дренаята пристъпи напред. Вървеше плътно до стената, прикривайки се с мантията си. Скардините продължаваха да изпълняват задачите си. Трябваше бързо да наместят кристалите. Ириди усещаше тревогата им всеки път, когато се доближаваха до етерния дракон.
	Един от тях случайно погледна към нея. Жрицата замръзна на място. Скардинът изскърца със зъби и продължи работата си. Ириди изчака още малко и започна да слиза. Но тогава се появи един драконспон. Той посочи към няколко от скардините до него.
	— Идвайте. Заповед на господарката…
	Половин дузина от съществата последваха драконспона. Ириди благодари на късмета си. След оттеглянето на съществата около главата на дракона почти не останаха скардини. Другите бяха далеч встрани от нея. Това беше нейният шанс. Изключително пъргаво дренаята се спусна до нивото, където етерният дракон лежеше окован. Тя изчака няколко скардини, които се бяха покатерили по стените, да се шмугнат в един страничен тунел, и се промъкна до огромния пленник. Дори етерният дракон като че ли не я забеляза, но това най-вероятно се дължеше на състоянието му.
	Ириди се намръщи. Тя знаеше, че жезълът й може да помогне, а се страхуваше да го призове. Но в края на краищата нямаше друг избор. Оглеждайки скардините наоколо, жрицата материализира жезъла си и го насочи към окования левиатан.
	Етерният дракон отвори широко очи. Точно тогава съзнанието му се свърза с Ириди и я заля със своите спомени и емоции. Тя го видя в Непознатата земя и видя злините, които беше извършил. Но донякъде те бяха резултат от недоразумения и докато емоциите и образите продължаваха да се изливат в съзнанието на жрицата, тя почувства разкаянието му и надеждата му да компенсира всичко.
	Ириди усети още, че има нещо в този мрачен гигант, което може да бъде спасено… и знаеше и вярваше, че това е свободата, а не смъртта, и тя се опита да се свърже с него. Жрицата отново огледа скардините. Благодарение на усилията й, те все още не я забелязваха. Тя свали жезъла си, надявайки се всичко да мине бързо.
	„Разбираш ли ме?“ — помисли си дренаята.
	„Зераку… те… чува…“
	Ириди си отдъхна. Наару й бяха показали как жезълът може да й помогне да общува с някои същества, но тя не беше сигурна, че ще има успех с етерния дракон. Обаче връзката беше слаба и причината за това беше или начинът, по който тя използваше жезъла, или очевидната слабост на дракона. Ириди се концентрира още повече.
	„Знаеш ли как могат да бъдат премахнати тези окови?“
	Етерният дракон видимо се развълнува от този въпрос. Дренаята осъзна, че той явно я е помислил за един от пленителите си. Надеждата и благодарността му заблестяха в мислите на жрицата и затвърдиха убеждението й, че постъпва правилно. Това не беше зло същество, то просто беше извършвало злини погрешка. Но имаше потенциал да бъде нещо много по-различно.
	„Кристалите…“ — накрая отвърна той. — „Честотата им… Зераку не е… не е достатъчно силен да ги промени…“
	Но тя усети, че се беше опитал и в най-болезнените си опити почти беше успял. И все пак дори цялата му мощ не беше достатъчна. Но дренаята не беше окована и се надяваше да успее да постигне повече. Ириди се огледа, премисляйки какво да се опита да освободи най-напред. Нямаше да е зле да започне от някоя лапа, но муцуната му беше по-близо и вероятно щеше да е по-лесно да действа незабелязано.
	„Да…“ — каза Зераку.
	Етерният дракон направи избора вместо нея. Дренаята се протегна към най-близкия кристал. От стената скочи един скардин и се приземи до нея. Той се взря изненадан в нея, а тя моментално отпрати жезъла си. После сграбчи създанието за ръката и го издърпа напред. То се засили към нея, но жрицата уцели предварително избраната точка на врата му. Скардинът се строполи на земята. Ириди бързо скри тялото му зад една естествена издатина на стената. Щяха да го открият, но тя се надяваше да е готова преди това.
	Жрицата отново призова жезъла си и го насочи към кристалите, които държаха устата на Зераку. Тя усети вибрациите им и разбра какво имаше предвид етерният дракон. Концентрира се и се опита да направи това, което й беше подсказал той. Кристалите не поддадоха. Плувнала в пот, дренаята напрегна всички сили. Ако не успееше да се справи дори с този един кристал, значи нямаше надежда да освободи огромния пленник. Честотата на кристала се промени. Доста слабо и недостатъчно, според Ириди, но беше някакво начало. Само още малко, мислеше си тя, и щеше да го елиминира…
	В залата гръмна алармиращ рев. Ириди беше разкрита. Още една, последна концентрирана атака към кристала, и жрицата отстъпи. От всички страни я наобиколиха скардини. Тя замахна с жезъла, за да отблъсне най-близките две същества, после го освободи и продължи да се бори с тях само с ръцете и краката си. Докато навън скардините се биеха с камшици и копия, повечето от тези тук нямаха оръжия. Защо им бяха оръжия тук? Очевидно никога не са очаквали точно в тази зала да се появи техен враг.
	Но тя не успя да се възползва дълго от това предимство. Ириди забеляза, че от дупките в тавана прииждат още скардини. Някои от тях имаха камшици, други носеха огромни примки… по-скоро мрежи, без съмнение — за нея. Едно от джуджетата се хвърли на гърба й и разкъса мантията й с острите си нокти. Дренаята се измъкна от дрехата си, увивайки я едновременно около нападателя си и още един, който тъкмо се беше нахвърлил към нея.
	Но навсякъде около нея продължаваха да се струпват още и още скардини. Ириди нанесе силен удар с дланта си в гърдите на следващия. Като братовчедите си скардините имаха здрави и мускулести тела и ударът беше болезнен за самата жрица. Тя бързо вдигна поглед нагоре. Скардинът с мрежата беше почти готов да я хвърли към нея, а останалите, които я заобикаляха, не й позволяваха да мърда настрани.
	Но изведнъж скардинът се подвоуми. Няколко джуджета се загледаха зад нея. Тя усети енергийна вълна, която изпълни залата и се изплаши, че сега към скардините ще се присъедини и кървавият елф. Но джуджетата се разпръснаха, забравяйки за нея, сякаш не беше нищо съществено. Дори тези на тавана пропълзяха обратно в дупките си, отнасяйки със себе си мрежите си. Тя се обърна… и видя не Зендарин, а чудовищния магоубиец.

	* * *

	Верееса и Гренда се побутнаха с лакти, докато скардинът наблюдаваше пленените си братовчеди. Те нямаха никаква идея защо са хванати живи, но трябваше да открият начин да се освободят възможно най-бързо. Определено съдбата, която би им отредила господарката на съществата, нямаше да е особено приятна.
	— Никой не е виждал Ром — прошепна Гренда. — Той и още петима липсват. За единия знам, че е мъртъв, а някои твърдят, че още двама от тях са били убити навън.
	Рейнджърът кимна. И двете жени се опасяваха от най-лошото. Но от значение беше какво можеха да сторят сега и след като Ром го нямаше, джуджетата оставаха под командването на Гренда.
	— Вътре сме — каза висшата елфа.
	— Щях да се радвам, ако не бяхме затворени като свине, които чакат да бъдат заклани.
	И наистина, групата беше изолирана в тесни дупки, изкопани в стената на слабо осветена пещера. Стари, но сигурни железни решетки, набити в скалата, пазеха пленниците. Близо дузина скардини играеха ролята на стражи, под командването на един отегчен драконспон.
	Раск се беше постарал пленниците да бъдат внимателно претърсени. Никое от джуджетата Бронзбиърд не се наемаше да се справи с ключалките, още по-малко със стражите след тях. Но Верееса не съжаляваше, че е вътре. Вече беше близо до целта си и се надяваше да е близо и до мястото, където е затворен Крас.
	— Прикривайте ме — прошепна тя на Гренда.
	Джуджето я послуша и Верееса се присегна към десния си ботуш. Бавно и небрежно напипа малка вдлъбнатина близо до прасеца си…
	— Стражите се строяват! — каза Гренда. — Някой идва!
	Верееса издърпа ръката си тъкмо преди покрай решетките да премине една сянка. Щом видя чия е, очите й се разшириха.
	— Здравей, скъпа братовчедке…
	— Зендарин.
	Рейнджърът не се хвърли към решетката, с което се надяваше поне малко да разочарова кървавия елф, който без съмнение очакваше подобна реакция.
	— Както винаги, спокойният, хитър рейнджър… — присмя й се той. — Все още ли си една от нас? С толкова много човешка поквара в теб, би било изненада…
	— Точно този ли, който черпи тъмна магия от демони, ще говори за поквара?
	— Неприятно ли ти се струва това? Ние правим повече за Азерот от всички в Алианса! Ние сме най-опасните врагове на Легиона!
	Без да става, Верееса поклати глава.
	— Вие се превръщате в Легиона, Зендарин… и единствената причина да го правите е гладът ви за магия. Нуждаете се от нея. Без нея ще пресъхнете…
	Той се усмихна презрително.
	— Не всички имаме източник, от който да черпим всеки ден… и нощ, братовчедке…
	— Вече доста дълго време не изпитвам глад, Зендарин… благодарение най-вече на съпруга ми, който е човек. Той направи за мен повече, отколкото някой от вида ми можеше да направи. Децата ми са символ на свободата ми, защото никога не бих позволила да се появят на този свят, ако бях опорочена като теб…
	Зендарин се намръщи и щракна с пръсти. До вратата на килията й се появи един скардин. Кървавият елф отвори дланта си. Мигом в нея се материализира жезъл, като този на Ириди.
	— Излез, братовчедке — заповяда той, докато скардинът отключваше вратата. — Освен ако не искаш да гледаш как одираме жив един от тези.
	Верееса нямаше друг избор, освен да се подчини. Махна с ръка към мълчаливо протестиращата Гренда и излезе от килията. Братовчед й я изгледа от глава до пети.
	— Бронята все още ти става. Сигурно много се забавляваш с човешкия си питомец. Браво! Колкото си по-силна, толкова по-добре ще й служиш.
	— За какво говориш?
	— Тя постоянно има нужда от работна ръка, тук смъртността е висока…
	Преди Верееса да успее да отвърне, Зендарин заповяда:
	— Дръж си езика зад зъбите и сложи ръцете зад гърба.
	Той подчерта заповедта си, като насочи острието на жезъла си към гърлото й. Рейнджърът му се подчини. Зендарин отмести жезъла и насочи кристалния му връх към главата й. После бавно го свали надолу, докато върхът достигна пода под краката й.
	— А-а! — той вдигна жезъла малко по-високо, на нивото на прасците й.
	Верееса занемя. Прасецът й сякаш се подпали.
	— Със сигурност можеш и по-добре — отбеляза студено братовчед й. — Не знаеш какво е наистина да гориш…
	Последва звук от разкъсване… и тънкото метално острие, което елфата беше скрила в ботуша си, излетя навън. Приземи се до Зендарин, все още нажежено и огненооранжево. Подпирайки се на един крак, Верееса се взря в кървавия елф.
	— Знаех си, че ще има нещо. Не само че си пъргава като рейнджър, но и типично в стила на Уиндранър…
	— Ти си позор за рода ни, Зендарин.
	Той се изсмя.
	— По-голям от този, който спи с човек и дори му ражда деца? По-голям може би дори от банши? Много съм далеч от най-големия позор в семейството. Всъщност аз съм бъдещето му!
	Наранена от последните му думи, тя не отвърна нищо. Тези, които касаеха нея, не бяха толкова ужасни. Тя се беше изправила срещу предразсъдъците както на своя вид, така и на този на Ронин и до голяма степен ги беше преодоляла. Не, ужасните думи касаеха проклятието на банши. Банши като сестра й Силванас. Но въпросът за Силванас беше за друго време, може би за друг живот.
	— Мълчанието ти отива.
	Зендарин й даде знак да се върне в килията си. Той набързо прокара жезъла около останалите джуджета, докато Верееса се върна при Гренда.
	— А-а… Явно всички други са били послушни. Няма повече скрити остриета…
	Скардинът се бе постарал да претърси добре далечните си братовчеди, но не и Верееса. Сега Зендарин беше решил и този въпрос.
	— Горките ти дечица — продължи той, наблюдавайки я през железните решетки. — Как ли ще се почувстват като разберат, че майка им ги е изоставила? Е, скоро чичо им ще бъде с тях, за да ги утеши… и отгледа, след като и баща им не успее да се завърне.
	Този път Верееса изрева гневно. Скочи към решетката и се протегна към Зендарин, но той вече беше отстъпил назад. Кървавият елф се изсмя, а към него се присъединиха и скардините, и драконспонът.
	— Много съм щастлив от тази семейна среща — завърши той. — Сега съм още по-нетърпелив да подновя отношенията си с малките си племенници…
	Зендарин отпрати жезъла и се оттегли. Драконспонът се приближи до килията и замахна с камшик към Верееса, за да отстъпи назад.
	— Сядай! — изрева бегемотът.
	После, доволен, че е въдворил ред, драконспонът се върна на поста си. Рейнджърът изгледа гневно пленителите си и с неохота се върна при Гренда.
	— Съжалявам за всичко това — прошепна джуджето. — Може би мъжът ти ще може да го спре, все пак е магьосник…
	— Да оставим настрана уменията на Ронин, аз нямам никакво намерение да залагам всичките си надежди на тях — отвърна Верееса, много по-спокойно отколкото преди няколко секунди. — Ще избягаме и ще пипна Зендарин… кълна се поне за това.
	После пъхна ръка в другия си ботуш и извади едно още по-малко острие. Първото беше метално, но това изглежда беше изваяно от дъгоцветна перла.
	— За кръвта на Гимел! — прошепна Гренда. — Как успя да скриеш това от братовчед си?
	— Той търсеше оръжия, изработени по начин, който всеки би очаквал. Ронин ми направи това — просто, но здраво острие, изваяно от морски дар. В него няма магия. Ако не знае как да търси точно него, заклинанието му го подминава като обикновена част от ботуша.
	Женската Бронзбиърд поклати глава.
	— Какво ли не измислят магьосниците!
	— Идеята беше моя. Изработката — негова. — Една сълза избяга от очите й. — Заедно сме по-силни, отколкото поотделно. — Елфата се стегна и продължи: — Трябва да се измъкнем при първа възможност…
	Прекъсна ги пристигането на един драконид. Верееса го огледа, но този не беше Раск.
	— Вземете един! — заповяда драконидът.
	Скардинът отключи вратата. Размахвайки камшици, стражите притиснаха братовчедите си навътре, отделяйки един от воините настрани. Двама скардини го завлачиха навън. В момента, когато стражите понечиха да се оттеглят, джуджетата се хвърлиха към тях. За съжаление, не успяха нито да им попречат да заключат вратата, нито да направят нещо за другаря си, освен да закрещят гневно, докато го отвеждат. Скардините започнаха да плющят с камшици по решетката. Джуджетата отстъпиха, а драконидът се изсмя.
	— Ще дойде и вашият ред. Всички служат на господарката — каза черният звяр и последва останалите.
	— Какво ще правят с Удин? — попита едно младо джудже.
	— Сигурно ще го измъчват, за да разберат дали има други от нашите навън — отговори му друг воин.
	Гренда се обърна към него.
	— Глупав ли си, Фолулф? Не чу ли какво каза кървавият елф? Не ги интересува дали навън има други джуджета. Искат да ни превърнат в роби…
	Изблици на недоволство гръмнаха сред пленниците. Джуджетата бяха воини. Дай им оръжие и им посочи враг, и ще се бият до смърт. В робството нямаше чест. Гренда погледна към Верееса.
	— Ако имаш идея как да избягаме, и то бързо, сега е моментът да я споделиш…
	Рейнджърът премести поглед от джуджето към скардина-страж.
	— Може да ни струва живота на няколко…
	— По-добре от това, което ни предстои.
	— Както кажеш, тогава.
	Верееса скри острието в дланта си. Облегна се назад, за да не привлече вниманието на стража.
	— Предупреди всички да действат по мой сигнал. Трябва да действаме заедно… дори накрая да спечелим единствено бърза смърт.
	— Слушам.
	Гренда небрежно се обърна към другарите си. Докато елфата следеше стража, джуджето предаде заповедта. Никой Бронзбиърд нямаше да се поколебае. Както беше отбелязала Гренда, какъв друг избор имаха? Отвъд залата, в която бяха килиите им, се чу злокобен вик. Беше кратък, но звукът отекна и сякаш попари съзнанието на всички пленници.
	— Това беше Удин — прошепна младият воин, който по-рано беше питал за него.
	Скардините се изсмяха подигравателно. Един от тях се наведе към решетките и за пръв път изрече нещо разбираемо:
	— Няма вече битка в него. Той сега добър роб… — Дивите очи огледаха пленниците. — Кой иска следващ?
	Другият скардин се засмя отново.


>	Петнадесет

	Магоубиецът се извиси над нея. Ириди не знаеше нищо за вида му, освен това, което беше разбрала от сблъсъка му с Крас. По правило трябваше да е достатъчно защитена от възможностите му да й навреди, но това същество беше трансформирано в нещо много по-страшно. Тя грабна един камък и го хвърли към него. И, както очакваше, той премина право през тялото му.
	Дренаята нямаше друг избор. Тя призова жезъла си, съзнавайки ясно, че силата й може да се обърне срещу нея. Магоубиецът се придвижи мълчаливо и това още повече напрегна обстановката. Ириди насочи жезъла си и се концентрира. От него бликна синя светлина право към магоубиеца… Но моментално се отрази в него и се върна към шокираната дреная.
	Ириди полетя назад. Тя пусна жезъла, превъртя се бързо във въздуха и само след миг се озова на земята. Мнозина биха изгубили съзнание или дори живота си от такъв удар, но жрицата умело се приземи, претърколи се и се спря в отбранителна позиция. Но все пак беше изгубила ориентация. Трябваше й миг, за да открие магоубиеца, но не разполагаше дори с толкова. Последва още един удар от синя светлина, който я събори на земята.
	Дренаята едва успя да се отмести от пътя й. Стори й се много странно, че чудовището беше успяло да използва силата на жезъла втори път. Това бе невъзможно. Или се дължеше единствено на странната му трансформация.
	Скардините около нея се разтичаха, сякаш бягаха от пожар. Това, че нито едно от ужасните джуджета, които явно служеха на същия господар, не смееше да се доближи до магоубиеца, не предвещаваше нищо добро. Изведнъж Ириди забеляза, че етерният дракон се опитва да привлече вниманието й. Дренаята отново призова жезъла си.
	„Там… там… — успя да й каже Зераку. — Онова…“
	„Онова“ беше олтар, в чиято основа се намираха изваяните драконови форми. Върху него имаше някакъв синкав куб. Той излъчваше нещо, което накара дренаята да се поколебае.
	„Жезълът… — опита се да продължи етерният дракон. — Може да активира куба… може да започне захранването…“
	Ириди нямаше идея какво означава това, но явно кубът беше единствената й надежда. Тя отново отпрати жезъла и докато магоубиецът се приближаваше към нея, отскочи храбро над главата му. Един придатък, слабо наподобяващ ръка, се опита да я сграбчи, но я изпусна на косъм. Магоубиецът се обърна, но дренаята се беше приземила успешно.
	Областта около корема на съществото беше почерняла и към жрицата се стрелна черен лъч. Тя избягна удара, но един скардин, който се опитваше да се промъкне зад гърба й, се оказа твърде бавен. Черното сияние го обгърна. Той нададе писък и бе запратен към близката стена. Удари се толкова силно, че Ириди чу как костите му се чупят. Тялото на мъртвия скардин се строполи и остана като грозна купчина на земята.
	Преди магоубиецът да успее да атакува отново, дренаята стигна до олтара. Молейки се Зераку да не я е подвел, Ириди отново призова жезъла си. Центърът на магоубиеца отново потъмня. Ириди насочи кристала към куба.
	„Мисли… мисли за съществото… — изведнъж я предупреди Зераку. — После използвай… жезъла…“
	Тя го послуша и в съзнанието й изплува образът на създанието. Жезълът захрани куба с енергия и той ярко засия. Зловещ, свирещ звук изпълни залата. Ириди със закъснение разбра, че идва от магоубиеца. Чудовището загуби цялото си сцепление. Като завихрена енергия то се спусна към дренаята… и изведнъж се всмука в куба. Жрицата остана зашеметена от видяното.
	„Внимавай!“ — предупреди я Зераку.
	Някои от скардините се бяха отърсили от шока и страха си достатъчно, за да си спомнят за нарушителя. Те се засилиха към нея. Ириди се завъртя — бяха я наобиколили. Тя вдигна жезъла…
	И изведнъж до нея се появи червенокоса фигура в роба. Ириди не успя да реагира, когато той бързо я обви с ръцете си.
	— Проклятие! Ти не си нея!
	Преди да успее да му отвърне, пещерата изчезна. Ириди нададе гневен вик.

	* * *

	— Не!
	Тя беше отново навън. Извън планината, в която толкова отчаяно се беше опитвала да влезе.
	— Не! — повтори жрицата. — Не!
	— Тихо!
	Фигурата се обърна. Чак тогава Ириди видя, че това е човек. Изпод гъстата му огнена коса проблясваха смарагдовозелени очи. Той не беше несимпатичен за вида си, макар да си личеше, че носът му е чупен някога в миналото. Имаше здрава челюст, ъгловати черти и решително изражение, което подхождаше на червените му коси. На гърдите на робата му беше пришит символ — златно око на виолетов фон. Под окото имаше три също златни ками, сочещи надолу. Ириди разпозна символа на Даларан.
	— Ти си магьосникът Ронин, съпруг на висшата елфа Верееса — тихо отбеляза тя.
	— Познаваш Верееса? Знаеш ли къде е? Опитах се да я открия, но усетих магическа намеса… Тя винаги се забърква в такива неща… — той изруга себе си. — Опитах нещо, но се провалих. Но поне ти си в безопасност.
	— Трябва да се върна вътре! Опитвах се да освободя етерния дракон…
	Заклинателят я изгледа, сякаш беше луда.
	— Защо ти е притрябвало да правиш нещо толкова безумно? Чувал съм на какво са способни тези същества! Да го унищожиш — може би, но да го освободиш?
	— Погледнах в съзнанието му. Зераку няма лоши намерения. В миналото е извършил много злини, но сега се е променил…
	— Толкова е просто, така ли? И си напълно сигурна, че си го разбрала правилно?
	— Аз съм… и няма да се откажа от това. Той трябва да бъде освободен и по много други причини… — дренаята отпрати жезъла си. — Той е ключът към това, което се случва тук. Използват Зераку, за да създадат някакво ужасно същество…
	Ронин се намръщи.
	— Това никога няма да свърши, нали? В Азерот никога няма да настане истински мир… О, бога ми! Защо поне Крас не беше тук?!
	Жрицата не се изненада, че магьосникът познава червения дракон. Обезпокоена, тя продължи:
	— Крас също е в Грим Батол… като пленник.
	— Това не е възможно. Не и той…
	— Той ме изпрати на безопасно място, точно преди да го пленят заедно с по-младия син дракон, Калек. Имаше магоубиец…
	— Подобно нещо не би го спряло — изсумтя Ронин.
	— Този е различен — отсече тя. — В Грим Батол са го изменили.
	Странен звук от планината ги накара да застинат на място. Ронин хвана ръката на жрицата.
	— Може би ще мога да направя това още веднъж. Скокът в Грим Батол ми коства повече, отколкото очаквах.
	— Връщаме се вътре?
	Той рязко се изсмя.
	— Не веднага, не и ако не искаш завинаги да останеш част от планината. Не, отиваме на много по-безопасно място… относително…
	Ронин сключи вежди и се концентрира. Ириди отново започна да се противи. Със сигурност поне той разбираше нуждата да се върнат в Грим Батол. Но вече беше късно. Въздухът около тях изпращя… и двамата изчезнаха.

	* * *

	Крас се носеше в потискащ мрак, който сякаш заплашваше да го смачка всеки миг. Той беше чувал истории за затваряне в какавидени камери, ужасни истории на дракони и други магически същества, които са полудели от години, десетилетия, дори векове в плен. Все пак вътре времето не течеше както отвън. Крас предполагаше, че другарите му вече отдавна са мъртви и каквото и зло да беше родила Синестра в недрата на Грим Батол, то вече сееше опустошение из цял Азерот.
	„Не! Това не се е случило! Още не!“ Драконът-магьосник се укори за ужасните си мисли. Консортът на Детуинг имаше намерение да използва магическата му същност, за да нахрани чудовищата си… все още имаше надежда… за всички, освен Калек. Той скърбеше за жестоката смърт на синия.
	Нещото в ямата, нещото, което вече се беше научило толкова добре да се прикрива дори от дракони, със сигурност си беше устроило ужасно пиршество с Калек. Крас се гневеше, че не беше успял да направи нищо, за да спаси другаря си, но повече се вбесяваше, че никой не можеше да разчита на него.
	Той нямаше представа какво се бе случило с Ириди. В отчаянието си я беше изпратил на единственото безопасно място около Грим Батол, което познаваше. Той знаеше за него от драконите, които пазеха страховитата планина — там бе трудно да се използва магия. Само там Ириди щеше да има шанс да се съвземе и, ако беше по-умна — да напусне това място възможно най-бързо. Но Крас се съмняваше, че е постъпила така.
	За пореден път драконът-магьосник се опита да се измъкне от затвора си. Виждаше някаква ирония в това, че точно тук той има сила, за разлика от всяко друго място в близост до Грим Батол. Камерата беше всъщност една джобна вселена, която използва магията на пленника, за да го държи в плен. Но освен това го делеше от магията на Синестра и това, което в действителност отслабваше силите му навън.
	Но той не можеше просто да седи и чака черният дракон да го извади за подлите си цели. Крас не беше обикновен пленник. Той познаваше историята на какавидените камери — не бяха ли те самите дело на дракони, все пак?
	Първоначално камерите били проектирани за различни цели в зависимост от орляка, който ги създава, но основното и най-важно предназначение е било да държат в плен същества, представляващи магическа заплаха — демони, полудели заклинатели, елементали и други подобни. Камерите, създадени от черния орляк, са били предназначени да предпазват от диви енергии и неща, заплашващи самата земя.
	Но това се променило завинаги, след като наскоро обезумелият Нелтарион, разгневен от загубата на Демонична душа в извора на Вечността, решил да промени камерите на орляка си, за да пленява с тях въображаемите си врагове. Другите орляци бързо открили камерите на Пазителя на Земята, събрали и своите и ги запечатали завинаги на място, където никой да не може да ги открие. Но в течение на векове все някоя камера намирала своя път обратно в този свят… а може би тази дори не е била запечатвана.
	Крас започна да се обърква. Може би грешеше. Може би познаването на историята на ужасните кутии нямаше с какво да му помогне да се спаси. Драконът-магьосник се подвоуми. Или пък имаше? Изведнъж си спомни за една характерна особеност. Създаването на какавидени камери изискваше много усилия, затова и не бяха толкова много. И все пак някои от тях не бяха достатъчно стабилни. Имаха дефекти… Това беше нова надежда, а за момента — единствената. Крас се фокусира и протегна ръце.
	Отначало единственото, което почувства, беше потискащото пространство. Той потръпна и за миг в съзнанието му проблесна надеждата, че Синестра скоро ще го призове. Крас веднага потисна тази идея, но се зачуди след колко време отново щеше да се надява на това, ако все пак не успее да се измъкне.
	Той се концентрира отново. До голяма степен това, което почувства, беше собствената му магия, но постепенно започна да долавя нещо друго. Нещо, което не беше от Азерот. Крас се обнадежди и се фокусира върху него. Беше му някак познато, напомняше му на… Да, това беше. Това, разбира се, беше камерата, в която е бил затворен етерният дракон. Крас не беше сигурен дали това ще му бъде от някаква полза. Енергиите на етерния дракон нямаха нищо общо с това, което е можел да си представи създателят на този адски затвор.
	Драконът-магьосник започна да проучва внимателно дизайна на камерата. Имаше странни промени, които само създателят й можеше да направи — може би самият Нелтарион или консортът му. Крас започна да губи вяра, че това може да му помогне с нещо. Който и да беше създал този артефакт, определено е обичал да експериментира. Но Крас трябваше да опита. Той изследва магическата основа на кутията, търсейки някакви щети, които етерният дракон е могъл да направи, докато е бил в плен. Някаква пукнатина би могла да му даде шанс да избяга. Трябваше да го стори.
	Изведнъж драконът-магьосник се намръщи. Имаше още едно изменение в магическата матрица на какавидената камера. То не беше дело на същия, който е създал всичко останало. И все пак нямаше никаква логика, освен ако не беше дело на етерния дракон. Крас продължи да го изследва.
	Затворът му изведнъж се раздвижи, подмятайки го на всички страни. Тъмнината стана сива, но после отново почерня. Крас се завъртя… Той реагира инстинктивно — тялото му се изкриви, ръцете и краката му се изпънаха, пречупвайки се в ъгли, несъответстващи на елфската му форма. От пръстите му изникнаха нокти. Люспи покриха кожата му, а носът и устата му се изпънаха напред в една дълга и заострена муцуна. От гърба му израснаха криле, а от робата му не остана следа.
	Размахвайки силно криле, Кориалстраз забави и после спря полета си. Червеният левиатан изрева от огромното усилие, което му костваше това. Докато възстановяваше равновесието си, той се опита да проумее какво се бе случило. Само проучваше онова място, а затворът му се преобърна наопаки.
	Очевидно етерният дракон беше стигнал по-близо до спасението си, отколкото си е представял. За негово съжаление, той не е притежавал хитростта или знанието как да се възползва от уникалността си. Но сега Кориалстраз се изпълни с надежда. Имаше голям риск, но по-добре риск, отколкото цяла вечност затвор или очакване на пленителя си. Синестра със сигурност щеше да се е подготвила, преди отново да отвори капака. Червеният трябваше да успее да се измъкне.
	Този път много по-внимателно, Кориалстраз разгледа отново отслабеното място и влиянието му върху цялата матрица. Той не се изненада колко бързо откри как странните енергии на етерния дракон бяха засегнали матрицата като вирус в смъртно тяло. Двете сили бяха достатъчно близки и сега същността на предишния пленник беше преобразувала оригиналното заклинание, създавайки модел, който създателят на какавидената камера никога не би могъл да предвиди. И точно там, където магическата матрица беше най-силно засегната, Крас откри това, което почувства като слаба връзка — мястото, към което трябваше да насочи усилията си.
	С опитното око на някой, добре усвоил магията, може би по-слабо само от най-великия син дракон, Кориалстраз бавно започна да разглежда измененото място. Най-накрая откри нишката, която, ако се премахнеше внимателно, можеше да разплете всичко останало и теоретично да му отвори път към изхода. Вече започнал да усеща клаустрофобия, Кориалстраз предпазливо започна да прерязва нишката. Моментално цялата камера се разтресе и тъмнината отново просветна в сиво. Червеният дракон събра кураж. Свободата беше близо…
	Измененото място напълно се разпадна, но това изобщо не беше целта на дракона. Матрицата се разнищи, а разнищеното място започна да се разраства. Кориалстраз бързо се опита да го свърже отново, но щетите вече бяха твърде големи, за да ги възстанови. Напрежението на останалата част от заклинанието, което поддържаше структурата на камерата, се увеличи стократно.
	Камерата се срути, а сивотата притисна червения дракон от всички страни. Кориалстраз изрева. Внезапното разрушение на затвора му освободи нови и ужасни сили, които заплашваха да го разкъсат. Кориалстраз бе хванат във водовъртеж, който придоби чудовищни размери. Колкото и да опитваше, драконът не можеше да спре въртенето.
	Всичко това се случваше в контейнер, който, гледан отвън, изглеждаше, че може да побере не повече от една ябълка. Но това по никакъв начин не успокояваше Кориалстраз. Той имаше чувството, че цял Азерот се руши и вселената всеки момент ще го последва. Драконът искаше да се освободи от какавидената камера и желанието му се изпълни… и може би вечно щеше да съжалява за това.
	Кориалстраз размахваше огромните си криле отново и отново, но усилието да се пребори с толкова мощна стихия бързо го остави без дъх. Пред него се разкри окото на водовъртежа — завихрена маса от сиво, черно и червено. Драконът се приближи към него и невидими сили го притиснаха още по-напред. Той имаше чувството, че костите му ще се превърнат в прах, а плътта му ще стане на пихтия. За цялото си съществуване не беше изпитвал подобна непоносима болка.
	В този момент драконът реши, че има едно последно нещо, което може да направи. Имаше вероятност да му донесе повече страдание и още по-ужасна смърт, но му даваше и надежда.
	Кориалстраз се концентрира колкото можеше, насочвайки цялата си магия за защита. Усилието го изтощи още повече и той едва не изгуби съзнание. Но все пак заклинанието му издържа. Червеният левиатан разгледа водовъртежа и потърси центъра му. Трябваше да е изключително точен. Всичко друго означаваше сигурно самоубийство.
	Кориалстраз размаха криле с всичка сила, но този път не се бореше с притеглянето на водовъртежа — сега го приемаше. Спусна се напред, устремен към центъра му, надявайки се каквото и да се случи, да е бързо. Щом влезе вътре, Кориалстраз изрева отново… и отново… и отново…


>	Шестнадесет

	Синестра спеше. Фактът, че можеше да си го позволи, дори когато усещаше, че наоколо се навъртат и други нарушители, беше не знак за изтощение, а за увереността й. Тя беше убедена в предстоящия си триумф, беше сигурна, че който и да се опита да я спре, щеше или да бъде елиминиран, или да стане неин слуга по един или друг начин. Тя спеше, както винаги, но само по няколко минути.
	Имаше периоди, когато не беше затваряла очи в продължение на цял век. Това не беше обичайно нещо за нейния вид, но Синестра не изпитваше друго, освен презрение към другите, включително черния орляк. Тя смяташе, че единствените дракони, които заслужават да съществуват във въображаемия й свят, са тя и новите й деца.
	Все още в смъртната си форма, тя спеше върху каменно легло в една голяма пещера, която се намираше по-надълбоко от тези, които използваше за експериментите си. Тук долу нямаше какво да я притеснява. Тук долу можеше да чува по-ясно гласа в главата си.
	„Всичко се развива според плана — повтаряше й той. — Всичко се развива според плана и Даргонакс расте… Следващото поколение ще е по-величествено дори от него… и хиляди пъти по-мощно…“
	— Хиляди пъти… — шептеше Синестра в съня си. — Хиляди пъти…
	„Хиляди пъти по-мощни… и ще унищожат всички останали дракони… ще ги унищожат всичките… денят на дракона е към края си… сега идва здрачът… нощта…“
	— Нощта…
	„Но след нощта ще последва нов ден… Първият ден от властването на децата… Първият ден от новата златна ера на драконите…“
	— Нова… златна ера…
	Синестра се сепна. Отвори широко очи и по лицето й се изписа гняв.
	— Кориалстраз! — изрева тя и скочи на крака. — Но как е могъл… как е могъл да…
	И изведнъж изражението на лейди Синестра се промени. Вместо шок, гняв и ярост… по обезобразеното й лице се изписа задоволство.
	— Да… разбира се… колко мило… колко навреме! Благодаря ти, Кориалстраз… благодаря ти…
	С усмивка на лицето, тя побърза да открие Зендарин…

	* * *

	В същия момент се раздвижи друг дракон, дракон, който беше сигурен, че е мъртъв. Не беше Кориалстраз, всъщност беше синият Калек. Първото му откритие беше, че не е мъртъв. Това обаче не обясняваше мрака около него, мрак, който сякаш… по някакъв ужасен начин… беше почти жив.
	И после Калек си спомни какво се беше случило, преди да изгуби съзнание. Той си спомни ямата, в която бяха захвърлили огромните трупове и откритието, че същата яма не беше празна. Не беше празна… Калек призова меча си. Синьото оръжие се материализира, но наподоби само бледа сянка на това, което трябваше да бъде. В следващия миг просто се изпари.
	— Не трябва… не трябва прави това…
	Всяка сричка буквално изпълни Калек със страх, въпреки че той не се поддаваше на подобни емоции. Синият дракон отново се опита да призове меча си, но този път нямаше и намек за съществуването му.
	— Не трябва прави това… — повтори гласът. — Или тя разбере…
	Тя. Нямаше съмнение за кого говореше гласът. Това можеше да бъде само Синестра.
	— Кой… кой си ти? — попита най-сетне Калек.
	— Аз съм детето…
	— Къде си? Покажи се!
	— Тук, пред теб…
	В дълбокото аметистово сияние Калек видя огромната форма. Беше на дракон, но се движеше така, сякаш тялото му не беше изцяло изградено от плът. Наподобяваше и на това, което се предполагаше, че представляват етерните дракони, но имаше още нещо. Блестящите му очи оглеждаха синия дракон. Калек изведнъж усети, че тези очи го бяха наблюдавали през цялото време, докато е бил в безсъзнание и отново потръпна.
	— Какво си ти?
	— Детето й…
	Калек се намръщи. Не беше сигурен дали това слабо видимо същество наистина е толкова наивно или просто си играеше с него. Затова реши да опита по друг начин.
	— Имаш ли си име?
	Последва мълчание и после:
	— Имам име… Тя ме нарича Даргонакс…
	— Даргонакс?
	Тревогата на Калек нарасна многократно. Той знаеше какво означаваше това име на езика на драконите. Даргонакс… Поглъщача*…
	[* Поглъщача — Devourer (англ.) — Б.пр.]
	— Харесва ли ти? — попита мрачната форма.
	— Харесва ми.
	— Това е… силно име.
	— Тя каза, че означава „Поглъщач“ на езика на драконите — добави Даргонакс, стопявайки бързо надеждата на синия, че съществото не подозира ужасното значение на думата.
	— Ти си дракон…
	Калек крадешком се опита да призове магическия си меч или каквото друго можеше да използва срещу създанието. Той вече беше убеден, че си играят с него.
	— И аз съм дракон…
	Даргонакс пристъпи напред, позволявайки на Калек да се увери, че формата му определено беше на дракон, но не и на етерен. Даргонакс беше много, много повече. Но мистериозният дракон не се разкри напълно. Той отново отстъпи назад, превръщайки се в нещо като сянка.
	Калек нямаше представа дали това е някаква негова способност, заклинание или трик на ямата, защото около тях се усещаха странни енергии. Не всички бяха директно свързани с Даргонакс, но той със сигурност се влияеше от тях. Калек се зачуди дали самата Синестра е напълно наясно какво расте в ямата. Той се подготви за това, което без съмнение щеше да е краят му.
	— И двамата сме дракони.
	— Значи трябва да сме приятели…
	Синият дракон се сепна от тези думи. Той не можеше да си представи от къде на къде Даргонакс може да се нуждае от него. Със сигурност щеше да има повече полза, ако го изгълта наведнъж, което не изглеждаше особено трудно, след като синият не само не можеше да използва силите си, но не можеше и да се трансформира. Вече беше опитал да го направи тайно и единственото обяснение за неуспеха му беше нещо, което може би правеше странният му събеседник.
	После Калек се сети, че Даргонакс е само на няколко дни… може би най-много на няколко седмици. Колко ли по-ужасен можеше да стане като достигне зрелост? Дали изобщо трябваше да я достига? Звярът вече беше огромен.
	Крас бе предупредил Калек да не използва преструвки с кървавия елф и сигурно щеше да го посъветва същото и сега, но синият се съмняваше, че има друг избор. Овен това именно Даргонакс го беше довлачил тук долу и единствената причина да не го погълне, както явно беше направил с драконспоните, защото нямаше и следа от телата им, беше, че се нуждае от него. И въпросът беше за какво точно.
	— Да — най-накрая отвърна синият дракон. — Трябва да сме приятели.
	— Хубаво… хубаво… а приятелите помагат на приятелите, нали? Нали така?
	За същество, което явно никога не беше напускало ямата, Даргонакс вече добре познаваше много от нещата в живота. Синестра беше създала нещо ужасно.
	— Приятелите помагат на приятелите — съгласи се Калек. — Помагат си взаимно.
	— Така правят… — отсече Даргонакс.
	Последва истински шок за Калек, защото гласът на съществото прокънтя в главата му: „Тя идва! Стой мирно и тихо!“
	Въпреки че още се отърсваше от изненадата, че Даргонакс може да се свързва със съзнанието му, Калек все пак се подчини. Нямаше нужда да пита коя беше тя. След жертвата на Анвийна, Калек не се страхуваше за собствения си живот, но все пак не беше изоставил чувството си за дълг. Нямаше да бъде от голяма полза за Малигос, ако Синестра разбере, че е оцелял.
	Синият се притисна силно към стената и се опита да призове щита, който беше използвал по-рано. Но нищо не се случи. После усети как сякаш го покрива крило. Калек потъна в сянката… сянка с аметистов оттенък. Само след миг той чу гласа на Синестра… и на още някой.
	— Изчезнал е — изсъска тя на събеседника си.
	— Твоят стар „приятел“? — другият глас беше на кървавия елф. — От какавидената камера? Как е възможно това… освен ако приятелчето му е оцеляло. Може би той го е освободил.
	Калек се намръщи, изпълнен едновременно с надежда и тревога. Той подозираше, че говорят за Крас, което означаваше, че червеният е успял по някакъв начин да се измъкне от какавидена камера. Това си беше много хубаво, но сега Зендарин погрешно бе решил и събуди у Синестра подозрението, че синият е оцелял.
	— Даргонакс се облажи с него — отвърна Синестра.
	В тона й се усети лека неувереност, но…
	— Освен това камерата беше унищожена отвътре.
	— Никога не съм чувал за подобен подвиг! Как е успял да го направи?
	— Такъв е той — успява да постига невъзможното! Не се залъгвай, Зендарин. Той е единственият, който ме тревожи.
	— Но все пак го доведе тук.
	— Той щеше да дойде, така или иначе — отвърна тя. — Той винаги идва. Винаги се меси. Това е природата му. Най-добрият начин да се справя с това, бе да го накарам да дойде при моите условия, по мое желание.
	След малка пауза тя продължи:
	— Сега трябва да е още по-изтощен и доколкото го познавам, сигурно се е скрил дълбоко в планината. Той знае, че трябва да отиде точно там. Искам да изпратиш домашния си любимец след него…
	— Бих го направил, но проклетият звяр не се отзова последните няколко пъти, когато го повиках. Следите му стигаха до етерния дракон и оттам нататък… нищо.
	Синестра изсъска гневно и продължително.
	— Колко хитро! Кориалстраз сигурно се е промъкнал и се е опитал да освободи етерния дракон! Тръгвай! Потърси магоубиеца си…
	Калек не чу стъпките на кървавия елф, но реши, че е бил достатъчно умен, за да се подчини на заповедта й. Той понечи да каже нещо, но усети, че странният му другар не желае това.
	— Милото ми дете… — загука тя по начин, който смрази кръвта на синия дракон.
	Яростта й беше заменена с отмъстителна увереност. Сякаш се бе превърнала в съвсем различно същество.
	— Ела при мен, мило дете…
	Даргонакс се повдигна, прикривайки Калек с неопределената си форма.
	— Госссподаркеее…
	Промяната в говора на Даргонакс изненада Калек почти толкова, колкото рязката и странна промяна в отношението на Синестра. Съществото звучеше много по-младо, по-неразвито. Звучеше като много по-малка заплаха.
	— Мили Даргонакс… първородното ми дете в новия свят… има ли нещо, което искаш да споделиш с майка си?
	— Гладееен…
	Синестра се засмя.
	— Разбира се. Не се тревожи, милото ми. Скоро ще бъдеш нахранен… както никога досега… О, да… но оттам нататък ще трябва да се научиш сам да утоляваш глада си. Скоро ще има и други, които трябва да храня… много нови братя и сестри…
	„Много братя и сестри.“ Калек си представи дузина, стотина като Даргонакс. „Какво щеше да се случи с Азерот?“ Той се съмняваше, че новите същества ще са толкова нестабилни, колкото първата двойка, с която се беше сражавал. И дори да можеше да бъдат спрени, колко кръвопролития и разрушения щяха да причинят преди това?
	Калек се замисли за саможертвата, която Анвийна направи, за да помогне на света си да се възстанови. Всичко това щеше да се окаже напразно, ако се излюпят повече такива дракони. Той си спомни за разговора с Крас и Ириди малко след битката им. Ириди беше споделила впечатлението си от дракони, които не бяха нито черни или сини, нито етерни. Беше използвала думата сумрак, която подхождаше на чудовищните същества в много отношения, ако Даргонакс и предишните двама изобщо се доближаваха до онези от разказа й. Дренаята ги беше нарекла сумрачни дракони. И може би те бяха нещото, което ще доведе сумрака в самия Азерот.
	Вглъбен в мислите си, Калек пропусна последните думи на Синестра. Само по отговора на Даргонакс той успя да разбере какво е казала.
	— Да… майко… — отвърна съществото с престорения си детински говор. — Искам заедно… искам те бъдат силни…
	Синестра явно беше подчертала факта, че Даргонакс вече няма да бъде единствената й грижа и че ще може да получава по-малко магическа енергия, когато започнат да се изхранват следващите поколения. Но дори създателката на Даргонакс не можа да усети нотката на гняв в гласа на сумрачния дракон. Калек обаче я долови… и разбра защо новият му другар беше скрил от майка си бързия си растеж. Даргонакс ревнуваше от бъдещите си братя и сестри.
	Изведнъж, макар че не беше издал нито звук, нито беше помръднал, синият дракон почувства промяна в Синестра. Това се потвърди миг по-късно, когато тя отсече:
	— Какво има там при теб?
	— Нннищооо…
	— Нищо ли?
	Даргонакс изрева и само защото ревът му беше твърде силен, викът на Калек не се чу. Изведнъж синият дракон усети как във вените му сякаш вече тече лава, а не кръв. Само така можеше да избегне долавянето на втория писък. Даргонакс отново нададе рев, който премина в скимтене.
	— Не лъжи майка си. Боли ме, когато трябва да те наказвам. Покажи ми какво има там, дете мое…
	— Дааа…
	Калек се приготви да бъде подхвърлен към дамата в черно и да посрещне съдба, пред която досегашната му болка щеше да е дар. Но не той полетя нагоре, а тежък труп, вероятно повдигнат от лапата на Даргонакс, който не беше забелязал в мрака.
	— Значи… — каза като че ли разочарована Синестра. — Това ли е всичко? Един от липсващите стражи. Оставили са го на теб.
	— Дааа…
	— Приеми го като предястие на това, което ще последва. Отсега нататък ще ме слушаш, нали, скъпото ми синче?
	— Дааа…
	— Да, какво?
	Даргонакс не се поколеба.
	— Да… майко…
	— Много добре, Нефариан. Най-сетне се учиш…
	Последва кратък шум от раздвижване надалеч от ямата и после тишина. В тази тишина Калек се замисли за интересния факт, че Синестра беше нарекла Даргонакс с името на първия си син. Той не знаеше дали беше случайно или не, но го накара да си спомни нещо. След поне още минута Даргонакс тихо каза:
	— Отиде си.
	— Трябва да се измъкна от тук — отвърна рязко Калек. — Кориалстраз има нужда от мен.
	— Той ли е другият? Той е… приятел?
	— Да — отвърна синият. — И може много да ти помогне. Искаш да избягаш от нея, нали? Искаш да си свободен. Най-добре ще е Кориалстраз да може да ти помогне.
	Даргонакс се замисли и после отвърна:
	— Да… има логика… така е… кой е Нефариан? Ти знаеш. Усещам, че знаеш…
	Значи, както Калек и сумрачният дракон е забелязал, че Синестра спомена друго име.
	— Той също беше неин син. Синът от съпруга й Детуинг. Нефариан беше най-голямото и най-силното й дете…
	— Ще се срещна с Нефариан — прошепна съществото. — Ще се запозная с брат си…
	— Нефариан е мъртъв.
	Поне толкова знаеше Калек. Възползвайки се от споменаването на страховитото дете на Синестра, синият си позволи да добави:
	— Той я разочарова и тя го остави в ръцете на враговете му…
	Последва тишина. Даргонакс или не разбра, или се опитваше да проумее. Сумрачният дракон беше изключително умен, но, изолиран в тази яма, може би не разбираше всичко.
	— Брат ми е мъртъв. Всичките ми братя са мъртви.
	Заключението на Даргонакс разтърси Калек. „Братята…“
	— Те избягаха от нея. Избягаха точно преди да се родя. Бяхме много, много далеч един от друг, но се усещахме вътрешно.
	Той говореше за двете създания на консорта на Детуинг, за чиято смърт Калек имаше известна вина.
	— Но те не бяха като мен — продължи Даргонакс, с нарастващо презрение. — Не мислеха умно. Водеше ги само гладът. Позволиха гладът да мисли вместо тях. Бяха глупави и загинаха глупаво…
	Сенчестата глава се наведе по-близо, но не достатъчно, за да се види ясно.
	— Аз няма да загина глупаво… Няма да загина… и ти ще ми помогнеш… приятелю…
	— Да… разбира се…
	Без предупреждение, Даргонакс отново заговори в съзнанието на Калек. „Ще те изпратя да потърсиш приятеля си. Заедно с него ще ме освободите от нея. Аз няма да бъда захвърлен…“
	Калек се понесе във въздуха почти както подхвърленото тяло на драконспона. Той изскочи от ямата и се приземи близо до зловонното тяло. Едва стъпи на земята и видя как трупът, понесен от магията на Даргонакс, отново се връща в ямата.
	Калек се обърна към нея… и някаква невидима сила го поведе към един от изходите на залата. Даргонакс притежаваше невероятна воля, с която сега изтощеният син дракон не можеше да се пребори.
	„Тя тръгна в онази посока. Ти върви в тази.“
	Калек нямаше друг избор, освен да се подчини. Искаше да открие Кориалстраз, макар да се страхуваше да мисли за истинските причини за това. Калек не беше сигурен доколко Даргонакс чете или усеща мислите му. Беше напълно възможно да е разкрил всичките му тайни. Синият дракон усети прилив на енергия, собствената му магия се беше завърнала. Но не неговата воля вдигна ръката му и призова меча му.
	„Тръгвай…“
	Калек стисна здраво оръжието и излезе от пещерата.


>	Седемнадесет

	Верееса и джуджетата останаха пленени. Те не се бяха отказали от плана си за бягство, но просто още не бяха получили възможност да действат според намерението на елфата. Дори сега, след като бяха изминали няколко часа, те седяха готови да действат по неин сигнал.
	Но имаше една особено сериозна причина висшата елфа да не посмее да мръдне. Сега при стражите скардини и драконспона имаше и един драконид. Той не беше нито Раск, нито онзи, който беше отвел Удин, но имаше същия остър поглед, който предупреждаваше Верееса, че ще е доста по-трудно да бъде заблуден, отколкото един драконспон. Драконидът наблюдаваше главно нея и единствения път, когато тя понечи да се изправи, той моментално се присегна за оръжието си. Верееса не се бе отказала, но трябваше да изчака.
	В присъствието на толкова бдителен драконид тя едва ли щеше да успее да стигне до вратата, камо ли да я отвори. Тя общуваше с Гренда само с поглед. Женското джудже разбираше положението и беше готова да чака, независимо колко дълго. За щастие, джуджетата и висшите елфи бяха много по-търпеливи същества от хората. След известно време Раск подаде люспестата си муцуна в залата. Той погледна към другия драконид и изръмжа:
	— Идвай!
	След миг двамата изчезнаха, оставяйки стражите под командването на неспокойния драконспон. Огромното същество явно искаше да последва Раск, но не получи такава заповед. Очевидно се подразни, че е лишен от възможността да участва в нещо по-интересно от това да пази група добре изолирани пленници. Това осигури на Верееса известно предимство. Тя се прокрадна към Гренда… Но в залата се появи друг драконид. Това бе същият драконид, отговорен за съдбата на Удин.
	— Ти — каза с груб глас той на рейнджъра.
	Прикривайки умело малкото острие, тя се обърна към него.
	— Вратата — заповяда драконидът на един скардин.
	Няколко люспести джуджета се втурнаха да спрат евентуален героичен порив от страна на пленниците, докато друг отключваше вратата. Щом скардинът отвори вратата, драконидът се приближи. В едната си ръка държеше дълго въже, което започна да развива.
	— Излизай…
	Малкото острие се заби в окото му. Рейнджърът се нахвърли върху скардините пред себе си, поваляйки ги главно защото ги хвана неподготвени. Ударът в телата им беше като удар в скала, но тя използва инерцията си. А след нея се изсипаха останалите пленници. Първите две джуджета загинаха бързо, прободени от копия. Жертвата им помогна на следващите, измежду които Гренда, които бързо грабнаха копията и ги насочиха към врага. Това откри път и на останалите пленници да се измъкнат от килията.
	Верееса не обърна внимание на скардините, а се фокусира върху драконида. Докато той изваждаше острието от окото си, рейнджърът се нахвърли върху него. Тя нямаше друго оръжие и се присегна към въжето. Зашеметен от раната си, драконидът не го държеше толкова здраво. Той със закъснение се опита да сграбчи елфата за врата, когато тя вече беше отскочила встрани.
	Един драконспон се засили към Верееса и драконида. Елфата направи примка от въжето и преди драконидът да успее да се извърти към нея, примката се оказа около врата му. Верееса дръпна силно въжето. Драконидът изрева бясно, опитвайки се да се освободи от стегнатата примка. Рейнджърът я затегна още повече, обръщайки се към драконспона.
	Четирикракият бегемот замахна със секирата си, но пропусна елфата и се удари в земята. Рейнджърът използва тежестта си, за да изрита стража, докато в същото време придърпа по-силно въжето. Чу се страховит звук от спукване. Верееса усети как драконидът се отпуска със счупен врат.
	Стоейки между двама нападатели, сега елфата трябваше да се изправи срещу драконспона. Ужасяващият воин хвана крака й и я издърпа към себе си. Без да изпуска въжето, тя се опита да се възползва от тежестта на мъртвия драконид, за да противодейства на драконспона. За съжаление, неговата сила беше толкова голяма, че той лесно изтегли както нея, така и огромния труп. Верееса пусна въжето. От рязката промяна в съпротивлението драконспонът залитна назад.
	Докато звярът се засилваше към стената, рейнджърът се плъзна под тежките му крака. Тя извъртя и освободи крака си, после се претърколи настрани. Секирата полетя към нея, но драконспонът, все още загубил равновесие, пропусна целта си. Отдалечавайки се от бегемота, Верееса се оказа зад гърба на един скардин с копие. С типична за расата си ловкост, тя измъкна копието от лапите на съществото и преди то да разбере какво се случва, го изрита към две джуджета, които с готовност го посрещнаха.
	Елфата се завъртя точно когато драконспонът я приближи. Копието полетя към рамото му, но благодарение на дебелата му кожа, успя само леко да го одраска. Драконспонът се опита да строши оръжието й на парчета, но Верееса реагира много бързо и не му даде тази възможност. Искаше й се лъкът й да беше с нея. Със сигурност щеше само за секунди да забие по една стрела в очите и гърлото му. Копието не беше оръжие, с което беше свикнала да борави. То бе по-подходящо за хора или яки воини, като джуджетата или скардините.
	Около нея джуджетата се бореха с дивите си братовчеди. Скардините имаха оръжия, но бяха по-малочислени. Гренда се беше сдобила с камшик от един повален скардин и сега го мяташе към копиеносците. Тя оставяше камшика да се увие около върха на копието и с ловко извъртане на китката го изтегляше към себе си. Само че зад нея успя да се промъкне един скардин. Люспестото джудже замахна със секира към гърба й… И между тях се промуши друга фигура.
	— Гренда! Внимавай! — извика Грагдин.
	Братът на Гренда не разполагаше с оръжие, а само със собственото си тяло.
	— Внимав…
	Скардинът бързо стовари секирата върху гърдите на Грагдин. Гренда изрева от болка и гняв и пусна камшика. Тя не се присегна към окървавеното тяло на брат си, а към оръжието, което го беше погубило. Яростта на джуджето й даде сили да го изтръгне от ръцете на скардина и веднага след това преряза гърлото му. Главата на скардина се търколи на земята, а тялото му се строполи до това на Грагдин. Побесняла от гняв, Гренда посече още двама скардини, които бяха наблизо. Останалите джуджета я последваха, поваляйки остатъка от стражите.
	В това време Верееса продължаваше битката с драконспона. Гигантът замахна отвисоко и едва не отнесе главата й. Все пак успя да разсече копието на две. Но Верееса моментално се стрелна към секирата на паднал враг. Сграбчи я и, навеждайки се ниско под гарда на драконида, атакува не тялото, а единия му крак. Секирата проряза люспестата плът, отсичайки пръстите и част от стъпалото му. От раната бликна кръв. Драконспонът изсъска. Той понечи да хване Верееса и да я притисне към каменния под, но тя отново успя да се изплъзне. Шмугна се покрай него и се озова близо до входа на пещерата.
	В този момент към залата се бяха втурнали двама скардини. Те видяха Верееса, изсъскаха и се спуснаха към нея. Драконспонът понечи да се обърне. За ръкопашен бой огромното му тяло беше твърде тромаво, особено с тази дълга, дебела опашка… Верееса стовари секирата върху опашката. Противникът й реагира инстинктивно. Опашката му се размърда напред-назад, помитайки всичко по пътя си. Висшата елфа вече се беше отдалечила достатъчно. Вместо нея, опашката помете двамата скардини, които полетяха в обратна посока. Дивите джуджета се разбиха в стената и повече не помръднаха.
	Докато драконспонът продължаваше с мъка да се обръща, Верееса скочи на гърба му, точно както Ром беше направил по-рано. Драконспонът се опита да извърти тялото си, за да я достигне, но тя се преместваше заедно с него, оставайки плътно зад гърба му. После рейнджърът скочи отгоре му, подпирайки ръце на раменете му. С едната си ръка вдигна секирата, а с другата хвана върха й. Събирайки всичката си сила, Верееса стовари острието върху мекото му гърло. Драконспонът посегна към ръцете й и ги издърпа с такава сила, че елфата за миг помисли, че ще ги откъсне.
	Рейнджърът продължи да притиска секирата все по-дълбоко, докато усети нещо мокро по ръката, с която държеше върха. В следващия миг стражът успя да я откъсне от себе си, захвърляйки я над главата си. Верееса се опита да се овладее, разчитайки на естествената си ловкост и военното обучение, за да предпази врата и главата си. Щом докосна земята, тя се превъртя. Но веднага се спря в тялото на едно джудже.
	Верееса не загуби време да проверява как е то, уверена, че драконспонът все още е по петите й. Тя откри секирата и се обърна към врага си. Наистина стражът се придвижваше към нея, но някак странно и нестабилно. Не само раната на крака му пречеше да върви стабилно, но и цялото му тяло беше окъпано в кръв от удара на секирата.
	Изведнъж джуджета с копия наобиколиха драконспона. Гренда атакува първа, улучвайки раната на гърлото му. Драконспонът замахна към оръжието, разширявайки още повече раната си. Стражът се олюля и се строполи на една страна. Едно от джуджетата се спусна да го довърши. С неистово усилие драконспонът успя да го хване. Преди някой да успее да реагира, стражът заби здравия си юмрук в гърдите му.
	Гренда изкрещя и отново засили копието си. Хвърли го с такава сила, че острието му потъна в раната и проби люспестата кожа от другата страна на врата му. Драконспонът махна с кървавата си ръка и… издъхна.
	След стражите бяха останали само няколко пребити и ранени скардини. Гренда заповяда да бъдат вързани и заключени в килията. Но тя ги остави живи не в знак на великодушие.
	— Когато ги открият заедно с всички трупове около тях, може да сте сигурни, че ще си платят за провала — обясни мрачно тя.
	Женското джудже се върна при трупа на брат си. Другият й брат, Григарт, стоеше до нея, взрян в мъртвия си брат, като че ли не беше сигурен дали той самият не лежи на неговото място. Гренда докосна челото и гърдите му, но бързо се окопити.
	— Да изчезваме, преди да са дошли още стражи…
	Оставаше само един проблем. Дори острите сетива на Верееса не й подсказваха в коя посока трябва да поемат. Гренда мислеше, че знае… джуджетата познаваха тунелите и разбираха кога следва изкачване или снижаване… но не беше сигурна за Грим Батол.
	— Ром ми беше казал, че тунелите тук нямат логика. Тези, които изглежда, че водят нанякъде, изведнъж свършват или завиват в обратна посока. Сякаш някакви луди същества са ги изкопали просто така.
	— Сигурно са били от Тъмните железни — изсумтя Григарт.
	— Тези тунели са по-стари дори от проклетите железни — отвърна сестра му.
	Тя докосна пода, изучавайки го.
	— Ако следите не лъжат, бих казала да тръгнем наляво.
	— Какво видя? — попита Верееса, удивена от следотърсаческите умения на джуджето.
	— Набраздяването, вида на скалата и камъните… Понякога могат да покажат правилната посока. Освен това има следи от кал и мръсотия, които ония гадове са донесли отвън — Гренда изсумтя. — Ако джуджета разбират от нещо, това са камъните и пръстта.
	— Тогава да вървим накъдето кажеш. Води ни.
	Гренда кимна и поведе уморената група. Бяха се въоръжили с всичко, което успяха да вземат от мъртвите стражи. Верееса не беше взела нито секира, нито друго оръжие, предпочитайки да ги остави на тези, които можеха да ги използват по-добре. Единственото нещо, което взе, бе острието, което Ронин й беше изработил.
	Докато Гренда вървеше напред, Верееса поизостана. Тя ги следваше, убеждавайки се все повече в точния усет за посока на женското джудже. Със сигурност Гренда щеше да изведе групата в безопасност навън. И затова рейнджърът забави крачка. Щом стана ясно, че всички джуджета са фокусирани към пътя си напред, Верееса изведнъж се обърна.
	Безшумна като нощта, висшата елфа се шмугна в един от вътрешните тунели. Тя беше сигурна, че някъде там ще открие Зендарин…

	* * *

	— Трябва непременно да се върнем в Грим Батол! — настояваше Ириди. — Всеки миг закъснение може да коства страданието на другите!
	— Мислиш ли, че не го знам? — отсече Ронин.
	Той седеше заедно с Ириди върху един стар дънер. На земята пред тях се появи слабо синкаво сияние, което беше представата на магьосника за огнище, което не бие на очи.
	— Съпругата ми е там, жрице. За мен няма по-важни хора на този свят от нея и синовете ми. Никой не е по-важен от тях.
	— Тогава защо просто не се пренесем отново в планината?
	Той изруга.
	— Не знам как действа магията при дренаите или специално при теб, но подобно нещо коства много на един човек, особено след като не е бил първият, дори вторият опит. Бях на още две места и използвах това, за да я открия.
	Ронин извади талисмана, който носеше Верееса. Ириди не усети нищо от него, не все пак не тя го беше създала. Магьосникът помръкна. Жрицата съжали, че бе увеличила тревогата му. През последните няколко дни неведнъж се беше проваляла като жрица. Дренаята се чудеше как изобщо може да се мисли за този, който трябва да открие пленения етерен дракон. Подобна самонадеяност, при всичките й провали, беше просто нелепа.
	Двамата с Ронин седяха в пустошта около Грим Батол, която той наричаше Раптор Ридж*. Ириди потръпна, чувайки това име, защото си спомни за битката на пристанището Менетил. Но магьосникът я увери, че повечето раптори са се насочили към селищата на джуджетата.
	[* Раптор Ридж — Raptor Ridge (англ.) — Б.пр.]
	— Те усещат какво се случва в Грим Батол — каза й той. — Затова сега тормозят толкова много джуджетата.
	Той й беше предложил храна, която извади от торбата си — торба, която се оказа невероятно дълбока. Червенокосият магьосник извади много повече храна, отколкото можеше да се побере в нея, а тя дори не се сплесна.
	— Призванието ми си има известни привилегии — обясни Ронин, докато Ириди похапваше от безквасния хляб и сиренето, което дори беше прясно и меко. — Но също и тежко бреме.
	— Ти носиш много голяма отговорност за вида си.
	— Имаш предвид магьосниците, Алианса или въобще хората? Ти си избери. Аз явно съм обвързан с всичко по много начини, много повече, отколкото бих искал. Алиансът все още разчита на Даларан, а магьосниците очакват от мен да мисля различно от начина, по който те са мислили през последните няколко столетия. А що се отнася до хората по принцип… Виждал съм прекалено много смърт и искам да сложа край на това… Просто искам да съм при семейството си.
	Но Ронин никога не би изоставил когото и да е от тези, за които говореше. Ириди усещаше това. В това отношение магьосникът много приличаше на Крас. Той се бореше са благото на всички в Азерот, въпреки че му костваше твърде много. Въпреки че сега може би беше загубил дори любимата си съпруга.
	— Ти си човек на съдбата — каза тихо жрицата. — Ще извършиш велики дела, сигурна съм в това.
	— Не успях да опазя жена си и децата си — той поклати глава. — Сражавах се с демони, дракони, орки и други същества, но най-страшната част от живота ми е тази, в която се опитвам да опазя най-важните за мен хора.
	Тя постави окуражително ръка върху рамото му. Въпреки че Ириди нямаше семейство, за да се постави в неговото положение, изпитваше достатъчно силна емпатия, за да разбере чувствата му.
	— Много често най-уплашените хора извършват най-големите подвизи.
	— Говориш като един полубог на име Ценариус…
	Той изведнъж замлъкна.
	— Какво…
	Ронин й даде знак да замълчи. Той сви лявата си ръка в юмрук и прошепна:
	— Мисля, че това ще свърши работа. Малко по-стряскащо е от всичко друго, но…
	Слабата синя светлина изведнъж засия много по-силно, но силният й блясък се ограничи само на няколко метра наоколо, описвайки кръг, в центъра на който бяха Ронин и Ириди. И на тази силна светлина стана ясно, че двамата не са сами. Бяха ги наобиколили повече от дузина високи гущероподобни същества. Те не бяха дракониди, макар че като тях стояха на два крака. Тези бяха по-примитивни, по-диви, а за Ириди… и кошмарен спомен.
	— Раптори… — въздъхна Ронин.
	Ярката светлина зашемети зверовете. Някои от тях все още стояха с извърнати настрани муцуни. Няколко съскаха. Опашките им се мятаха напред-назад като ясен знак на тревога.
	— Стой до мен — заповяда й магьосникът.
	Ириди му се довери, но беше готова да призове жезъла на наару. Рапторите пристъпваха напред-назад, привиквайки към светлината, която Ронин беше намалил. Ириди ги огледа внимателно и забеляза, че повечето от тях имаха белези, а някои дори бяха наскоро ранени. Жрицата си спомни за битката на пристанище Менетил. Рапторите продължаваха да пристъпват нервно. От време на време се разнасяше вой — всяко от съществата издаваше различни гърлени звуци. Ириди протегна ръка, за да призове жезъла си, чудейки се дали щеше да й помогне да разбере езика им.
	— Там има още — каза Ронин, прекъсвайки мисълта й.
	— Още? Колко?
	— Трудно е да се каже. Достатъчно, бих казал аз — той се огледа наоколо. — Като ги гледам, явно доста са пострадали в пристанището Менетил. Джуджетата са ниски, но мускулести и се бият храбро. Трудно можеш да им се опреш дори с бързина и остри зъби и нокти.
	Ронин се изправи.
	— Хм… Изглежда водачът им приближава.
	От мрака се появи по-едър и лъскав раптор, окичен с повече пера от станалите. Тялото му беше яркочервено на златни и сини ивици. Той вървеше уверено като крал… или кралица. Ириди не можеше да определи пола му. Другите раптори наведоха глави, докато водачът им продължи да пристъпва към магьосника и жрицата. Някои от гущерите извиваха вратове, показвайки най-меката и лесно ранима част от телата си.
	— Така отбелязват надмощието му — обясни магьосникът.
	— Мъжки ли е или женски?
	— Много добър въпрос.
	Ириди почака, но той не продължи. Това, което имаше най-голямо значение в момента, беше какво точно иска лидерът на рапторите и дали двамата можеха да се спасят от евентуалната им атака.
	— Приготвил съм няколко трика, така че не се тревожи — прошепна Ронин, сякаш беше прочел мислите й. — Просто съм любопитен защо група месоядни гущери се отнасят с нас така, като че ли сме по-големи и ужасни от самите тях.
	Водачът на рапторите спря от другата страна на източника на светлината. Първо погледна към Ириди, а после към магьосника. След това заръмжа към Ронин. Жрицата беше готова да реагира, но Ронин нежно я потупа по рамото.
	— Този приятел иска да ни каже нещо. Да видим дали ще успеем да го разберем.
	Рапторът изръмжа отново, но този път с друг тон. Ириди слушаше внимателно и й се стори, че не долавя враждебност в звуците.
	— Мисля, че иска да се помири с теб — предположи Ириди.
	— И аз си помислих същото. Интересна идея, да говориш за мир с месояден звяр. Не че не съм преживявал и по-странни неща.
	За изненада на Ириди, магьосникът пристъпи към раптора. Ронин не откъсваше очи от неговите. Докато се подготвяше, той се провикна към Ириди.
	— Винаги ги гледай в очите. При тях постоянно има борба за власт и, ако се подхлъзнеш, ще им паднеш в очите. А това трудно се поправя — той се засмя. — Това е нещо, което научих през годините, когато бях дипломат…
	Мъжът и рапторът продължиха да се взират един в друг… и после влечугото съвсем леко отмести поглед настрани. Ронин кимна веднъж. Това движение явно беше сигнал за нов етап в комуникацията им. Рапторът наклони глава и се загледа в друга посока. Въпреки че беше рисковано, Ронин последва погледа му.
	— Гледа към Грим Батол — каза той. — Каква изненада, само.
	— Искат да се върнем там ли? Ще ни пленят, за да ни върнат на кървавия елф и онази жена?
	— Съмнявам се — магьосникът отново огледа раптора. — Нямаше да е зле да говорим езика им.
	Ириди се сети за жезъла си.
	— Може би ще мога да направя нещо по въпроса.
	Тя призова жезъла на наару. Рапторът изсъска, но не направи нищо повече. Ронин замълча, когато дренаята насочи големия кристал към водача.
	— Разбираш ли какво говоря? — попита тя съществото.
	Рапторът изръмжа. Изведнъж в съзнанието на жрицата нахлуха образи. Рапторите на лов за храна. Внезапно безпокойство. Тъмният силует на Грим Батол. Два страховити гущера, подобни на прилепи, се спускат от небето, хващат злощастни същества от земния народ и ги поглъщат цели във въздуха. Ириди разпозна чудовищата, въпреки различния начин, по който ги възприемаше рапторът. Тя видя сумрачните дракони, с които се сражава заедно с Крас, но през очите на влечугото. Тези образи бяха най-доброто, което жезълът можеше да предаде от общуването на рапторите.
	— Невероятно! — възкликна Ронин и прозвуча точно като дракона-магьосник.
	Тя се изненада, че и той явно вижда образите, а после жезълът продължи да разкрива нови елементи на възможностите си. Още образи. Земният народ — най-подходящите думи, с които жицата можеше да предаде начина, по който рапторите се описваха — побягна на запад. Образът на Грим Батол продължи да се появява между различните сцени и дренаята реши, че това може да се дължи единствено на постоянното усещане на злото, което планината излъчваше — зло, което дори те не смееха да пренебрегнат.
	После се появи битката на пристанище Менетил. По-точно битките. Рапторите и преди бяха атакували джуджетата, но не и толкова многобройни. Много глутници се бяха обединили… а причината за това отново бе образът на мрачната Грим Батол. Но битките за ново и по-безопасно място се бяха оказали неособено успешни.
	Виждаше се, че джуджета добре отбраняват територията си, макар че отначало Ириди не ги позна. Рапторите възприемаха джуджетата като скардините, които също не им бяха чужди. Последваха образи на раптори, движещи се напред-назад между планината и пристанището. Съществата не се спираха, поемаха в една посока, после в обратната, после пак…
	И после се появи образът на Ронин, но не беше съвсем същият Ронин. Този изглеждаше малко по-млад… и се беше изправил срещу зеленокож гигант.
	— Проклет да съм! — промълви магьосникът. — Това съм аз по времето, когато орките бяха прогонени… Сигурно наблизо е имало раптори, може би дори точно този, изглежда ми по-стар…
	Ронин замълча, защото се появи нов и по-странен образ. Отново беше той с орка, но сега имаше и раптор, и то точно този, когото дренаята оприличи на лидера. Той участваше в битката, но той не искаше кръвта на магьосника, както би могло да се предположи, а тази на орка. После оркът се превърна в скардин, който пък се преобрази в един от рапторите с криле на прилеп… сумрачен дракон. Който и да се изправеше пред тях, магьосникът и водачът на рапторите се биеха рамо до рамо.
	Водачът отстъпи леко назад и образите изчезнаха.
	— Какво означаваше всичко това? — попита тихо дренаята, гледайки как рапторите търпеливо очакват реакцията на магьосника.
	Ронин не отвърна веднага, но когато го стори, потвърди опасенията на жрицата.
	— Честно казано… мисля, че… искат помощта ни. Мисля, че искат да се съюзим, ако можеш да си представиш подобно нещо…
	Ириди кимна. Ако рапторите бяха толкова интелигентни, колкото изглеждаха, вероятно тази идея не беше невъзможна. Все пак земята им беше близо до Грим Батол и жрицата вече знаеше, че са достатъчно отчаяни, за да започнат набези в пристанище Менетил. Може би те по някакъв начин усещаха силата на Ронин. Сигурно са го видели как се материализира с нея от нищото и инстинктивно са го възприели като потенциален спасител.
	Каквато и да беше истината, Ронин изглежда беше склонен да приеме идеята и пристъпи напред към водача на рапторите. Огромното създание отново наведе глава, сякаш за да потвърди, че не му мисли злото. Магьосникът се приближи опасно близко до него и уверено и спокойно му протегна ръка.
	— Хайде, приятелю — прошепна Ронин. — Хайде…
	Влечугото подуши ръката му, а огромните му челюсти, с които можеше да я отхапе цялата, останаха уважително затворени. Големите му ноздри се придвижиха по дължината на ръката и тук-там оставиха влажна следа, която мъжът понесе търпеливо.
	После водачът отстъпи назад и излая странно към останалите влечуги. В миг всички заедно сведоха глави почти до земята… и после насочиха зловещите си очи към Грим Батол. Ронин се засмя мрачно и се обърна към Ириди.
	— Изглежда си намерихме армия — отбеляза магьосникът с блеснали очи. — Сега се питам как най-добре да я използваме.


>	Осемнадесет

	Верееса продължаваше пътя си по криволичещите тунели, навлизайки все по-дълбоко в планината, но все още нямаше знак, че приближава целта си. Тя си мислеше, че ще открие някаква следа от Зендарин, но вместо това проходът, по който беше поела, изглеждаше все по-неизползван, а когато понечи да се върне назад, попадна в друг, също толкова непознат тунел.
	„Понякога сякаш самата Грим Батол е жива и си играе с всички — добри или лоши“ — мислеше си Верееса. Тя беше чувала легенди за подобни места, които притежават собствен разум, най-често заради огромната магия, която съхраняват. Определено Грим Батол беше такова. В Азерот имаше още няколко места, отдавна тънещи в такива енергии.
	Решена да открие пътя си, висшата елфа извади острието си и започна да прави малки драскотини по стените, следи, които после да разпознае отново. Всеки път, когато свиеше зад някой ъгъл, Верееса маркираше дясната му страна. Така рейнджърът се надяваше да не се загуби. Но когато в един момент пътят свърши и Верееса бе принудена да се върне, не успя да открие знаците си.
	Тя пристъпи назад, уверена, че това е посоката, по която трябваше да се движи, и упорито продължи напред. Но не след дълго тя не видя нищо познато и по-лошото бе, че опитът й да се върне се оказа точно толкова объркващ, колкото предишния. После някъде в далечината тя чу гласовете на скардини. Макар че предпочиташе да стои далеч от тях, сега елфата реши, че те са най-добрата възможност не само да открие братовчед си, но и своето местоположение.
	Съскащите и гърлени звуци обаче се отдалечаваха от нея. Дори когато ускори крачка, Верееса не успя да се приближи до тях. По-тревожното беше, че пътят й продължаваше да води надолу по-дълго, отколкото й се искаше. Тя нямаше представа какво се крие в дълбините на Грим Батол и точно сега нямаше никакво намерение да разбира, освен ако Зендарин не беше там… но това беше малко вероятно.
	До голяма степен Верееса разчиташе както на очите си, така и на дребните кристали, вградени тук-там в стените. Беше очевидно, че кристалите са умишлено поставени и това донякъде я успокояваше, защото поне знаеше, че се движи по проходи, използвани от сегашните или предишните обитатели на планината.
	В една малка зала тя откри тялото на трол, който явно навремето бе служил на орките. Прохладното подземие беше запазило трупа непокътнат и тя дори успя да види някои от татуировките по дългото и слабо тяло. Заостреното му лице беше изкривено в предсмъртна усмивка. До него тя откри малка секира и кама. И двете оръжия изглеждаха годни за употреба и тя бързо ги прибра.
	Но щом остави тялото на вечния му сън, Верееса изведнъж се притесни, че не беше открила следа от причината за смъртта на трола. Освен че беше доста слаб, той изглеждаше почти жив. Дали не се беше изгубил и умрял от глад, далеч от другарите си? Това нямаше да е добра новина за рейнджъра. Но сега Верееса поне беше по-добре подготвена за сблъсък с врага, въоръжена със секира и кама.
	Тя продължи да маркира пътя си. Но не след дълго той стана по-слабо осветен и тя най-накрая стигна до тунел, в който напълно липсваха следи от светещите кристали. С нарастващо притеснение Верееса се върна в предишния тунел и продължи по него, докато не стигна отново до друг, също неосветен. Още два пъти тя премина по дължината на осветения тунел, достигайки до други, изпълнени единствено с мрак. И най-сетне се убеди, че или някой — може би Зендарин — или дори самата планина си играе с нея.
	Тя се спря пред поредния неосветен тунел и се замисли. Явно бе обречена да навлезе в мрака, затова просто пристъпи в тунела, който беше пред нея. От дълбините му тя дочу слаб глас. Верееса не разбра кой точно говори, но долови болка и умора. Въпреки вероятността това да се окаже капан, елфата забърза ход. Но колкото и да напрягаше уши, не успя да чуе отново гласа. Верееса не беше сигурна дали той всъщност не е бил плод на умореното й съзнание. Но вече беше избрала пътя си и нямаше намерение да се връща.
	Със секира в едната ръка и кама в другата, рейнджърът пристъпваше в мрака. С всяка стъпка тя усещаше, че слиза все по-надолу и по-надолу. Тя стисна здраво оръжията си. Стори й се, че в далечината проблясва бледа светлина.
	И наистина, продължавайки напред, това, което първоначално изглеждаше като слабо сияние, постепенно изпълни целия тунел. Верееса най-сетне успя да види по-добре стените и детайлите, които ясно показваха, че този тунел е по-грубо прокопан от другите по-горе. Това само по себе си означаваше, че е малко вероятно тези на повърхността дори да подозират за съществуването на това древно дело. Но тогава чий беше гласът, който като че ли чу преди малко? Елфата забави темпото.
	Пред нея се появи слабо червено сияние… явно следваше някаква зала. Верееса стисна зъби и много внимателно продължи напред.
	Изведнъж забеляза, че колкото повече се приближава, толкова по-студено остава. Много по-студено, отколкото би било нормално. Всъщност в Грим Батол щеше да е логично подобна зала да излъчва топлина, а не студ. Макар да беше стигнала толкова далеч, Верееса се подвоуми дали да не се върне. Но имаше нещо, което не й позволяваше да го стори. Тя се наведе и надникна вътре — и остана изумена.
	Пред нея се откри огромна зала, в която имаше едновременно лед и огън. От огъня се излъчваше червеното сияние, а в огромните басейни бълбукаше разтопена лава. Изведнъж ноздрите й се изпълниха с миризмата на сяра. Рейнджърът успя да види дузина такива басейни — от по-малки, колкото дланта й, до по-големи, в които тя и джуджетата спокойно можеха да потънат, без дори да размърдат повърхността им. Залата трябваше да е силно нажежена, а елфата отдавна да е плувнала в пот. Но всъщност беше толкова студено, че тя виждаше дъха си.
	Обяснението на това дойде отгоре. От тавана се проточваха огромни ледени ками. Но те не бяха нито плод на въображението й, нито пък бяха естествени. Верееса влезе по-навътре в залата и видя колко искрящо бели бяха всъщност и дори почувства пулсиращия студ по кожата си. И после разбра на какво се дължи тази магическа обстановка. Елфата видя една, после втора и още една… и осъзна, че всички заоблени издатини са еднакви. Навсякъде имаше яйца. Яйцата бяха толкова големи, че можеха да са само на едно същество. Дракон.
	Верееса се приближи до това, което беше най-близо до нея. Отначало си помисли, че е пропукано, защото лепкавото нещо, с което беше покрито, й заприлича на белтък. Но, след като го разгледа по-добре, се убеди, че яйцето е здраво. Просто беше изцяло покрито с някаква странна субстанция. Тя потопи камата в течността и получи отговора. „Маятис.“
	Хората й използваха магическото покритие, за да предпазват свещени реликви или редки живи неща като семена. Някой беше решил да го употреби за нещо по-интересно — да предпази яйцата от гниене. Но, макар маятисът да бе особено ефективно защитно покритие, Верееса вече разбра и причината за непрекъснатата битка между студа и топлината в залата. Маятисът не беше достатъчен.
	Тя потопи пръст в него и осъзна, че така се постига идеалната температура, която да поддържа живота на яйцата. После Верееса се огледа и видя колко много яйца лежаха наредени в тази невероятно балансирана среда. Не една шепа. Не няколко дузини. Стотици. Толкова много стотици яйца… сигурно бяха събирани с векове…
	Елфата се обърна. От маятисовото покритие всички яйца изглеждаха еднакво сиви, но чак сега тя забеляза, че всъщност бяха различни. Различаваха се не само по форма и размер, но и по цвят и модел. „О, Слънчев извор! Това не са само яйцата на черния дракон… Има и яйца на червен, и други…“
	Верееса не можеше да повярва на очите си. Когато тя и Ронин помогнаха на кралицата на червения орляк да се освободи от Ордата, Верееса имаше възможност да види парченца от счупените черупки на яйцата й. По-късно съпругът й, който не спираше да обогатява магическите си познания, й беше показал части от яйца и на другите орляци, включително на черния. Определено в залата доминираха тези от вида на Детуинг, но тук имаше също и такива, наподобяващи червените, както и други, които явно са били откраднати от сините и останалите.
	— Векове… — прошепна тя. — Сигурно е отнело векове…
	После рейнджърът забеляза нещо странно и се вгледа по-отблизо в две от яйцата. Изглеждаха необичайно издути, а около черупките им имаше малки наранявания. Каквото и да е имало някога в тях, вече не беше невинно бебе дракон.
	Елфата потръпна, но не заради студа на ледените магически сталактити. Тя знаеше за желанието на Детуинг за нов, още по-ужасен орляк, знаеше как собствените му деца бяха продължили зловещото му дело. Но докато Нефариан и Ониксия се бяха отдали на собствените си планове за новия орляк, някой друг търпеливо и упорито, и несъмнено с измама, е събирал всички тези различни яйца през времето, за да може да бъде осъществен почти перфектен шанс за създаване на успешен чудовищен орляк. И толкова много яйца биха осигурили повече от достатъчно страшилища, които да разгромят и последната съпротива, която естествените същества в Азерот биха могли да организират.
	Кошмарните й мисли бяха прекъснати от внезапно раздвижване в дъното на огромната зала. Стискайки здраво секирата си, Верееса се насочи в посоката, откъдето й се стори, че долови странния звук. Но щом приближи, единственото, което видя, беше още един басейн с бълбукаща лава. Този беше толкова голям, че цял кораб можеше да се побере в него, макар че нямаше да стигне много далеч.
	Елфата разгледа ръба на басейна, търсейки следи от някой, който може да е наблизо. Въпреки постоянното бълбукане, тя беше сигурна, че не може да е объркала звука. От средата на басейна изплува огромна чудовищна глава. Горещината от разтопената лава я оцвети в ярко огненооранжево. Тя отвори страховитата си паст…
	— В-верееса? — чу се груб глас.
	Гигантът изохка и се понесе към ръба на басейна. Рейнджърът отстъпи няколко крачки назад, за да направи път на тоновете драконово тяло, което се измъкна от лавата и стъпи на земята пред нея. Тя продължи да се отдръпва, стъписана от гигантските размери на звяра. Рядко беше виждала толкова огромен дракон, с изключение на кралицата на червения орляк или Крас в истинската му форма на Кориалстраз… „Кориалстраз?“
	Димящият левиатан продължаваше да пристъпва към нея. Рейнджърът се обърна и побягна, осъзнавайки, че драконът е много по-голям, отколкото очакваше. Сянката му я покри. Верееса знаеше, че не бяга достатъчно бързо. Тя се подготви за неизбежното… Но Кориалстраз не се строполи върху нея. И наистина, очакваният страшен сблъсък не се получи. Вместо това зад гърба си тя чу само тъпия звук от удара на тялото на дракона в земята. Елфата се престраши и се обърна назад.
	Крас се беше проснал на ръба на басейна, а от тялото му все още се издигаше пара. Бледата му кожа за миг беше яркочервена, а тялото му остави следи от изгаряне върху каменния под. Странно бе, че робата му изглеждаше непокътната… но това все пак не беше реален образ, а резултат от заклинанието на дракон, което я правеше много по-издръжлива от всяка друга дреха.
	Верееса се отърси от шока си и изтича до него. За щастие, въпреки че лежеше неподвижно, Крас дишаше. Но тя не успя да го събуди. Без да е сигурна какво да направи, Верееса опипа тялото му, за да разбере колко е топло. Макар да беше по-горещо от нормалното, тя поне можеше да го докосва, без да се изгори. Възможно най-внимателно тя повдигна отпуснатата фигура и я довлачи до едно място, където подът се издигаше. Там тя го намести в седнало положение и се замисли за следващия си ход. Крас й спести усилията, когато най-сетне отвори очи.
	— В-верееса от висшите елфи — успя да изрече той. — Не очаквах точно теб…
	Драконът-магьосник получи пристъп на силна кашлица. Той изглеждаше по-стар, по-изтощен.
	— Но се радвам да те видя, макар и не точно тук.
	— Аз пък очаквах да те открия — отвърна рейнджърът. — Когато е надвиснало зло, кой друг би дошъл да го спре, ако не ти?
	— Ти… ти и Ронин… направихте повече от нужното, младо момиче — той махна с ръка в отговор на възражението й. — О-свен това, то е нито тук… нито тук, нито там.
	Крас присви очи.
	— Знаеш ли какво става в Грим Батол?
	— Достатъчно, за да се объркам още повече, велики.
	Той отново се сгърчи от болка и Верееса го погледна още по-тревожно.
	— Крас… какво те мъчи?
	— Бях на такова адско място, където се надявам повече да не попадам. Едва успях да се измъкна… за малко да бъда разкъсан. Бях захвърлен в забвение в самата планина… в самия камък на планината…
	Той набързо й описа ужасния момент, когато, измъквайки се от магическия затвор, е бил отблъснат от освободените сили някъде в Грим Батол. Тялото му и същността на планината се слели в едно. Единствено невероятната магия и воля на дракона му помогнали да не остане завинаги вграден в нея.
	— Само това успях да направя, за да се измъкна в най-близката зала. Все още в истинската си форма, успях да се откъсна и да пропълзя от една пещера в друга. Имах нужда от топлина, за да съживя тялото си, силна топлина. Но единственият източник, който успях да усетя, беше твърде малък. Нямах избор. Стигнах до него, но се принудих да се трансформирам в сегашната си форма, когато тунелите станаха по-тесни.
	Той дори не бе обръщал внимание на това, което го заобикаля. Измъченото му съзнание го беше водило към източника, макар и твърде нищожен, и той беше достигнал до басейните с лава. Драконите по природа не се гмуркат в лава и, ако беше останал вътре още малко, сигурно щеше да изгори до смърт. Но в такова критично състояние това беше единственият начин да се възстанови най-бързо. С помощта на останалата му магия невероятната горещина беше успяла да го съживи по-бързо от всичко друго.
	— Но трябва да знаеш точно кога да се измъкнеш от басейна. Бях толкова омаломощен, че едва не пропуснах момента. Успях да изплувам два пъти и да повикам някой, който ме смята за приятел, защото знаех, че, за съжаление, щях да имам нужда от допълнителна помощ. Очаквах друг — или джудже, или дренаята…
	— Ириди?
	Крас повдигна вежди.
	— А-а? Срещнала си я. Да. Тя е поела не една невъзможна мисия, а две. Надява се или да освободи, или да унищожи етерния дракон…
	— Да… и освен това да си върне жезъла, който кървавият елф е откраднал от трупа на приятеля й… — изражението на Верееса се смрази, въпреки близостта на горещия басейн. — Но Зендарин е мой и никой друг…
	Той се загледа загрижено в лицето й.
	— Лична мисия, лична вражда. Няма да те питам защо, но ще ти напомня глупостта от подобно нещо.
	— Едва ли би могъл да разбереш — отвърна рязко рейнджърът и се изправи.
	Тя огледа отново чудовищната подредба.
	— А какво мислиш за това? Дали е останало от Детуинг или децата му?
	— Не… това е манията на майката на Нефариан и Ониксия. Мания, която тъкмо бях започнал да разбирам… и да се страхувам. Колко ли време е събирала яйцата… събирала ги е и ги е покварявала, без съмнение, с помощта на прокълнатата Демонична душа… за да послужат за нейните ужасни цели! И колко ли още усилия е положила, за да ги премести в Грим Батол, след като видът ми престана да охранява мястото.
	— Мислиш, че тя и това не са били тук отпреди?
	— Тя… не може да е била тук и да върши злото си, незабелязано от стражите ми. Не, Синестра съвсем скоро е дошла в това изоставено място, но е… Настанила се е доста добре!
	Крас се опита да се изправи. Верееса се спусна да му помогне, щом стана ясно, че може да се строполи отново.
	— Благодаря… благодаря ти. Трупам сили с всеки миг, но се надявам повече да не ми се налага да преживявам подобно нещо. То е по-присъщо на вида на Детуинг. Но огънят във всяка форма е ценна част от живота и единствено това ми помогна да оцелея.
	Драконът-магьосник се намръщи от гледката на толкова много яйца.
	— И като пазител на живота, тази отвратителна подигравка… — Крас посочи едно от издутите яйца — … ме изпълва с такава ярост, че бих унищожил залата и всичко в нея, без да се замисля дали няма да си отида с нея!
	Верееса остана поразена, страхувайки се, че той наистина би изпълнил дръзката си идея. Тя си представи как загива с него, оставяйки децата си и Ронин… и Зендарин, който свободно преследва близнаците… Макар самата тя да смяташе, че тази пещера трябва да бъде заличена, у Верееса надделяваше егоистичното й желание първо да защити семейството си.
	Но Крас поклати глава.
	— Не, все още не мога да направя това. То ще накара Синестра само да отложи плана си. Тя държи етерен дракон и вече има едно чудовищно дете. Може да открие друг червен и син дракон — магия и живот — за да развие ужасяващите сили на създанието си…
	— Защо й е да прави това? Тя има яйца от червения орляк и дори от синия, които е откраднала през вековете. Може да си отгледа собствени дракони.
	— Отглеждането им ще й коства повече усилия. Тя се нуждае от зрял дракон, който е развил силите си през годините, за да може да се надява, че ще постигне целта си. Синестра е търпелива, но не за всичко. Освен това вече поколения наред е крила плановете си — той се усмихна леко, осъзнавайки още нещо. — А има толкова малко яйца от другите орляци. Те ще са по-ценни за нея от нейните собствени… които със сигурност са всички тези от черния орляк.
	— Всички са от един дракон?
	— Изглеждат много, но са събирани векове наред — той поклати глава. — Невероятният обхват на действията на Детуинг и кръвта му за някои от плановете му не спира да ме удивява.
	Верееса потръпна.
	— Ще ги унищожим ли едно по едно, тогава? Двамата заедно…
	— Би отнело твърде много време. Все още съм слаб, младо момиче, и мисля, че знам защо… — Крас посочи към дъното на странната пещера. — И ако не се лъжа, сега трябва да тръгна натам.
	Чудейки се какво би било толкова важно за дракона-магьосник, Верееса му помогна да поеме в указаната посока. Щом се отдалечиха от яйцата, горещината от басейните стана толкова силна, че елфата дори трудно си поемаше дъх. Мястото се озари в още по-червени нюанси, тъй като единственият източник на светлина останаха басейните. Макар че в миналото му беше имала пълно доверие, елфата започна да се съмнява дали Крас всъщност знае накъде отива.
	Изведнъж закачулената фигура изръмжа.
	— Да… Много сме близо.
	— Близо до какво?
	Но Крас не й отговори, а вместо това се взря в нещо в далечината. Дори очите на висшия елф не виждаха по-далеч от няколко стъпки напред. Отначало светлинката беше едва доловима — само слаб, златист блясък. Тя идваше от някаква зала, чийто вход беше цепнатина, през която двамата трябваше да преминат един по един, и то странично. Крас се подвоуми.
	— Аз ще мина първи, но ти ме последвай веднага. Не знам колко добре ще понеса това, което е вътре.
	— Какво има там?
	Той я погледна и в същото време започна да се промушва навътре.
	— Един от кошмарите ми… — отвърна той и изчезна в залата.
	Верееса знаеше, че Крас няма навика да преувеличава и веднага го последва. Тя притисна гърба си към скалата и се приплъзна в пещерата, чудейки се какво ще открие вътре.
	— Точно както очаквах и се опасявах — прошепна Крас, гледайки пред нещото пред себе си. — И наистина е логично, особено за нея.
	Още докато говореше, Крас започна да губи почва под краката си. Верееса бързо се спусна към него и му помогна да се изправи. Драконът-магьосник изруга толкова яростно, колкото елфата досега не го беше чувала. Тя видя горчивината в изражението му, горчивина, която до голяма степен се отнасяше за самия него.
	Погледът й се премести върху една малка платформа, изваяна от самия камък на планината. Отгоре стоеше източникът на сиянието — ужасяващ артефакт, който тя разпозна, въпреки лошото му състояние.
	— Едната частица беше у мен — отсече Крас. — После открих още една. От останалите нямаше и следа и дори не се опасявах… Но само тя може да възкреси дори толкова малко от онова ужасно нещо… Само консортът на Детуинг може да си помисли да възстанови Демонична душа…


>	Деветнадесет

	Гренда забеляза, че Верееса е изчезнала чак когато групата почти бе стигнала до свободата си. Тогава се подвоуми дали да не спрат, но реши да продължат напред. Елфата беше направила избора си, а Гренда трябваше да се погрижи за хората си. Но това не означаваше, че възнамерява само да ги изведе от Грим Батол. Все пак джуджетата Бронзбиърд имаха своя мисия.
	Гренда търсеше изхода, но освен това се оглеждаше за всичко, което може да й подскаже какво се случва в това страховито място. И накрая откри точно това. Залата беше огромна, а в нея имаше нещо едновременно поразително и ужасяващо.
	Гигантският звяр, окован с магически нишки, можеше да е единственият източник на страховития рев, който джуджетата чуваха през последните няколко дни. Тя никога досега не беше виждала такъв дракон. Той изглеждаше по-скоро като привидение, отколкото като нещо осезаемо.
	— Какво правят с това нещо? — избъбри едно от джуджетата до нея.
	— Нещо лошо — отбеляза друго.
	Гренда ги смъмри да мълчат. Колкото и да се интересуваше от пленения звяр и причината за състоянието му, тя най-напред трябваше да огледа пещерата. Първото нещо, което забеляза, бяха петимата скардини, които се суетяха около дракона. Те изглеждаха напълно вглъбени в работата си, сякаш животът им зависеше от това. Освен дракона и съществата, следващото нещо, което я заинтригува, беше дългият скален мост по протежението на пещерата, който, изглежда, водеше до друг проход. И най-вероятно това беше някакъв изход.
	Гренда взе решение. Първото и най-важно нещо бе да изведе групата навън. Всички разполагаха с оръжия, но основно копия и камшици, а не привичните за тях секири или къси мечове. Освен това бяха изморени и ранени. По-добре да избягат и да пратят вест за откритието на краля си. Бяха събрали достатъчно информация и всички, способни на логическо мислене, щяха да успеят да сглобят пълната картинка.
	— Тръгваме към онзи проход — заповяда тя.
	Никой не възрази. Гренда беше техния водач и заповедите й се изпълняваха, все едно бяха дадени от Ром. Ром… Тя се чудеше какво се е случило с него, къде е тялото му. Вероятно трябва да минат покрай мястото, където други бяха намерили края си, и може би там щяха да открият и неговия труп. „Ако има начин да отнесем тялото ти за погребение, ще го направим“ — закле се тя.
	Въпреки че Гренда не признаваше дори пред себе си, тя се беше влюбила в стария ветеран. Всичко започна като възхищение от делата и престижа му, превърна се в уважение, докато го следваше на мисии, и прерасна в много повече, когато започна да прекарва много време до него и да го опознава отблизо.
	Гренда стисна зъби. Имаше само петима скардини и никой от тях не беше близо до моста — не беше време за скръб, а за действие. Тя махна на двама от хората си.
	— Щом дам знак, преминавате възможно най-бързо от другата страна. Прикривайте се и не спирайте да тичате.
	Те кимнаха и се приготвиха за сигнала. Гренда огледа скардините и това, което отвличаше вниманието им.
	— Тръгвайте!
	Двамата воини се втурнаха напред. Угрижена, Гренда ги гледаше как се придвижват по дългия мост. Двамата изминаха четвърт от пътя, после половината, после две трети… и накрая стигнаха до другата страна. Междувременно Гренда беше подготвила следващите двама. Тъкмо първите двама стигнаха целта си, и Гренда изпрати следващите. Групата се изнизваше по двойки, но според Гренда твърде бавно.
	Тя очакваше всеки миг някой от скардините да вдигне очи към тях, но те така и не го сториха. Гренда не знаеше къде са всички останали. Тя се чудеше дали бяха тръгнали по петите на висшата елфа или на дренаята, която не бяха виждали, откакто за последно видяха и Ром. Докато си мислеше за другите, Гренда пусна още двама от воините си. Но те не изминаха и две трети от пътя, когато бяха забелязани… но не от тези под тях.
	Скардинът, който подаде сигнал за тревога, се беше появил от един от по-горните входове, до който нито едно джудже не можеше да се добере. Люспестото същество се катереше по високата стена на пещерата като паяк. Беше забелязало двамата воини. То отвори уста и нададе гърлен вой, който прозвуча, сякаш идваше от нечий гроб.
	Другите скардини моментално се втурнаха да спрат бегълците. Но стана дори по-лошо — още скардини започнаха да прииждат от дупките и Гренда вече не ги оприличаваше на паяци, а по-скоро на отровни мравки.
	— Всички напред! Веднага!
	Останалите джуджета се затичаха, а Гренда остана последна. Тя носеше копие, което сега й създаваше неудобство при прехода. И все пак се надяваше, че повечето скардини няма да могат да стигнат до моста, преди групата да успее да се измъкне от пещерата. Освен това може би нямаше да се наложи да използват нито копията, нито камшиците преди това.
	Нещо дребно изсвистя покрай главата й. В същото време този пред нея нададе рев и се прекатури от скалата, политайки надолу. Гренда видя, че той вече беше мъртъв, преди тялото му да се удари в пода. Тя погледна към близката стена, където нещото се беше забило. То беше малък камък с шипове, дълги поне пет сантиметра.
	Гренда разпозна материала, от който беше направен и веднага осъзна колко е смъртоносен дори за череп на джудже. Още един от хората й изрева и падна. Този път тялото се сгромоляса върху моста и препречи пътя на останалите. Нямаше време за любезности.
	— Избутайте я! — извика Гренда. — Действайте!
	Джуджето, което се намираше най-близо до тялото, коленичи, за да направи точно това, но друга топка с шипове уцели гърлото му. То падна върху трупа и с него се прекатури от моста.
	Скардините използваха нещо, което изглеждаше като малък арбалет. Гренда разпозна оръжието от историческите писания. Дуар’хън — на стар диалект името буквално означаваше „звезден лък“, а топката с шипове представляваше „звездата“, която навремето джуджетата Бронзбиърд също бяха използвали, но не и днес. Явно скардините все още употребяваха това оръжие.
	Единственият недостатък на дуар’хън беше, че макар скардинът очевидно да може да го изпъне, използвайки само една ръка и зъбите си — след като с другата си ръка се държи за стената на пещерата — той успяваше да зарежда само по една топка, и то бавно, защото се изискваше да използва само една ръка. Оръжието, което елиминира три джуджета, се презареждаше, но поне даваше на останалите известно време преди следващия изстрел.
	Но това моментно облекчение бързо се стопи, когато тези, които бяха достигнали до изхода, започнаха да се струпват, вместо да продължават напред. Причината за това стана ясна много скоро. Отнякъде беше дошла друга група скардини, която препречваше пътя им. Използвайки много по-умело оръжията си, те принуждаваха бегълците да отстъпят назад в пещерата… където не ги очакваше нищо друго, освен гибел.
	Само че Бронзбиърд нямаше да се дадат без бой. Те размахваха копията и камшиците колкото можеха и успяваха да нанесат доста успешни удари. Братът на Гренда успя да прониже с копието си един скардин и да повлече с него друг надолу към каменния под. Друго джудже с камшик пък хвана един скардин, който тъкмо се подаде от дупката до него. Камшикът се уви около ръката му и когато джуджето дръпна рязко, жертвата му се строполи.
	За съжаление, джуджетата не успяваха да си проправят път. Гренда се обърна назад, чудейки се дали да не се върне назад с останалите. От другия проход прииждаха скардини. Джуджетата се озоваха в капан между тях върху тесен мост и при всички случаи щяха да бъдат обстрелвани, докато се предадат или загинат. И тогава, за огромна изненада на всички — и особено за скардините — друго чудовище се материализира близо до пленения дракон, чудовище, което Гренда свързваше единствено с кошмарите си.
	Раптор… раптори… Гренда преброи двама, трима… после още. Можеше да се закълне, че дойдоха буквално от нищото, защото само така можеше да си обясни внезапната им поява точно тук. Рапторите се отдалечиха от дракона и яростно се нахвърлиха върху скардините. Хванат неподготвен, най-близкият скардин бе бързо разкъсан. И докато влечугите превърнаха битката в пълен хаос, до окования левиатан се появи позната фигура. Дренаята Ириди… но тя не беше сама. С нея беше един човек, приличащ на магьосник — мъж с гъста червена коса.
	Гренда беше чувала само за един червенокос магьосник и макар да бе възможно да има и други, тя реши, че само този би се осмелил — може би безразсъдно смело — да се появи в Грим Батол. Ром й беше разказвал истории за човека, а и рейнджърът също го беше споменала, макар и в по-интимен смисъл. Ронин Драгънхарт беше дошъл да ги спаси.
	Но в следващия миг Гренда осъзна, че не е съвсем така. Първо, той нямаше как да знае, че те ще са тук точно сега. В Грим Батол — да, но не и точно тук. Освен това той и жрицата изглеждаха много по-загрижени за страховития дракон, отколкото за който и да е друг. Ириди се зае с един от кристалите, придържащи нишките, с които беше окован пленникът. Женското джудже разбра, че се опитват да освободят бегемота.
	Тя реши, че и двамата са се побъркали, но все пак си помисли, че те явно знаят нещо повече от нея. По-важното за нея бе внезапният обрат на събитията. Скардините вече бяха изправени пред не един, а двама жестоки врагове, а и с магьосник под ръка, тя се обнадежди, че хората й може да бъдат спасени.
	Но тогава от един от долните входове нахлуха дузина драконспони, водени от драконид и се насочиха към Ириди и Ронин. До един от драконспоните се материализира раптор и веднага се нахвърли върху него. Гренда забеляза, че в същото време Ронин прави някакви знаци. Изглеждаше съсредоточен, но изтощен и тя осъзна, че тази фантастична сцена му беше коствала твърде много усилия. Още двама раптори се насочиха към новодошлите. Драконспон със секира елиминира първия, но вторият се добра до четирикракия гигант.
	Изведнъж върху женското джудже се стовари тежка фигура. Увлечена от неочаквания развой на събитията, тя беше забравила да пази собствения си гръб. Скардинът я отблъскваше, опитвайки се да я събори от моста. Гренда се изви и успя да се обърне. Чудовищното тяло на изродения Тъмен железен се изпъна на сантиметри от лицето й. Острите му зъби изщракаха пред носа й.
	— Ти… си… един ужасен… звяр! — изрева тя.
	Гренда отпусна лявата си ръка, сякаш усети някаква слабост. Скардинът — не бе възможно да се каже дали е мъжки или женски — изсъска доволно, но миг след това се задави, когато ловката Бронзбиърд плъзна лявата си ръка под гарда му, стегна силно пръсти и ги заби в дебелото му гърло. Скардинът отстъпи, опитвайки се да си поеме дъх. Гренда използва цялото си тяло и изблъска врага от моста. Изправи се и видя, че другарите й гледат удивени.
	Отдолу рапторите и Ронин успяваха да държат стражите настрана, но Ириди изглежда се затрудняваше с това, което се опитваше да направи. Поне на Гренда й се стори, че дренаята не е отбелязала особен напредък.
	Изведнъж гръм разтресе пещерата. Беше толкова силен, че скардините изпопадаха от стените, а джуджетата — от моста. Гренда никога досега не беше чувала подобен гръм и се изненада, че се усети толкова надълбоко в Грим Батол. Но после джуджето осъзна, че не бе чувала такъв гръм… защото всъщност не беше никакъв гръм. Беше рев.

	* * *

	„Дойде времето“, реши Зендарин Уиндранър само минути по-рано. „Това вече не си струва усилията…“ Той знаеше, че партньорката му е луда, но очевидно лудостта беше нещо нормално, щом бе свързано с тази прокълната купчина пръст, наречена Грим Батол. Той самият вероятно бе полудял, след като прие предложението й за нов източник на магическа енергия в замяна на помощта му в заклинанията й. Тяхното създание щеше да им даде достъп до повече магия, отколкото хиляда кървави елфи можеха да съберат през дългия си живот… магия и власт.
	Но сега е дошъл моментът да започне това, което бе планирал от самото начало. Нещото в ямата растеше бързо и със сигурност беше на крачка да достигне пълния си потенциал. Зендарин трябваше да му даде само един последен тласък… и в същото време да го постави под свой контрол.
	Той пристъпи към ямата. Въпреки че напрягаше очи, създанието все още трудно се отличаваше в мрака. То излъчваше уникална и прекрасна енергия, за която кървавият елф жадуваше, но това беше храна за друго време. Сега… сега той трябваше да нахрани него.
	Етерният дракон беше свързан с нещото чрез небесносиния куб в другата зала. Но връзката трябваше да се активира, обикновено едновременно от Зендарин и тъмната дама. Зендарин винаги бе твърдял, че откраднатият жезъл не може да направи повече от това. И, естествено, беше лъгал. Жезълът беше невероятен.
	Преобразявайки се, той беше подмамил онзи дренаи да му разкрие всичките му тайни. Така беше разбрал как да го използва единствено той, за да не може някой друг да се опита да му го отнеме. Ако дамата се беше опитала, жезълът щеше да се върне при създателите си — съществата, наречени наару. Това трябваше да се случи и когато уби дреная, но елфът вече беше научил тайната на трансфера — тайна, която дори тя не можеше да откъсне от съзнанието му.
	Може би именно затова тя така и не посмя да изпълни заплахите си срещу него. Въпреки високомерието й, Зендарин знаеше, че всъщност представлява важен елемент от магическата й работа.
	Но докато тя желаеше пълна власт върху всички и всичко, той щеше да се задоволи само с властта върху някои и утоляването на вечния си глад. Зендарин се наведе над ръба и насочи кристала към това, което му се стори, че е тялото на съществото — на което тя беше дала величественото име Даргонакс — и се концентрира.
	Удивителната енергия на жезъла потече към ямата. Щом го достигна, тя очерта тялото на дракона и за пръв път той блесна в цялото си величие. Зендарин занемя и едва не загуби фокус. То беше огромно и много по-мощно, отколкото бе предполагал! Със сигурност и дамата нямаше представа за цялостния обхват на това, което бяха създали. А това само накара кървавия елф да се усмихне с още по-голямо задоволство.
	Изливайки енергията на жезъла в дракона, елфът се опита да събуди куба и да го накара да източи всичко от пленения етерен дракон, за да го даде на Даргонакс. Докато и двата магически потока се изливаха в същността на дракона, той изведнъж нададе невероятен рев, който разтърси Грим Батол. Но увлечен от жаждата си за повече магия, с която предателството му несъмнено щеше да го възнагради, кървавият елф само се засмя.
	Сега той контролираше всичко. Той беше господар на всичко…
	Но докато Зендарин продължаваше подмолното си дело, той не забеляза сянката, която се отличаваше от останалите в залата. Синестра гледаше как кървавият елф я предава. Тя се усмихна доволно, наблюдавайки го как се опитва да й отнеме всичко, което беше постигнала. Щом се увери, че Зендарин вече не може да се върне назад, тя потъна отново в сенките и изчезна. Всичко се развиваше, както консортът на Детуинг бе планирала, всичко, с изключение на Кориалстраз. Но това беше лесно отстранима пречка.

	* * *

	Още някой чу рева на Даргонакс и се уплаши от причината за него, особено след като гласът в съзнанието му изчезна. Калек упорито търсеше присъствието му, но не защото искаше съществото да остане с него. По-скоро сега, след като явно бе свободен, синият искаше да изпълни собствените си намерения. Те не бяха директно свързани с изчезналия Кориалстраз, но ако Калек се натъкнеше на него, нямаше да го пренебрегне.
	Калек все още бе резервиран към червения дракон. Той не подкрепяше много от решенията, които Кориалстраз бе взел, макар и да признаваше факта, че червеният беше повече от готов да плати за тях с цената на живота си. Това беше нещо, в което не беше съвсем убеден до неотдавна. Калек винаги беше смятал Кориалстраз за манипулатор, а в някои случаи дори по-коравосърдечен от самия Детуинг. „Не… той няма нищо общо с Детуинг — засрамено си помисли синият. — Но той не е и като мен…“ Калек никога не би изложил на риск приятелите или любимите си същества. Никога.
	Той следваше непознат път — не този, към който Даргонакс го беше насочил. Синият бе усетил, че някой го вика, но този някой изведнъж бе замлъкнал. И все пак Калек не можеше да го игнорира. Той слизаше все по-дълбоко и стигаше все по-близо до нещо. Погледът му беше привлечен от някакво движение в сенчестите вдлъбнатини на тунела. Синият внимателно се обърна към него.
	В празната му ръка се появи сфера, излъчваща синьо сияние. На светлината й младият дракон не видя нищо, освен каменна стена. Укорявайки се за собственото си притеснение, Калек продължи. Той се надяваше скоро да открие това, което търсеше. После от някаква точка в далечината блесна златна светлина. Калек стисна здраво магическия си меч. Той се приближи и видя, че там има някаква зала.
	Златното сияние му навя спомени, които се опитваше да потисне. Пред очите му се появи лицето на Анвийна — красиво и невинно. Беше го докоснала по начин, по който никой друг не го беше правил, нито щеше да го направи… и сега я нямаше. Гневът му към червения дракон се поднови. Кориалстраз — в образа на магьосник Борел — беше този, който причини на Анвийна такава мъка. Червеният беше виновен Калек да я изгуби завинаги. Беше…
	Той пристъпи в залата и видя Кориалстраз във формата му на Крас, който, подкрепян от висша елфа, стоеше пред някакъв странен счупен кристал. Изпълнен с гняв, Калек изрева и се спусна към него. Кориалстраз и елфата вдигнаха очи към него. Висшата елфа-рейнджър пусна дракона и застана на пътя на Калек.
	Синият нямаше вражда с нея. Тя явно беше една от жертвите на Кориалстраз, и вероятно подлъгана от прикритието му на Крас, го възприемаше като верен другар, а не като коварен, безмилостен конспиратор. Калек направи знак и въпреки внезапната слабост, която той отдаде на Крас, магията му запрати елфата към една от стените, където камък прикова китките и глезените й. Тя щеше да остане там, докато синият се справи с врага си.
	— Калек! — сепна се Кориалстраз. — Ти си жив! Мислех…
	Крас изведнъж усети гнева на синия.
	— Калек, чуй ме! Нещо не е наред с теб…
	Но Калек познаваше опасността от това да допусне хитрите думи на червения в съзнанието си. Той стисна зъби и замахна към закачулената фигура. Но острието му срещна огнен оранжевочервен меч, който изникна от ръката на врага му. Калек беше научил Крас на този трик в един от спокойните моменти от пътуването им, но явно червеният не се смути от иронията в това.
	Двамата започнаха да си разменят удари, като повечето атаки идваха от страна на синия. Но Калек и за миг не се усъмни, че неохотата на Кориалстраз всъщност бе някакъв тактически ход. Той трябваше да покоси стария червен дракон, преди да е успял да използва някой друг свой трик.
	— Калек! Не мислиш с главата си! Някой друг те кара да правиш това! Погледни страшния артефакт до себе си и проумей!
	Въпреки нежеланието си, синият дракон отмести поглед за миг и забеляза нещото, за което говореше Кориалстраз. Чак тогава той видя странно напуканата светеща сфера. Тук-там липсваха парченца, но непозната сила ги крепеше заедно. Нещо повече — същата тази сила изглежда беше източник на някакво странно пулсиране.
	Щом магическите мечове на Калек и Кориалстраз се сблъскаха отново, излъчвайки мощна енергия, пулсирането се увеличи. Но въпреки че видя връзката между двете действия, Калек реши, че причината за това е едно-единствено нещо — закачулената фигура пред него.
	— Майстор мошеник, както винаги! — изрева той. — Но не и майстор на магията…
	Острието на Калек, отново готово да срещне другото, изведнъж се изви като пипало. Уви се около ръката на Кориалстраз и силно заблестя. Червеният дракон нададе вик и изпусна оръжието си, което мигом изчезна. Младият дракон го изпъна силно, придърпвайки Кориалстраз до себе си. В другата му ръка се появи второ оръжие.
	Но в същия миг скалата под краката на Калек някак си реши да даде живот на огромни лиани, които се увиха около тях. Калек успя да отсече някои от тях, но накрая изгуби равновесие. И двамата магьосници се търколиха на земята. Кориалстраз сграбчи ръката на младия дракон.
	— Чуй ме! Някой ни манипулира! Синестра е подлъгала и двама ни на това място, за да ни заличи! Още ли не усещаш слабост? Не помниш ли историите за страданията на моите хора, които избраха да станат стражи на Грим Батол? Причината за всичко това стои точно до нас — преродено и преправено чудовищно творение, което определено заслужава името Демонична душа.
	С част от съзнанието си Калек повярва на думите му, но това не беше достатъчно, за да се пребори със силната ярост и недоверие към Кориалстраз.
	— Спести си лъжите! Това сигурно е твоят собствен лъжлив капан!
	С всеки изминал момент силите на Калек отслабваха, но не и необузданият му гняв. Той нямаше да се предаде пред Кориалстраз! Никога! Синият дракон фокусира всичките си сили за едно заклинание. Той не искаше да прави някаква сложна атака, а просто да бъде сигурен, че когато удари Кориалстраз, резултатът ще е неоспорим.
	Бледото лице на закачулената фигура се изкриви, съзнавайки ясно какво се опитва да направи младият му враг. Страхът на Кориалстраз увеличи насладата на Калек. В съзнанието на синия Анвийна се усмихваше на предстоящия му триумф. Калек отвърна на усмивката й, игнорирайки настоятелните молби на Кориалстраз.
	— За теб, Анвийна… — прошепна той.
	Синият дракон отприщи всичко.

	* * *

	Грим Батол отново се разтърси. Джуджета, скардини, дракониди… всички се разхвърчаха като дребни играчки.
	„Болката! — изведнъж Зераку изрева в съзнанието на дренаята — Болката! Разкъсва ме!“
	— Какво става? — извика силно Ириди към дракона.
	— Продължавай! — извика Ронин, който реши, че въпросът е насочен към него. — Не спирай…
	Гласът му заглъхна, когато окованият етерен дракон изведнъж заблестя. За миг цялото тяло на Зераку избледня. От страдащия левиатан се изтръгна ужасен стон.
	„Болката! Изяждат ме!“
	— Имай кураж! — каза му жрицата. — Имай кураж!
	Думите й, силата й преминаха през страданието му. Зераку се взря в нея.
	„Защо правиш това за мен? Дренаите обичат вида ми след всичко, което се случи?“
	Ириди отсече твърдо:
	— Правя го, защото не заслужаваш това…
	„Не заслужавам?“
	И тогава още един рев накара всички да потръпнат. Дори рапторите потрепериха от силата му.
	— Имам ужасното чувство, че сме закъснели — каза Ронин.


>	Двадесет

	Той беше жив. Крас не се изненада от това чудо, но не остана и напълно доволен. Атаката на Калек се провали, но причината беше доста неприятна.
	— А-а, великият Кориалстраз… защитник на нисшите раси, спасител на Азерот… най-големият глупак, който някога се е раждал… — отекна гласът на консорта на Детуинг.
	Крас едва помръдваше. Беше твърде болезнено да изправи глава, за да я види как пристъпва към поправената Демонична душа и я докосва така, както любяща майка гали любимото си дете. Драконът-магьосник се съмняваше, че Синестра някога се е отнасяла така към Нефариан или Ониксия, но все пак те не съществуваха единствено заради амбицията и лудостта й. Демонична душа нямаше собствено съзнание, нито можеше да мечтае за независимост…
	— Никога… никога няма да проработи! — успя да изрече Крас с прегракнал глас. — Накрая… ще видиш само… разочарование… и смърт…
	— Нямам нужда от проповедите ти, Кориалстраз — отвърна подигравателно черният дракон, поглеждайки с любопитство към смаяната Верееса. — Да, мила моя, и ти си жива… макар и не за дълго. Трябва да ми благодариш за това чудо. Цялата сила, която младият глупак се опита да отприщи, беше насочена другаде, благодарение на моите усилия…
	Крас изсумтя.
	— Ти беше… твоят зъл шепот подведе синия… ти го накара да отдели толкова мощна сила.
	— Разбира се! Той направи прекрасен избор! Можеш да си представиш колко беше забавно да разбера, че не само е жив, но и мислите му бяха толкова объркани, че лесно успях да ги насоча срещу теб! Заради непрекъснатата ти намеса във всичко в този свят сега има доста като него, Кориалстраз…
	— А ти… създаваш собственото си унищожение, С-синестра. Не можеш… не можеш да контролираш създанието си! Помисли за това, преди да е станало прекалено късно…
	Тя рязко махна с ръка и Крас полетя към тавана. Щом се удари в него, той изрева, но не само заради силата на удара. Върхът на дълъг сталактит, който се появи по волята на черния дракон, прониза гърдите му. По пода на залата се стече живителна течност от червения дракон. Но Крас все още дишаше и въпреки видимо смъртоносната рана, той остана в съзнание.
	— Всичко се развива както желая, скъпи мой Кориалстраз, както винаги! Подготвила съм се за всичко и, въпреки че признавам леката си изненада от бягството ти от какавидената камера, действията ти всъщност доведоха до по-бърз и задоволителен резултат!
	— Ти… ти ще си доведеш… по-бърза смърт, казвам ти! Дори сега…
	— Дори сега другарите ти напразно се опитват да избягат, а специално двама от тях дори са решили да освободят етерния дракон… — тя се усмихна, виждайки израженията на Крас и рейнджъра. — А-а! Май не знаете за това? Ти, мила елфа, трябва да си особено заинтригувана, защото мисля, че освен дренаята, която и двамата познавате, там има един човек-магьосник… червенокосият човек, който е известният любим лакей на Кориалстраз!
	— Ронин?
	Верееса занемя.
	— Какъв любящ съпруг… — забулените черти изведнъж добиха студен израз. — Какъв любящ съпруг… — усещането й за триумф се завърна. — Но те двамата просто се подготвят да допълнят резервоара с магически енергии, който подготвям за новите си деца…
	Див рев разтърси залата и почти свали Крас на пода. В последния миг Синестра поднови болезнения му плен.
	— Чуй… чуй това… Синестра! С всеки следващ рев създанието ти звучи по-голямо, по-силно…
	— Но разбира се! Това е целта! Честно казано, Кориалстраз, мисля, че си губиш разсъдъка.
	Закачулената фигура успя да поклати глава.
	— Никога няма да разбереш, докато не… — изпъшка той — не стане твърде късно…
	Тя се засмя.
	— Усещаш ли слабостта? Усещаш ли как се сковаваш? Когато събрах каквото можах от Демонична душа, открих, че в него е останала невиждана енергия. По-интересното беше, че частиците се опитваха да привлекат още енергия, сякаш се опитваха да възродят творението на скъпия ми изгубен съпруг — Синестра погали сияещото нещо. — Сякаш съдбата ми се усмихна. Вече се бях сдобила с Проклятието на Балакгос*, което щеше да действа толкова добре с остатъка от Демонична душа, сякаш сама съм го планирала.
	[* Проклятието на Балакгос — Balacgos’s Bane (англ.) — Б.пр.]
	Крас знаеше за Проклятието на Балакгос — небесносин куб, създаден от един от първите синове на Малигос. Всички сини дракони бяха защитници на магията, но Балакгос беше направил една крачка напред. Той проектира куба за спешните случаи на заплаха над Азерот… По целия свят беше пръсната необуздана латентна магическа енергия, която никой не контролираше, но можеше да бъде използвана от безскрупулни заклинатели, ако се натъкнеха на нея.
	Кубът трябваше да търси и събира в себе си тези енергии. Можеше да се активира единствено със собствени сили. Този куб беше замислен като резервоар на магия, която сините щяха да използват при нужда. Но, когато го изпробва за първи път, Балакгос откри малка грешка в изчисленията си. Кубът откриваше магията в близост до себе си и я абсорбираше… но това бе магията на драконите.
	Когато откриха Балакгос, от него беше останала само изсъхналата му обвивка. Все пак самите сини дракони са част от магията, както и кръвта им, и цялата им същност. Това се случи в древността, когато Малигос все още бе с ума си и Детуинг все още бе довереният Пазител на Земята, Нелтарион.
	С известна ирония Крас си спомни как Малигос, за да предпази орляка си от куба, се съгласи с предложението на Нелтарион. Синият предаде куба на верния си другар, който трябваше да го зарови надълбоко в Азерот. Това беше все едно да дадеш кама на убиец и да го помолиш да не я използва.
	И все пак, не само остатъкът от Демонична душа, но и целта на Проклятието на Балакгос явно беше изменена. Сега двата артефакта предоставяха на Синестра идеалната матрица за абсорбиране на енергиите, от които се нуждаеше, за да създаде дракон, какъвто досега не е летял в този свят.
	— Няма да отнеме много време да извлека нужното от вас — каза Синестра. — Междувременно мисля да се погрижа за дренаята и човека. Техните сили и вашите ще направят прекрасна комбинация! Колко жалко, че няма да си жив, за да видиш какво ще създам с нея, Кориалстраз! Мисля, че дори ти ще се заинтригуваш…
	Крас се опита да отговори, но и раната, и слабостта му от източването му бяха дошли в повече. Той можеше единствено да следи с очи черния дракон… и адския артефакт.
	— О, да — загука Синестра. — Трябва да знаете още нещо. Никога нямаше да успеете да го унищожите. Доста се постарах да направя така, че този път никоя сила от Азерот да не може да разруши Душата, включително люспа от черен дракон, още повече от съпруга ми…
	— Значи… само си влошила положението…
	— Много си упорит, Кориалстраз, нали? Ще ми липсва сляпата ти решителност… наистина…
	Тъмната дама се изсмя още веднъж… и изчезна.
	— Крас! — извика Верееса. — Нищо ли не можеш да направиш?
	Той поклати глава. Можеше единствено да запази съзнание, но скоро и това нямаше да е по силите му. Драконът-магьосник погледна към Калек. Лицето на синия беше бледо и дори острият поглед на червения едва долавяше движението на гърдите му.
	— Тогава… да се надяваме, че това… ще проработи!
	Крас дочу стържещ звук откъм рейнджъра, но не видя какво може да го е предизвикало. После нещо рязко се пропука…
	— У-ух!
	Шум от трошене на скала изпълни ушите му. Миг след това драконът-магьосник дочу стъпки. Под него се появи някаква фигура. Крас успя да се фокусира достатъчно, за да разпознае Верееса. Тя държеше някакво малко странно острие.
	— Беше в ръката ми, когато синият ме прикова към стената. Имах късмет — явно искаше само да ме държи настрана, без да ме наранява.
	— Калек… Калек не е зъл.
	Рейнджърът прецени положението му и продължи:
	— Успях да изтъня малко каменната окова, която той създаде, но едва преди малко усетих, че ще мога да я разчупя.
	— Ронин… Ронин ли направи това острие?
	— Разбира се — Верееса се намръщи. — Не знам как да те освободя, велики.
	— Животът ми… не е от значение… Изведи… изведи Калек от тук. Надявам се… в залата с яйцата може да се съвземе. Яйцата трябва да… трябва да са защитени от източването, иначе няма да са й от полза.
	Верееса кимна.
	— Те са яйца на дракони и съдържат магия. Сигурно си прав. И когато Калек се възстанови, ще може да ти помогне.
	Крас не възрази, макар много добре да знаеше, че раната му не е по силите на Калек. Алекстраза може би щеше да успее да излекува консорта си, но тя бе толкова далеч, че дори някой да успееше да изнесе ранения червен от Грим Батол, той щеше да е издъхнал, много преди да стигне до нея.
	„Но ако успея да спася тези двамата, те може да предупредят останалите и смъртта ми няма да е напразна…“ Той гледаше как Верееса подхваща Калек и го извлича от залата. Ако Синестра не се появеше скоро, имаше голям шанс теорията му за синия да се окаже правилна.
	Скоро двамата изчезнаха от погледа му. Крас продължи да се опитва да остане в съзнание. Само това, че беше от червения орляк — пазителите на живота — не му позволяваше да намери покой в смъртта. И въпреки неизбежното, Крас се надяваше на чудо. Не за себе си, а за останалите. И най-вече за Ронин и Ириди, които Синестра със сигурност възнамеряваше да залови.

	* * *

	Ревът едва стихна, когато нов смразяващ звук изпълни залата. Този път беше смях. Ронин и Ириди се обърнаха в посоката, от която дойде, и видяха високата и стройна дама в черно. Белезите от едната страна на лицето й бяха доловими дори през булото й.
	— Ти си дракон — отсече Ронин.
	Ириди също не се изненада. След всичко, което се беше случило с Крас и Калек, бе напълно логично тази жена да е повече, отколкото показва.
	— Много добре, Ронин Червенокосия — измърка драконът в смъртна форма. — А знаеш ли какъв дракон съм?
	Магьосникът сви рамене, а изражението му остана доста спокойно, макар да стоеше насред хаотичната битка между джуджета, скардини, драконспони, драконид и раптори.
	— Стоиш невероятно властно, а черните ти одежди ясно свидетелстват, че си от орляка на Детуинг — той замислено сви устни и кимна. — И след като не си самото бясно куче, нито някое от още по-лошите му палета, бих предположил, че позьорството ти е типично за една от първите му кучки…
	Дамата в черно се смръщи, разярена от дръзката обида на човека. Ириди стисна здраво жезъла на наару в очакване на сигнал от Ронин. Дренаята инстинктивно застана между Зераку и зловещата фигура.
	„Бягай! — Зераку предупреди жрицата. — Бягай! Тя е чудовище! Забрави за мен!“
	„Няма!“
	Ириди се окуражи от загрижеността на Зераку към нея, въпреки обстоятелствата. Обезобразеният дракон се съвзе. И отново като истинска императрица тя отвърна:
	— Аз съм Синестра, първи и най-велик консорт на Пазителя на Земята…
	— Това обяснява прекрасния ти тен. Чифтосването с Детуинг явно буквално е разпалило сърцето ти.
	— Умно ли е да й говориш така? — прошепна дренаята.
	— Той говори така, защото е достатъчно глупав да се надява на господаря си, нали, Ронин? Мислиш си, че Кориалстраз… пардон, Крас, ще те спаси. Но господарят ти е мъртъв, а същността на живота му ще спомогне за раждането на нова ера!
	Жрицата долови само лек намек на гняв в крайчеца на устните му, но Ронин бързо го потисна.
	— О, да! Великият семеен план! Да възстановим или създадем нов невероятен орляк по свой образ или нещо близко до него, което, смея ли да кажа, да завладее света? Напомняш ми на Нефариан… арогантен, сляп и обречен.
	Синестра махна с ръка. Ударна вълна помете всички, включително собствените й слуги. Толкова силна беше невидимата вълна, че нито едно същество не остана на крака. Нито едно… с изключение на Ронин. Лицето му беше бледо и краката му трепереха, но той остана прав.
	— Ако мислиш… че съм старото лекомислено парвеню… което дойде да се справи със съпруга ти — каза той с груб глас, — си само наполовина права.
	Погледът му се премести върху небесносиния куб. Той изведнъж светна. Но Синестра само се изкикоти.
	— Много добре! Познаваш Проклятието на Балакгос… Господарят ти добре те е обучил!
	По челото на Ронин се стече пот. През зъби той отвърна:
	— Той не… не ми е господар… той ми е приятел.
	Кубът блесна ярко… и се стопи, оставяйки синя локва, от която се вдигна зловеща пара в същия цвят. Синестра присви очи. Този път Ронин не се удържа и се строполи на земята.
	— Мощен, смел опит… но само опит.
	Тя посочи към разтопения куб… и го възстанови.
	— Тайната му е моя и не само тя, а още много други…
	Водачът на рапторите беше успял да се изправи на крака. Той изсъска и с оголени нокти и широко зинала уста се спусна към Синестра. С презрителен поглед дамата в черно посочи към него. Земята под краката му се надигна и го улови. Водачът на рапторите беше погълнат от разтопена скала. Люспестата кожа на влечугото се покри с мехури и изгоря, бързо последвана от мускулите и сухожилията под нея. Рапторът нямаше време да изпищи. За времето, за което съществото се свлече на пода, от него беше останала само купчина тлеещи кокали.
	— Подходящ темперамент — отбеляза Синестра. — Но му липсва още толкова много.
	Тя отново насочи вниманието си към Ронин и Ириди. Но жрицата вече не беше там. За пръв път Синестра показа знак на объркване. Яростта й се насочи към Ронин, който се опитваше да се изправи.
	— Къде е дренаята? Къде е?
	Магьосникът успя да се усмихне широко.
	— Не знам.

	* * *

	Задъхан, Зендарин падна по гръб. Най-накрая беше готов, готов за последната стъпка към спасението от вечния си глад. Беше му коствала много от силата на жезъла, но така щеше да получи повече от това, което би желал през стотици животи. Той се наведе над ямата.
	— Разбираш ме, нали?
	— Да… — отвърна гръмовен глас.
	Кървавият елф се усмихна.
	— Време е.
	— Да…
	Към Зендарин започна да се приближава тъмна форма.
	— Време е…
	— Ти ще ми се подчиняваш — продължи кървавият елф. — Ти ще…
	Чудовищен звук дойде от ямата. Не беше просто рев, защото се повтори няколко пъти, а по-скоро смях… смях, който твърде много напомняше на Зендарин за тъмната дама.
	— Аз не се подчинявам на теб… — отвърна подигравателно Даргонакс. — Ти не се различаваш много от прахта под краката ми.
	Кървавият елф не вярваше на ушите си. Разярен, той се провикна:
	— Нямаш избор, освен да ми се подчиниш! Уверих се в това!
	Тъмната форма се извиси над ямата, разпъна се, порасна и изпълни цялата гледка пред очите на Зендарин. В нея се очерта главата на огромен аметистов дракон.
	— Уверил си се само в това, че си глупак… — заяви Даргонакс.
	Зендарин насочи цялата си воля към откраднатия жезъл, надявайки се да му е останала достатъчно сила. С отворена паст Даргонакс се спусна към него. Кървавият елф изчезна. Огромният дракон моментално се спря. Той не изглеждаше ядосан или разочарован, а по-скоро изненадан. Даргонакс рязко погледна към тавана. Дългите му заострени уши потрепнаха, сякаш се беше заслушал в нещо.
	— Да… идвам, майко… Идвам…
	И бегемотът отново се засмя.

	* * *

	Ръката му беше счупена — но за щастие тази, която беше прерязана — и той някак си беше успял да се изгуби по-надълбоко в планината, отколкото друго джудже някога беше успявало. Ром можеше да се закълне, че тунелите се местят по свое желание, и то така, че да му попречат да се върне назад. Той искаше да се изкачи обратно, защото в един от проходите беше дочул гласовете на хората си. Ром знаеше, че те умират, а той само обикаляше в кръг. Но трябваше да продължи да се опитва.
	Той се натъкна на друг тунел, който изглеждаше точно като предишния, и на този преди него и т.н. Старият ветеран изруга под нос и дори нарастващото му безпокойство не беше достатъчно, за да го изплаши от евентуалното приближаване на враговете му. Но дали това не беше грешка? Може би, ако започнеше да крещи с всичка сила, щеше да привлече нечие внимание. Ром изсумтя. Но така можеше и да загине, без да успее да помогне на другарите си.
	Когато джуджетата бяха атакувани, Ром не ги изостави, както вероятно си бяха помислили. Той всъщност пое два силни удара, първият от които счупи поразената му ръка, а вторият уцели главата му, отнасяйки шлема му. Тогава той се спъна и пропадна в една от отворилите се в земята цепнатини. Там Ром с часове лежа до мъртвите тела. Но за чист късмет се оказа, че единият край на цепнатината води до проход в планината.
	Щом се събуди, той с мъка установи, че голямата му мечта да се промъкне в Грим Батол отново е провалена. Реши, че е провалил и другарите си. Ром можеше само да се моли Гренда да е по-способна и по-стабилна от него и да успее да опази хората си, дори без него. А ще се отнася до него самия, той намери шлема си, който беше паднал до него, и просто пое напред, за да види какво му е подготвила съдбата. Но сега джуджето проклинаше същата тази съдба, която го разделяше от другарите му.
	Някакво сумтене го накара да замръзне на място. Ром се замоли ехото от тунелите да не го завърти отново в обратна посока. Иначе, източникът на звука като че ли беше само на няколко метра от него. Той ускори крачка… и моментално запристъпва назад, когато гласовете на няколко скардини, които се бяха насочили към него, го предупредиха, че му предстои да се натъкне на нещо по-страшно от очакваното.
	Ром се втурна към близкия страничен тунел и се хвърли вътре, чувайки как четирите ужасни същества навлизат в този, от който беше излязъл. Скардините бързо минаха покрай него, пълзейки както по земята, така и по стените и тавана. Ром се притисна силно към скалата, уверен, че трябва да продължи по собствения си тунел, но и осъзнаваше, че всяко негово движение може да привлече вниманието на враговете му. Един от тях се приближи до входа на тунела му и задуши въздуха. Той се наведе, оглеждайки се в мрака…
	Черна лапа хвана изведнъж пищящия скардин и го захвърли напред към останалите. Драконидът размахваше камшик след слугите си. Джуджето разпозна Раск.
	— Движете се — изсъска звярът. — Заповед на господарката.
	Раск и скардините продължиха напред. Ром се подвоуми доста дълго, за да се увери, че никой няма да го види, и пое след тях. Най-накрая, помисли си той, ще стигне до някъде. Но трябваше да почака, за да разбере къде точно. А тогава, подозираше Ром, щеше да е твърде късно, за да се върне назад.


>	Двадесет и едно

	Ириди не изостави другарите си, поне не според резервния план на Ронин. Дренаята обаче усещаше, че е точно обратното и се молеше да успее скоро отново да се върне при останалите. Трябваше да им помогне, а също и да довърши освобождаването на Зераку. Тя се срамуваше, че се наложи да изостави точно него… Трябваше й чудо или чудеса, за да открие Крас и Калек. Ако бяха все още живи.
	Проблемът беше, че жрицата нямаше време да направи нищо от това, което й се искаше. Тя усещаше, че създанието на Синестра приближава към залата, а жезълът й подсказваше, че сега е много по-мощно от всякога. Все пак част от силата му беше дошла от особено обезпокоително място — енергиите на другия жезъл. Ириди се чудеше дали ужасният убиец осъзнаваше какво е сторил.
	Тя не беше изчезнала, използвайки силите на собствения си жезъл, а едно от заклинанията на Ронин, което той пазеше за спешен случай. Тя трябваше само да се фокусира върху нуждата си от бягство и да си избере посока. Ронин беше подготвил заклинанието си така, че никой друг, освен нея, да не узнае дестинацията й.
	И въпреки това тя не бе попаднала там, където очакваше. Докато магьосникът можеше да я пренесе от едно място на друго, заклинанието, което й беше предоставил, не се оказа толкова ефективно. Сега Ириди се намираше по средата на някакъв тунел в Грим Батол, без да има каквато и да е представа къде точно и как би могла да е в помощ на другарите си.
	Но тогава тунелът се изпълни с шум, който изобщо не й се искаше да чува. Тя вече разпознаваше дивия рев и съскането на скардините и, ако не грешеше, към нея се движеха над двайсетина. Жрицата едва успя да си го помисли и от един страничен тунел скардините се стекоха към нея. Те очевидно не преследваха нея, но в мига, в който забелязаха присъствието й, започнаха да съскат и вият. Втурнаха се към нея с оголени зъби.
	Ириди обърна жезъла си, улавяйки с по-малкия кристал гърлото на първия скардин. Докато той падаше, втори сграбчи жезъла и го задърпа. Тежестта му принуди Ириди да свали ръката си. В това време към нея скочи друг скардин. Жрицата изпъна крак, оставяйки инерцията на съществото да се превърне в силата, с която да посрещне главата му.
	После Ириди завъртя жезъла, като използва тежестта на скардина, увиснал на него, срещу другарите му. Тя повали трима и после пусна жезъла на наару. Той изчезна, запращайки скардина, който все още се държеше за него, да се търколи надолу по коридора. Но люспестото джудже не стигна далеч, защото почти веднага се сблъска с огромно черно тяло.
	— Дреная… — дочу се груб глас. — Трябва ми жива… почти…
	Останалите скардини я наобиколиха. Ириди вдигна ръка, за да призове жезъла… С неочаквано бърз рефлекс драконидът омота камшика си около китката й. Ръката на Ириди се изкриви и жезълът, който тъкмо беше започнал да се материализира, се изпари. Раск дръпна рязко камшика и дренаята залитна напред. В същото време тя все пак успя отново да призове жезъла си, но скардините вече бяха на сантиметри от нея.
	И тогава тунелът се огласи от боен вик. Иззад драконида се спусна джудже-воин, което изглежда имаше само една здрава ръка… Ириди не можеше да повярва на очите си.
	— Ром?
	Водачът на джуджетата замахна силно към драконида, който се наведе в последния момент. Тъпата част на секирата уцели отстрани черепа на Раск и докато повечето воини не биха наранили особено такъв драконид, ударът на мощното джудже успя дори да го зашемети. Но Ром не продължи атаката си, а се спусна към дренаята. Междувременно Ириди се беше възползвала от появата на джуджето, за да се съвземе. Тя изрита един стреснат скардин, а после повали друг с жезъла си.
	Но в ниския и тесен тунел дарът от наару се оказа по-скоро пречка, отколкото помощ. Той бе твърде дълъг, за да се използва правилно с толкова скардини наоколо. Ириди най-сетне го отпрати и се довери единствено на бойните техники, които всички членове на ордена й упражняваха. Инерцията на един скардин й позволи да го запрати обратно към друг, после жрицата прескочи следващия враг и докато се приземяваше, го ритна с крак и го запрати към стената.
	В същото време Ром си проправяше път между ужасните същества, както жътварят коси жито. Той повали трима скардини, преди да стигне до Ириди, и запрати още двама в стената да си ближат раните.
	— Натам! — изрева той, посочвайки обратно на посоката, от която се бе появил.
	— Накъде води?
	— Нанякъде! Само толкова знам и това ми стига. Не можем да се върнем, милейди!
	Той звучеше искрено. Раск се окопити и започна да се промъква през скардините, размахвайки камшика си. За пръв път Ириди забеляза тежката секира, която главният страж носеше на гърба си. Раск не можеше да я размаха достатъчно добре в този тунел и затова бе предпочел камшика си. И все пак жрицата реши, че не би било разумно да се окаже близо до него, когато секирата стане по-добрият вариант. Драконидът изглеждаше способен да разсече на две който и да е от двамата си врагове, и то само с един удар.
	Ром избута дренаята пред себе си, макар да не беше сигурен, че това е по-безопасната позиция. Ириди не каза нищо и беше готова за защита от всеки, който се появи пред нея.
	— Богове! — избухна джуджето. — Как ми липсва ръката ми! Май съм хванал краста! Тия проклети неща да нямат бълхи!
	Но бълхите бяха най-дребната им грижа, защото макар да бяха избягали, скардините все още бяха по петите им, а Раск или ги подканваше, или, ако бяха твърде бавни, ги изблъскваше настрани. До главата на Ириди изсвистя сферичен снаряд. Тя се обърна назад и видя, че някои скардини бяха въоръжени с онези страшни арбалети, които беше видяла в голямата пещера. От време на време те спираха, за да стрелят и после продължаваха да тичат след тях.
	Двамата все още нямаха представа накъде отиват, но не спираха да тичат с всички сили. Пътят не беше особено проходим и от време на време по някой скардин пропадаше в дупка на тавана или пода. Явно новината за нарушителите беше прелетяла бързо, макар Ириди да не разбираше и дума от странните гърлени звуци, които съществата издаваха. Зад нея Ром изпухтя, когато един скардин изскочи от страничен тунел и го улови за крака. Към него се присъедини втори и двамата скардини бързо затеглиха Ром назад.
	Дренаята призова жезъла си и насочи кристала към дивите им муцуни. Жрицата не използва пълната му сила толкова близо до Ром, но внезапното проблясване се оказа достатъчно скардините да изпищят и да пуснат джуджето, а после да пропълзят обратно в мрака. Мутиралите същества бяха по-чувствителни към светлината дори от джуджетата. Докато Ириди помагаше на Ром да се изправи на крака, над двама им се извиси огромна фигура. Със самодоволна усмивка Раск придърпа камшика си. Ириди вдигна високо жезъла си. Раск рязко се наведе и избегна удара. Но целта й не беше драконидът, а таванът над него.
	Жезълът разби част от скалата… и тази около нея също започна да се рути. Ириди отпрати жезъла си, сграбчи Ром и го затегли напред. Раск се опита със закъснение да хване джуджето за ботушите, но пропусна. Дренаята и джуджето побягнаха, а проходът зад гърба им бе затрупан.
	— Мо’еше да срутиш целия тунел, нали знайш? — отбеляза Ром, възвръщайки стария си маниер на говор от напрежението.
	— Усетих някакъв дефект, който можеше да ни е от полза, както и стана — обясни жрицата. — Следвах същите принципи, които учителите ми използваха, когато показваха на новаците как да се предпазват от физическа атака.
	— Е, ’сяко джудже, коет’ е прекарало по-голямата част от живота си в тунели, би ти казало, че този дефект мо’еше да ни погребе със същия успех, с който блокира драконида.
	Тя не отговори, подозирайки, че той наистина знае повече от нея. Но все пак съдбата бе благосклонна към нея, поне засега. Колко още щеше да продължи това, Ириди не можеше да каже.
	Двамата стигнаха до кръстопът и спряха, за да обмислят избора си. Нито Ириди, нито Ром можеше да каже коя е правилната посока. Джуджето се обърна назад.
	— Скардините ще прокопаят пътя, освен ако не знаят по-добър начин да ни настигнат — после погледна към дренаята. — Аз се бях изгубил, но ти какво правиш тук, милейди?
	Ириди набързо му разказа преживяването си, завършвайки със заклинанието на Ронин, което й позволи да изчезне под носа на Синестра.
	— Значи магьосникът е тук, а? Бих казал, че то’а е добре, макар че започвам да се чудя дали нещо мо’е да спре тая луда жена и проклетото й създание!
	— Мисля, че Зераку може да ни помогне… и ще иска да го направи.
	— Зераку… това е нещото, коет’ са оковали? — той я изгледа изненадано. — Наистина ли смяташ, че освобожда’ането на онова нещо е добра идея?
	— Да. Ронин също вярва, че трябва да го освободим. Затова настояваше да избягам, дори без него. Зераку е ключът…
	Водачът на джуджетата потърка брадата си.
	— Да пуснем едно чудовище с надеждата то да спре друго! Тря’а да съм полудял, за да повярвам, че знайш к’во прайш… — той огледа двата тунела. — Избери си единия.
	Дренаята се намръщи и се замисли, а после избра десния.
	— Късметът ми изневеря’аше през последните няколко часа и понеже аз си избрах левия, мисля да тръгнем по твоя.
	— Толкова лесно? Просто ще налучкваме ли?
	Ром изсумтя.
	— Ти си жрица на орден. Обзалагам се, че имате няк’ви понятия за късмет и налучкване…
	Тя кимна.
	— Всеки сам определя късмета си — добър или лош… и няма такова нещо като налучкване, само погрешна концентрация.
	— Да, т’ва звучи типично за жрец — каза Ром и пое по пътя, който тя бе избрала.
	Дренаята бързо погледна назад и го последва.

	* * *

	Ревът му отново разтърси Грим Батол. Пренебрегвайки враговете на господарката си, скардините в голямата зала се изпокриха в най-близките дупки. Драконспонът и единственият драконид останаха, но дори черният бегемот изглеждаше така, сякаш предпочита да е на друго място. А от чувството на страх пострадаха най-силно рапторите, за които то беше напълно непознато. Дори братовчедите на скардините — джуджетата, се притиснаха към стените, като че се надяваха да останат незабелязани. Даргонакс се изсмя. Всяването на страх у другите му доставяше велико удоволствие.
	Само трима не се уплашиха от него. Даргонакс никога не беше виждал етерен дракон, макар да беше вкусвал толкова много от същността му. Етерният дракон не можеше да помръдне, но явно беше изпълнен с гняв. Ако не друго, Даргонакс се удиви от тази проява на дракона. Той беше много повече от жалък пленник… много повече от всичко останало… с изключение на това, което „майка“ му беше обещала да последва…
	Тя, разбира се, беше втората от тези трима. Все още в смъртната си форма, тя се усмихна гордо към създанието си. Даргонакс разпери огромните си жилави криле, колкото му позволяваше залата, а острите им върхове застъргаха по скалата. Аметистовата форма можеше да изпълни цялата пещера, ако се беше изпънала изцяло. Той беше два, може би три пъти по-едър от етерния дракон. Около тялото му имаше мъгливо сияние, сякаш не беше от плът, а просто сянка.
	— Това е детето ми — заяви Синестра пред всички, които все още можеха да чуват и най-вече към един от тях. — Не е ли разкошен?
	Но третият от тези, които не почувстваха страх, отсече рязко:
	— Той е проклето извращение…
	Даргонакс стрелна огромната си глава към оскърбителя си. Стотици зъби като истински мечове изпълваха устата, за която дузина раптори бяха просто една хапка. Пред устата му чудовищни кучешки зъби, двойно по-дълги от останалите, придаваха на сумрачния дракон още по-кошмарна „усмивка“. На главата си той имаше рога, които се извиваха назад и се конкурираха със зловещи пипала и шипове, които се спускаха покрай черепа и врата му и сякаш покриваха цялото му внушително туловище. Всеки път, когато сумрачният дракон си поемеше въздух, сякаш се издуваше още повече. Очите му без зеници отразяваха дребната фигура, която явно търсеше смъртта си.
	— Не, мили мой Даргонакс! — заповяда Синестра с тон, в който прозвуча загриженост към жертвата на бегемота. — Не… още…
	Той се отдръпна. Тялото му пулсираше и проблясваше. Той погледна към черния дракон.
	— Но, майко… ти вече не ме контролираш…
	Огромният звяр понечи да атакува отново… и изведнъж болка прониза цялото му тяло. Той започна да се върти и гърчи, но не можеше да се отърве от нея. Имаше чувството, че тялото му ще се пръсне на милиони частици…
	— Не те ли предупредих, че трябва да слушаш? — измърка консортът на Детуинг. — Да не би да мислиш, че си пораснал достатъчно, за да си позволиш да ме игнорираш? Знаеш, че никога няма да можеш да избягаш от същността си…
	Той не успя да отвърне заради силната болка, от която можеше само да изреве. Той, най-чудовищният звяр на света, се строполи и сгърчи на земята. А Ронин гледаше и, познавайки силите на дракон от орляка на Пазителя на Земята, се чудеше какво точно заклинание беше използвала тя, защото това изобщо не беше нормално. Той все пак знаеше, че използва нещо зло… зло, което не беше усещал… откакто разруши Демонична душа по време на битката с орките тук. Прозрение изпълни очите на магьосника. „Демоничната душа…“
	Бегемотът най-сетне се съвзе достатъчно, за да се изправи и да погледне към създателя и мъчителя си.
	— Ти ме изигра! Изигра ме! — успя да промълви той. — Но аз съм по-силен! По-силен! Аз съм Даргонакс! Аз съм…
	Той изрева отново и замлъкна. Тялото му продължи да блести… а в един миг блясъкът му почти наподоби този на коварното творение на Детуинг.
	— Ти си това, което твърдиш, че си… — каза Синестра с налудничава усмивка. — Мило мое дете…

	* * *

	Верееса изтича обратно в залата, където беше Крас.
	— Чу ли това?
	— Да, започна се. Тя отприщи гибелта на всички ни.
	— Велики… Крас… мога ли да направя нещо за теб?
	Драконът-магьосник успя да се фокусира върху нея. Тя знаеше отговора, това бе очевидно. Нямаше смисъл да твърди обратното.
	— Не… всичко е във вашите ръце — твоите и на Калек…
	В същия миг и двамата дочуха стон от съседната зала. Висшата елфа отмести поглед от Крас в посоката на звука и обратно. Явно се разкъсваше между две противоречиви желания.
	— Иди… иди при него…
	Усилията му дойдоха в повече. На червения му се зави свят. Верееса се превърна в смътно петно.
	— Скоро ще се върна! — провикна се тя към него. — Заклевам се!
	Но докато тя си тръгваше, Крас започна да прави равносметка на живота си. Не му оставаше дълго и искаше да разбере дали беше успял да направи достатъчно за Азерот или просто бе следвал собствената си суета. Дали тези, които оцелееха, щяха да си спомнят за него с добро… или щяха да го проклинат? Едва бе започнал, когато светлина изпълни очите му. Ярка, успокояваща светлина, която пропъди цялата му болка. „Значи… вече няма време. Вече умирам…“ И тогава го призова глас. Беше особено познат… и женски… и той предпочете да го оприличи на този, когото най-много обичаше.
	— Алекс-Алекстраза?
	В светлината се оформи фигура.

	* * *

	Верееса се втурна сред яйцата и басейните с лава, опасявайки се, че състоянието на синия се е влошило. Но щом видя Калек, рейнджърът се спря. Ярко сияние обгръщаше младия дракон, но то беше по-различно от това в залата или това на Демонична душа до Крас. То излъчваше приятна топлина, която дори Верееса успя да усети, топлина, която й напомни за изгряващото слънце. Калек шепнеше нещо. Едната му ръка се протегна нагоре, сякаш за да погали надвесена над него фигура. В същото време рейнджърът чу глас от залата, в която беше Крас… женски глас.
	Верееса се уплаши, че Синестра се е върнала и се втурна обратно, за да помогне на червения дракон. Тя много добре знаеше, че няма шанс, но това не бе от значение. Но щом влезе в пещерата, не видя следа от коварния консорт на Детуинг. Отначало не забеляза и самия дракон-магьосник. Сталактитът висеше напълно чист, без следа от живителните течности на Крас, които се стичаха по него или по пода. Объркана, тя се обърна, за да го потърси… Силен удар уцели брадичката й. Верееса се завъртя и падна.
	— Е, колко се радвам да те видя, скъпа братовчедке — изръмжа Зендарин. — Явно ще постигна две от целите си, преди да напусна тази лудница…
	Зашеметена, Верееса се претърколи по гръб.
	— Къде… Какво си направил с него?
	Кървавият елф я изгледа презрително.
	— Ако говориш за мелеза, когото смяташ за съпруг — все още нищо. Но понеже все пак е дошъл да те „спаси“, предполагам, че много скоро ще се озове в гърлото на звяра й.
	Той замахна с жезъла към нея, докосвайки леко бедрото й с върха на кристала. Верееса нададе вой и се изтърколи надалеч, сякаш бе издухана от свиреп вятър.
	— Ще се върна за теб след миг, братовчедке. Но сега тук ме чака нещо много по-важно.
	Зендарин се обърна към преправената Демонична душа. Използвайки жезъла си, той описа светлинен кръг около ужасния артефакт. Верееса разбра, че той се опитва да го открадне. Да го открадне от единствения си съюзник. Рейнджърът се изкушаваше да го остави да действа свободно, защото със сигурност щеше да отслаби усилията на Синестра, но тя нямаше представа какво се беше случило с Крас и дали накрая нямаше да има нужда от Душата, за да открие лек за него… ако изобщо беше все още жив. Но по-важното бе, че нищо добро не можеше да се очаква от братовчед й, ако се сдобие с артефакта. „Само да имаше някакъв начин да го унищожа!“ Но Верееса повярва на консорта на Детуинг, когато заяви, че нищо от света на Азерот не може да повлияе на този злокобен предмет. Тя присви очи. Но същото не можеше да се каже за самия Зендарин.
	Тя сграбчи малкото острие и зачака своя момент. Докато Зендарин завършваше кръга си… и сиянието на Демонична душа отслабна… висшата елфа атакува. Но нещо накара братовчед й да се обърне в последния момент. Той препречи пътя на острието й с жезъла си. Ударът на Верееса бе париран. Зендарин изсъска, когато острието остави лека драскотина на лявата му буза. Той насочи жезъла към елфата… Тя вече се бе отместила. Ударът на кървавия елф срещна единствено камък и пръст. Той се завъртя, за да види как Верееса се нахвърля върху него.
	Зендарин притежаваше типичната ловкост на вида си, но не беше опитен рейнджър, а Верееса, въпреки наскорошното си майчинство, беше повече от подготвена за боец с нейното призвание. Тя връхлетя братовчед си и двамата се сборичкаха, като единственото, което стоеше между тях, беше жезълът на наару. Двамата се блъснаха в платформата, на която лежеше Демонична душа. Едната страна поддаде и ги посипа с варовик и камъчета.
	Но самият артефакт, все още обвит в енергията на жезъла, остана на място, макар че нищо не го държеше там. С разярен поглед Зендарин се опита да я изблъска от себе си. Но Верееса сграбчи жезъла, от което и двамата започнаха да се въртят и въртят…
	Те отново се сблъскаха, но този път атакува кървавият елф.
	— Ти си слаба! — изръмжа той в ухото й. — Блед спомен за избледняваща раса! Висшите елфи ги няма… Изгряха кървавите елфи!
	— Не се възвеличавай толкова, като си мислиш, че можеш дори да се наречеш кървав елф, още по-малко от расата, която загърби, за да играеш ужасната си роля! — отвърна Верееса. — И преди съм се изправяла срещу кървави елфи, но те имаха много повече стойност, повече чест от теб! Ти си престъпник, убиец и паразит! Нищо повече! Всички елфски линии биха те отхвърлили, както аз самата отричам кръвната си връзка с теб!
	— Колко лошо за мен! Отхвърлен от милата ми братовчедка, която спи с животни…
	Тя го избута и двамата се изправиха на крака.
	— Ти не си достоен да дишаш прахта под стъпките на Ронин…
	И рейнджърът се изплю в лицето му. В този момент в съзнанието й се зароди една отчаяна идея, която беше съвсем невероятна, но и единствената й надежда.
	— А без онзи откраднат жезъл ти не представляваш нищо за никого.
	Той се усмихна широко.
	— А-а, но наистина си имам жезъл… и той може да прави много неща, дори докато го държиш…
	Големият кристал заблестя като слънцето. Верееса напрегна сили, опитвайки се да измести жезъла от дясната си страна. В същото време тя тихо се сбогува с Ронин и синовете си. Кристалът се удари в Демонична душа точно когато Зендарин отприщи енергиите му. Някой сграбчи рейнджъра откъм гърба и я издърпа от кървавия елф.
	Зендарин Уиндранър изпищя, когато кристалният връх на жезъла и Демонична душа се строшиха. Той бе погълнат от енергиите на двата магически предмета, енергии, които го разкъсваха дори когато частици от Демонична душа се разхвърчаха из залата, а съсипаният жезъл пламна и се превърна в пепел. Зендарин, чието лице се разпъваше все повече и повече, се протегна към братовчедка си, като че я молеше за помощ.
	Жезълът и силата му бяха от Непознатата земя, а не от Азерот. Рейнджърът се молеше необикновените му енергии да постигнат това, което Синестра пречеше на всяка магия от Азерот да направи, дори с цената на живота си — унищожаването на Демонична душа веднъж завинаги.
	— Вече имаш цялата магия, за която жадуваш — прошепна безчувствено Верееса.
	Собственият й живот вече не бе от значение, щом успя да доведе братовчед си до гибел. Поне децата й щяха да са в безопасност.
	— Защо не я погълнеш, Зендарин?
	Кървавият елф престана да крещи, когато тялото му се разкъса на две, а половините му бързо се завихриха в спираловидните енергии. Докато отприщената магия все повече изпълваше залата, рейнджърът изведнъж си спомни за мистериозния си спасител.
	— Трябва да се движим! — извика Калек в ухото й. — Побързай! Няма много време!
	Той изглеждаше и звучеше много по-добре от последния път, когато Верееса го беше видяла, но тя знаеше, че това не се дължи на унищожението на Демонична душа. Дори синият дракон не можеше да се възстанови за секунди, още по-малко да успее да я хване преди енергиите да повлекат и нея, както братовчед й. Все пак Верееса се радваше да види Калек и бе благодарна за бързата му реакция. Той я поведе към другата зала, но силните енергии започнаха да ги притеглят обратно. Калек призова щит, който ги обгърна, но това само забави движението им назад.
	— Това е прекалено дори за мен! — извика той. — Какво можем да сторим?
	— Ти не прави нищо — провикна се друг глас.
	Гласът на Крас. И в следващия миг отприщената енергия изведнъж се сгъсти, издигна се и изчезна направо през скалата. В този момент висшата елфа и Калек залитнаха напред. В залата се възцари тишина, а две ръце в ръкавици хванаха под ръка и двамата и ги изправиха на крака.
	Драконът-магьосник се усмихна мрачно на двойката… и чудото с възстановяването на Калек сега сякаш избледня на фона на това на червения дракон. Крас беше цял, напълно цял, въпреки че не изглеждаше особено доволен от това.
	— Слава! — Верееса го прегърна. — Но как? Откъде се сдоби със сили да направиш всичко това, особено с такава рана…
	— Не бях аз.
	— Значи все пак е бил Калек!
	— Нищо не съм направил за него — намеси се синият. — Дори не помня да е бил ранен. Но явно е било зле?
	— Синестра заби сталактит в гърдите му и го остави да виси на тавана!
	Крас се намръщи от този спомен.
	— Бях на косъм…
	Калек поклати учудено глава.
	— Мисля, че щях да си спомням, ако съм извършил нещо подобно, дори да можех. Но нямам заслуга за чудото, благодарение на което е жив…
	— А-а, но тук грешиш, младежо.
	Объркани, и двамата изгледаха Крас, а той спокойно им обясни:
	— Макар и да усещаш липсата на Анвийна, винаги си знаел, че тя е в сърцето ти, нали?
	— Така е. Но какво от това?
	— Ще ти кажа в движение. Тук все още има твърде голям риск!
	Докато ги извеждаше до друг проход, Крас продължи:
	— Тя ти остави малък спомен от любовта си, Калек. Малка частица от това, което не се върна в Слънчевия извор. То спаси живота ти, когато под влиянието на Синестра се опита да ме убиеш.
	— Велики Кориалстраз… никога не съм искал…
	— Гневът ти беше оправдан, но действията ти не бяха по твоя воля. Сигурен съм в това. Синестра беше виновна. Инцидентът е вече забравен. Та, както казвах, това, което Анвийна остави в теб, те запази и спаси. Това значи много.
	— Анвийна…
	Въпреки всичко, синият се усмихна. Очите му се вдигнаха към невидимите небеса.
	— И защото бях наблизо… и защото тя ме потърси да ти помогна… това същото нещо излекува и мен. Спасението на двама ни изчерпа цялата му енергия и то вече няма да може да бъде нещо повече от спомен за любовта й. Усетих го по-рано, но не подозирах, че… тя… е била способна на толкова много.
	Калек сграбчи китката му.
	— Говори ли с нея…
	— Тя говори с мен. Казах ти всичко, което тя ми каза за малкото време, в което се материализира пред мен… и като казвам „тя“, имам предвид онова, което остави, за да те защити.
	— Анвийна… Радвам се, че е успяла да те върне от това, което явно е било границата. Ако имах възможност, щях да я помоля да те спаси преди мен.
	Драконът-магьосник ги поведе през един тъмен коридор.
	— Мисля, че точно затова е имала сили да направи толкова много — той въздъхна. — Но колкото и неблагодарно да прозвучи, ще ми се да беше оставила още малко, защото със сигурност ще ни потрябва.
	— Но защо? — попита Верееса. — При положение че вече го няма откраднатият от изгубения ми братовчед жезъл, както и Демонична душа, със сигурност безумните мечти на Синестра са обречени!
	— Тези безумни мечти се изменят непрекъснато и безмилостното семейство на Детуинг неведнъж го е доказвало… и това е причината, поради която трябва да побързаме. Не се ли запита какво се случи с всичко, което се отприщи при унищожаването на двете неща? А ти, Калек?
	Синият се подвоуми.
	— Искаш да кажеш…
	— Да…
	В същия миг някъде отгоре се разнесе гръм. Той така разтърси прохода, че Калек трябваше много бързо да призове щита, който ги предпази да не бъдат затрупани. Крас не губи време в благодарности и вместо това отбеляза:
	— Стигнало е до това, което го е чакало. Отново закъсняхме.
	— Но къде отиде? — настоя Верееса. — Къде отиде?
	Не й отвърна драконът-магьосник, а Калек:
	— Отиде при Даргонакс… — каза той. — Трябва да е отишло при него…


>	Двадесет и две

	Ронин не можеше да повярва колко огромен е бегемотът. Освен Кориалстраз и великите Изражения, този Даргонакс беше най-големият дракон, когото беше виждал. Всъщност той не можеше да направи друго, освен да стои пред него с невъзмутимо лице. Опитът му от борбата срещу Детуинг му позволяваше да се изправи пред подобно чудовище.
	„Крас, сега наистина имам нужда от помощта ти“ — помисли си той. Но не се знаеше къде е драконът-магьосник, а Ронин не можеше да седи и да се надява, че учителят му просто ще се материализира, за да спаси всички. Изгледаше, че съдбата на всичко е в неговите ръце. „Така да бъде, тогава“. Червенокосият заклинател не чака повече. Той атакува, но не Даргонакс.
	Може би дързостта му позволи заклинанието му да подейства. Все пак Синестра очакваше той да нападне създанието й, не нея. И така изведнъж тя се оказа обгърната от зелени енергийни нишки, които приковаха ръцете й плътно до тялото и краката й. Но облекчението на Ронин не трая дълго, защото с разярен поглед дамата в черно се освободи от зелените обръчи.
	— Ти си хитър и силен… за човек — отсече тя. — И ако те смятах за достатъчно интелигентен, за да видиш нещата в перспектива, щях да пощадя живота ти, за да ми служиш и да ме боготвориш.
	— Колко щедро от твоя страна.
	— Нахалството ти вече не е забавно. Даргонакс, вече може да го похапнеш.
	Гигантският звяр изрева. Огромната му глава се стрелна към Ронин, който направи мощно силово заклинание. Но за голямо негово разочарование магията изглежда само нахрани страховитото създание.
	„Кубът, по дяволите! — помисли си той, докато ужасяващата паст изпълваше гледката пред очите му. — Сигурно проклетият куб прави това!“ Той щеше да умре… и нямаше да разбере дали поне Верееса бе в безопасност. Някой трябваше да се погрижи за децата му…
	Внезапно мощен енергиен удар уцели Даргонакс точно в лицето. Левиатанът нададе вой, но по-скоро от изненада, отколкото от болка. Той се загледа в посоката, откъдето дойде атаката. Зераку беше освободен. Не, не изцяло свободен, но достатъчно, за да може да използва част от магията си… а причината за това придоби образа на дренаята и чудото на чудесата — стария другар на Ронин — джуджето Ром.
	Двамата стояха близо до гърба на окования дракон, където Ириди продължаваше да се бори с един от останалите кристали. Ром пазеше гърба й, отблъсквайки двама скардини, чиито страх от гнева на Синестра явно бе по-голям от страха им от драконите. Жрицата изглеждаше изтощена… и с основание. Тя бе стояла там не повече от няколко секунди, а беше успяла да постигне много повече от преди. Даргонакс се отърси от ефекта на заклинанието. Поглъщача изгледа злобно не Зераку, а Ириди.
	— Какво имаме тук? Още енергийна храна?
	Дренаята можеше да се измъкне по време на атаката на Зераку, но беше предпочела да остане и да довърши задачата си. Тя се обърна към Даргонакс и се подготви да му се противопостави, което само разсмя бегемота. Тя вдигна жезъла си, а той издиша към нея. Освободеният пръстен от червена енергия я удари и изхвърли назад. Тя се блъсна в камъните близо до последната нишка и повече не помръдна.
	Зераку нададе гневен рев, който накара дори Даргонакс да се спре за миг. Спасителката му бе атакувана. Единственото същество, което беше повярвало в спасението му, лежеше, сякаш бе мъртво. Зераку изля яростта си. Това дребно същество беше показало повече качества от него самия. Тя бе останала там, откъдето той най-вероятно би избягал. Етерният дракон потъна в срам.
	Той се опита да се освободи и да атакува Даргонакс с цялата си магия… и този път останалите нишки не можеха да го задържат. С огромна радост той усети как се късат. Най-накрая Зераку беше свободен, но не се подвоуми. Той не се страхуваше от по-големия дракон, чийто размери и относителна плътност го правеха още по-лесна мишена в съзнанието на етерния дракон. Той полетя, готов да се изправи срещу врага си.
	— Гнусна твар! — изрева той към Даргонакс. — Лесно нараняваш по-малките, както правех някога и аз, но Зераку не е малък! Зераку ще те научи, че те струват повече дори от теб и мен! Много повече!
	Колкото и слаб да изглеждаше преди, сега Зераку беше самата могъща ярост. Навсякъде около Даргонакс проблеснаха светкавици, които накараха сепнатия сумрачен дракон да отстъпи. Стените се разтресоха и за своя огромна изненада, създанието на Синестра се строполи с тях… а етерният дракон разбра какво означава да се биеш за някого, а не само за себе си.
	Но докато Даргонакс беше зает, Синестра не беше. Разярена от гледката пред очите си, тя нададе вой. Устата й се изкриви, като устата на влечуго. Една от ноктестите й ръце се протегна към дренаята… Ронин насочи цялата си воля, за да изгради щит между Ириди и идващото заклинание. Когато силата на черния дракон стигна до него, тя разтърси магьосника, сякаш той бе целта й.
	Ронин изрева, но не отстъпи дори когато Синестра продължи атаката си. В този миг жрицата се размърда. Тя успя да се повдигне… Но докато Ириди се изправяше, Ронин забеляза нова опасност до нея. Един драконид се беше появил от тунелите и в ръката си държеше малко оръжие, наподобяващо арбалет. Оръжие, което беше насочено към гърба на жрицата.
	Ронин щеше да я предупреди, но тогава от нищото се появи чудовищна черна лапа и го запрати към стената. Един раптор скочи да го защити и получи удар в челюстите от огромния абаносов дракон… абаносов дракон, с ужасяващи белези от изгаряне по едната страна на лицето си. Истинската Синестра изплю остатъците от влечугото и изгледа гневно Ронин.
	— Прекалено е жилесто… предпочитам нещо по-крехко… като теб…
	Тя се наведе, за да погълне Ронин… но изведнъж се извърна, изръмжа бясно… и изчезна.

	* * *

	Крас спря за миг.
	— Какво има? — попита Верееса.
	— Калек, тръгвай с нея напред!
	Младият дракон се намръщи.
	— Ако ти…
	— Прави, каквото ти казвам!
	Калек млъкна. След малко кимна и се обърна към Верееса:
	— По-добре да го послушаме.
	Рейнджърът погледна Крас.
	— Връщаш се там, откъдето дойдохме… защо?
	Вместо да отговори, драконът-магьосник стисна зъби… и изчезна. Висшата елфа се обърна към Калек.
	— Знам колко му коства това! И двамата не сте достатъчно силни, за да се телепортирате! Не и в Грим Батол! Защо се връща…
	— Защото трябва… както и ние трябва да побързаме! — Калек я изгледа отблизо. — Цялото зло на Грим Батол е достигнало точка на кипене…
	Понеже не можеше да направи нищо друго и понеже се опасяваше, че Ронин е някъде там, в центъра на всичко, рейнджърът неохотно кимна. Но докато вървеше до Калек, Верееса не можеше да не си представи защо Крас бе рискувал толкова много… представи си и потръпна.

	* * *

	Задъхан, Крас се материализира в залата с яйцата. Стотиците безформени яйца моментално го изпълниха с погнуса и той отново се замисли за живота в тях, който така и нямаше да се превърне в това, което му се полагаше. Той прокле Синестра за всичко, което бе създала тук. Тази ужасяваща зала бе една от целите му, но не и последната. Тя, разбира се, бе следващата пещера, в която се намираше реконструираната Демонична душа. И както личеше от златистия блясък в нея, зловещият артефакт се опитваше отново да се възроди.
	— Частиците са повече от достатъчни, повече от достатъчни, уверявам те… — мърмореше Синестра. — Ще бъдеш по-стабилен от всякога, ще видиш…
	Крас влезе в залата и видя как огромният черен дракон нежно събира частиците от Демонична душа, хващайки ги една по една с големите нокти на дясната си ръка. Щом вдигнеше някоя частица, Синестра я пускаше да се носи във въздуха пред себе си. На земята — безжизнени — лежаха още частици, но щом се вдигнеха във въздуха, част от злото им се завръщаше.
	Тайната на способността й да възстанови артефакта се криеше в куба, който държеше в лявата си лапа. Крас не разпозна веднага Проклятието на Балакгос и се удиви как толкова опасен артефакт може да позволи на Синестра да възстанови този гибелен предмет, макар и само като сянка в сравнение с първоначалния си вид. Но от значение бе само това, че той отново щеше да съществува и Синестра можеше да продължи с експериментите си.
	— Скоро, много скоро — шептеше тя на частиците във въздуха. — Почти достатъчно! Почти…
	Тя изрева и се обърна към Крас, отприщвайки поток от разтопена лава към него. Но Крас очакваше подобен удар от представител на черния орляк, последовател на Пазителя на Земята. Той махна с ръка пред себе си и чудовищният изблик се обви в студена светлина. Лавата се охлади и остана като сиво-черна стена между него и Синестра.
	— Ще го преправям отново и отново! — изкрещя консортът на Детуинг. — И всеки следващ път ще бъде по-страшен! Ще го направя! Ще видиш!
	Крас знаеше, че тя е изгубила разсъдъка си, но сега лустрото на властното й спокойствие клонеше към вечния си край. Унищожаването на Демонична душа бе замъглило съзнанието й повече, отколкото драконът-магьосник можеше да си представи. И после той реши, че е разбрал защо.
	— Това не започна като твой замисъл, нали, Синестра? — попита закачулената фигура, която бавно се придвижи покрай охладената лава. — Много отдавна Детуинг ти вмени това желание, нали? В случай че загине, ти трябваше на всяка цена да сбъднеш мечтите му.
	Дишането на черния дракон се учести.
	— Не! Това е моята мечта! Това е моят велик замисъл! Да, аз ще превърна Азерот в царство, управлявано от най-великия орляк, но това ще е мое дело, не негово! Мое!
	Крас се подготви за следваща атака. По-важното беше да успее да се добере до частиците и куба. Демонична душа бе оцелявала в твърде много случаи и това трябваше да спре веднъж завинаги. Дори с цената на живота на всички в Грим Батол.
	— Но наследството на Детуинг винаги ще бъде част от кръвта и магията на тези дракони, Синестра! Все пак в създаването им участва Демонична душа! Какво друго може да напомня повече за Нелтарион?
	Тя отвори уста… и се подвоуми. Крас се зачуди дали всъщност не му бе повярвала… Все пак, той говореше напълно искрено.
	— Азерот ще бъде мой…
	Земята около Крас се издигна и го погълна за миг. Мрак обгърна дракона и той усети, че затворът му потъва все по-надълбоко. Той знаеше, че Синестра възнамерява да го прикове завинаги в сърцето на света. Но драконът-магьосник не очакваше точно това. Той напрегна всички сили… и се трансформира. Тялото му се разрасна и се притисна в стените на затвора му. Синестра е очаквала той да опита това. Ако продължеше, рискуваше да се смачка до смърт. Това определено можеше да се случи с повечето дракони, но Крас отказваше да се поддаде.
	Тялото му се напрегна. Той усети как костите му още малко и щяха да се разтрошат на стотици парченца. Черепът му щеше да се смачка. Глинената обвивка се пропука. Като новородено, драконът Кориалстраз я проби с глава и изрева предизвикателно към черния дракон.
	Синестра тъкмо използваше куба. Небесносиният артефакт пулсираше и противно на обичайната си функция, сега вливаше енергията си. Кориалстраз се изправи, посипвайки черния дракон с парчета от втвърдената си обвивка. Докато я обстрелваше с тях, той замахна с опашка пред блокирания й поглед. Опашката преметна куба към него. Кориалстраз ловко го хвана с една лапа. Следвайки примера на Верееса, Кориалстраз хвърли куба към другия артефакт.
	— Не! — изрева черният дракон.
	Синестра се спусна към куба.
	Кубът и Демонична душа напълно се унищожиха взаимно. И двата бяха твърде нестабилни за подобна близост и краят им бе сигурен в мига, в който се докоснаха. Творението на Балакгос се опитваше едновременно да захрани и източи това, което отказваше да отдели абсорбираната си енергия.
	Финалният и неоспорим край на творението на Детуинг доведе до изблик на магически сили, които, макар и не толкова страшни, както когато Верееса ги разпръсна с жезъла на наару, бяха достатъчно опасни за всички около тях.
	Синестра се извърна, но твърде късно. Дори нейните люспи не можеха да я предпазят от това изгаряне. Вонята на изгоряла плът изпълни пещерата. И докато черният ревеше от болка, вече и двете страни на лицето й бяха еднакво ужасяващи.
	Въпреки болката й — или може би заради нея — Синестра се спусна към врага си. Кориалстраз с готовност я посрещна. Всъщност той все още беше по-слаб от нея след всичко, което преживя, но нито за миг не се замисли за това.
	Синестра се опита да забие зъби във врата му. Кориалстраз извиваше глава, за да избегне захапката й, докато в същото време я избутваше към залата с яйцата. Двамата се блъснаха в стената до входа и върху тях се изсипа дъжд от сталактити. Но докато Кориалстраз почти успя да я доведе до яйцата — надявайки се битката, независимо от изхода й, да доведе до унищожаването на повечето от тях — Синестра се отскубна от него.
	— Умно, много умно, скъпи ми Кориалстраз! Наистина те аплодирам! Защо ти не бе Пазител на Земята вместо Нелтарион! Щеше да се получи доста по-ценно поколение!
	— Бих предпочел да се чифтосам с кракен!
	Въпреки сериозните, явно болезнени рани по лицето си, черният дракон се засмя. Зад Кориалстраз пътят към яйцата се затвори. Когато удари с опашка някогашния вход, сякаш удари диамант.
	— Не бих искала новите ми деца да пострадат — каза подигравателно тя.
	Земята под краката им се разтърси. Кориалстраз се спомни за басейните с лава в съседната зала и осъзна, че източникът им трябва да е някъде под тях. Източник, който несъмнено се простираше под цялата Грим Батол. Подът на пещерата изригна. Бликнаха потоци от разтопена лава…

	* * *

	Страховитата планина отново се разтърси, но двамата левиатани бяха твърде увлечени в битката си, за да обърнат внимание на това.
	Даргонакс и Зераку ожесточено се бореха, като първият по-често се блъскаше в стените, ударен от магията на другия… Но после и двамата продължиха да си разменят равностойни удари, след като Поглъщача също премина в безтелесна форма и започна да се учи как по-добре да борави със собствената си магия. Пещерата се изпълни с ярка и смъртоносна светлина, докато пипала се опитваха да душат, звезди избухваха в опит да разкъсат призрачните тела, фантомни челюсти се опитваха да захапят еднакво етерни гърла.
	Но Ром не се вълнуваше особено от това. Той бе останал до Ириди, докато тя се опитваше да освободи етерния дракон, а сега се опитваше да я достигне, след като врагът на Зераку я беше изблъскал настрани. Джуджето искаше единствено да изведе дренаята и хората си навън.
	Докато жрицата се подпираше на жезъла си, той забеляза Гренда в далечината. Тя също го видя и радостта в очите й беше достатъчна да накара стария ветеран да зачерви бузите под брадата си. Той й даде знак да поведе хората към най-близкия проход, но тя му помаха, сочейки зад гърба му.
	Ром се завъртя и видя Раск, който се прицелваше в него с един дуар’хън. Драконидът явно го беше взел от някого от слугите си, защото преди не носеше подобно оръжие. Раск очевидно беше изчислил, че може да не успее да се добере достатъчно близо до целта си, за да използва друго оръжие. Драконидът стреля точно когато джуджето го видя. Но целта му не беше Ром, а дренаята.
	И все пак, без да го е грижа за риска, който поема, Ром се хвърли между драконида и жрицата, размахвайки секирата си. Шипестият снаряд се удари в плоската част на секирата, но вместо да се отклони настрани, уцели рамото на Ром, точно между връзките на бронята му. Той изпъшка, когато няколко от шиповете се забиха поне на сантиметри. Скривайки раната си от дренаята, той се провикна към нея:
	— Тичай към Ронин! Той е най-добрият ни шанс да се измъкнем живи от тук! Побързай! Тръгвай!
	Той се загледа след нея, докато се увери, че се е насочила към магьосника, и после се обърна. Но не достатъчно бързо. Главата на тежката секира го уцели странично. Джуджето падна, затискайки с тяло едната си ръка. Ром усети как се облива в кръв, която се стича бавно и изстива. Тежък ноктест крак притисна безформената му ръка и въпреки че беше счупена, Ром ясно усети новата болка от силния натиск на Раск, под който последва ново рязко счупване.
	— Гнусно джудже…
	Драконидът прекрачи Ром и стисна секирата си, готов да я хвърли. Само мощно същество като Раск можеше да хвърли с точност толкова голяма секира. Ром знаеше, че е дошло време да умре. Духовете на Гимел и другите, които бяха загинали при Грим Батол, се събраха, за да го посрещнат в редиците си.
	Но Ром успя с мъка да се изправи на колене, възможно най-безшумно. Колебливо той се промъкна зад Раск, който се целеше не в Ириди, а в нищо неподозиращия Ронин. Джуджето не изпитваше и капка съмнение, че драконидът ще нанесе неочакван и смъртоносен удар на магьосника, въпреки голямото разстояние между тях. Ром се огледа за дуар’хъна, но Раск явно беше захвърлил оръжието веднага след първия му изстрел.
	Това оставяше на ранения воин само един шанс и Ром се хвърли към много по-високата ръка на драконида, избутвайки я нагоре. В същото време той извъртя китката му, опитвайки се да насочи острието към главата му. Но макар и все още силен за човешките представи, Ром беше твърде слаб, за да постигне отчаяната си цел. Главата на секирата се обърна към челюстите на Раск и ги разсече. Люспестият страж изсъска от гняв и болка и отблъсна джуджето от себе си. Кръв се стече от устата на драконида, когато замахна със секирата си към Ром. Но замахът се оказа нестабилен и само плоската част на секирата се удари в шлема на джуджето.
	Ром се претърколи настрани и докопа своята секира, докато Раск се клатушкаше към него. Драконидът дишаше тежко, но това не го забави. Той стисна здраво оръжието си и атакува джуджето. Ром силно изрева и вдигна секирата си. Драконидът обаче имаше по-широк замах. Раск изпъшка, замахвайки към падналия воин, а острието проряза дълбоко гърдите на джуджето. Ром изрева, осъзнавайки, че е поел фатален удар. Но вместо да се предаде на смъртта, той впрегна ужасната си болка и я добави към силата на замаха си.
	С уменията си на един от най-изтъкнатите воини Бронзбиърд, той умело прокара секирата си покрай гарда на Раск. И с остатъка от силите си отсече главата от тялото му.
	Докато тялото на Раск се свличаше настрани, Ром се строполи близо до главата, която дори в смъртта се озъбваше. Ревът на борещите се дракони заплашваше да пробие тъпанчетата на умиращото джудже. Той чу как нещо над него се пропуква и разбра, че част от тавана се събаря, но това не го уплаши. Докато срутеният таван го достигнеше, Ром вече нямаше да чувства болка. Той изведнъж забеляза фигурите, които го бяха наобиколили. Гимел, другарят му от войната, беше там и му предлагаше лула. Духовете на тези джуджета, които Грим Батол му беше отнела, сега приветстваха в редиците си стария си другар и заедно изчезнаха в обширните покои на задгробния живот.
	Двамата титани продължаваха сражението, използвайки магията си, за да се хвърлят и мятат един друг из пещерата. Даргонакс не обръщаше внимание на дребните същества около тях, но не и Зераку. Той забеляза джуджетата и магьосника и най-вече дренаята — Ириди, която, както бе разбрал от контакта им, се опитваше не само да оцелее, но и да победи злото в това място. Това зло много приличаше на злото, което той самият навремето прегръщаше, но сега вече презираше.
	Докато Зераку беше доведен тук насила, всички те бяха дошли тук по своя воля и с готовност да се пожертват. Зераку се опитваше да проумее тази жертвоготовност дори докато се бореше с Даргонакс. Те се биеха за нещо по-ценно от собствените си животи, нещо, което щеше да помогне повече на други, отколкото на тях самите. Това прозрение го накара още повече да се засрами от миналото си… когато той бе същият по дух като тази гротеска, с която сега се сражаваше.
	„Не! Аз няма да бъда като него! Тя откри нещо стойностно в мен! Няма да бъда като този… Няма!“ И въпреки че усещаше колко мощен всъщност бе Даргонакс и колко по-голям шанс има срещу него, Зераку беше убеден, че дори само заради Ириди трябва да се бие докрай… какъвто и край да отредеше съдбата. За нея…
	Повечето джуджета бяха избягали, а Ронин беше успял да даде знак и на рапторите да ги последват. Бяха останали само няколко скардини, но те бяха лесна мишена за магьосника, който ги събра с едно-единствено заклинание и ги изхвърли в една от най-далечните пролуки. За него не бе от значение дали щяха да оцелеят или не. Важното сега бе да открие Верееса, ако изобщо бе жива, и Крас.
	Ириди се затича към него, поглеждайки назад, сякаш очакваше някой да я следва. Ронин погледна зад нея, но успя да види само камъни от срутения таван.
	— Ром… — промълви той, взирайки се напред.
	Последно го беше видял, когато се появи и драконидът.
	— Той трябваше да е с мен! — каза дренаята, когато стигна до магьосника. — Той беше…
	— Истинско джудже-воин — довърши Ронин. — Той направи, каквото трябва. Нямаме избор…
	Изражението на Ириди внезапно се промени и стана особено сериозно.
	— Познавах го отскоро, но ще се постарая да почета жертвата му и да последвам примера му…
	Магьосникът понечи да отвърне, но се наложи бързо да я сграбчи, преди друго парче от тавана да се стовари върху двамата. И макар да беше успял да избегне тази опасност, сега земята под краката им започна да се тресе. Трусовете, които Ронин бе усетил преди малко, сега бяха многократно по-силни. По целия под на пещерата се появиха цепнатини, от които изригнаха горещи газове. Пещерата стана задушаващо гореща. Ронин погледна към най-близкия проход, който всъщност беше твърде далеч. Част от него мислеше за Верееса, но той знаеше какво трябва да стори. Ронин сграбчи дренаята в ръце.
	— Дръж се здраво и се моли да ми стигнат силите за още един опит!
	— Но Зераку се нуждае от мен! Той знае, че не може да победи Даргонакс сам! Той се жертва за нас! За мен! Усещам го! Трябва да му помогна! Няма да позволя тази жертва да бъде напразна…
	— Няма време да спорим! Дръж се здраво!
	За щастие, последните джуджета и раптори успяха да се измъкнат от пещерата, защото в противен случай Ронин нямаше да може да им помогне. Той затвори очи и се концентрира… Тътен от експлозия изпълни ушите му… и почти веднага утихна.

	* * *

	Около Ронин цареше мрак, но той нямаше нужда да вижда добре, за да разбере, че двамата са се измъкнали навън. Освен това магьосникът можеше да чуе джуджетата, които се отдалечаваха от Грим Батол. Сред виковете им долавяше съскане, което значеше, че и няколко раптори са успели да се спасят.
	Но дори и отвън земята продължаваше да се тресе. Ронин беше твърде слаб, за да рискува с още един скок след толкова много заклинания през последните няколко часа, и все пак се подготви точно за това. И изведнъж не просто земята изригна, а част от планината Грим Батол. А с това се появиха Даргонакс и Зераку.
	Струйки лава се стичаха по драконите… и през тях. Мощното изригване на разтопена скала не ги притесняваше. Но въпреки това нещата не се развиваха много добре за Зераку. На огнената светлина от изригването етерният дракон изглеждаше по-прозрачен, отколкото Ронин смяташе за нормално, и сякаш той поемаше повечето удари.
	— Зераку губи — изведнъж отсече Ириди, потвърждавайки опасенията на магьосника. — Твърде дълго време беше в плен и загуби много от същността си… и ми се струва, че Даргонакс продължава по някакъв начин да се храни от него…
	— Това изобщо не ме изненадва!
	Но сега други неща бяха по-важни за Ронин, неща, които го караха да прикове погледа си към опустошената планина. А на дренаята каза:
	— Ириди, тук си в безопасност с джуджетата. Остани с тях!
	— Ще се върнеш за Верееса, нали?
	— И за Крас, ако е още жив, но да, най-вече за Верееса…
	Жрицата кимна.
	— Тръгвай! Знам какво трябва да се направи.
	Той кимна, макар да изпитваше известна вина за това, че мислеше за едно-единствено същество в момент, когато опасност грозеше цял Азерот. Даргонакс трябваше да бъде спрян, ако това изобщо бе възможно. Но първо той щеше да открие съпругата си…
	Ронин стисна зъби и се опита да се фокусира изцяло върху нея. Той се молеше да е достатъчно близо, за да може да се телепортира до съществото, което познаваше най-добре и което също толкова добре познаваше него. Ако беше жива, Ронин щеше да я открие. В противен случай, дори Синестра и ужасното й създание щяха да разберат колко силна може да бъде яростта на магьосника… независимо дали накрая Ронин щеше да е постигнал единственото собствената си смърт.


>	Двадесет и три

	Лавата беше навсякъде и въпреки че Кориалстраз по-рано се беше излекувал с нея, както беше обяснил и на Верееса, времето, в което можеше да оцелее в нея все пак бе ограничено. И той почти беше достигнал границата. Червеният дракон не знаеше къде е Синестра. Около него вилнееха прекалено много първични сили и енергии. Грим Батол бе толкова пропита с магия, че не бе възможно да се определи точно величината им. Всеки път, когато Кориалстраз си помислеше, че е разбрал всичко, планината го опровергаваше.
	Докато усилено се стремеше нагоре, горещината започна сериозно да му се отразява. Вече беше обгорила доста от люспите му. Кориалстраз започна да се съмнява в шансовете си се спаси… Но скоро главата му проби по-хладна скала и стигна до свеж въздух. Той нададе рев, който бе по-скоро вдишване на този въздух и копнеж да се освободи от изгарящата жега. Червеният дракон се свлече изнемощял върху порутеното възвишение и после, неспособен да удържи инерцията си, се прекатури надолу към основата му.

	* * *

	Имаше още двама, които отчаяно се опитваха да се спасят от катастрофата, която черният дракон създаде. Калек предпазваше себе си и Верееса с щита си, но след всичките си изпитания синият бе повече от готов да признае, че силите му са на привършване. Въпреки това образът на Анвийна в съзнанието му, както и загрижеността му към рейнджъра го караха да продължава напред. И тогава, насред бушуващата лава в твърде тясното пространство, което не позволяваше на слабия син дракон да се трансформира, се материализира странна фигура.
	Червенокос магьосник. Калек знаеше достатъчно както от Верееса, така и от собствения си орляк, че смъртният заклинател с червена коса може да е единствено Ронин Дрейг’сифал. За великия Малигос названието „драконово сърце“ бе твърде дръзко, макар че, за добро или зло, Изражението на Магията го смяташе за най-поносим от непоносимия му орден. В много други отношения, включително и това, Калек не можеше да се съгласи с господаря си, но в момента за него от значение бе само, че той е съпруг на висшата елфа и може би щеше да успее да я изведе от тук.
	— Верееса! — извика Ронин в мига, в който я видя.
	Както Калек и рейнджъра, той също имаше щит, но неговият изглеждаше още по-нестабилен от този на синия дракон. Калек трябваше да действа бързо.
	— Вземи я със себе си! — заповяда му той, хвърляйки я в ръцете му. — Измъквайте се от тук! Проходът всеки момент ще пропадне!
	— Ами ти? — настоя Верееса. — Какво ще правиш ти?
	Гледайки двойката, синият се замисли какво ли щеше да бъде, ако той и Анвийна имаха същата съдба. Това улесни решението му. Той не изчака очевидно изтощеният човек да се опита да изведе елфата в безопасност. Калек го направи вместо него. Прозрачна синя сфера обгърна и двамата. Тя наподобяваше щита, който вече ги заобикаляше. Ронин и Верееса изглеждаха готови да се възпротивят, но Калек не им позволи.
	— Използвай магията си, за да изведеш сферата! Тръгвайте!
	Калек им даде начален тласък, мислейки си, че магьосникът ще може да продължи да я задвижва напред. Сферата и двамата й обитатели си проправиха път през срутващите се стени.
	Най-сетне Калек можеше да опита това, което не смееше да направи от страх да не нарани спътника си. То изискваше пълната му концентрация и всичките му останали сили… и цялата вяра, която Анвийна някога бе имала в него. Синият се трансформира, разширявайки в същото време щита около нарастващата си форма и веднага след това се опита да се изправи.
	Калек рушеше тон след тон скали и пръст. Той се насочи не директно нагоре, а леко встрани, защото възнамеряваше да достигне една от обширните пещери в тази посока. Там беше окован етерният дракон и синият искаше да провери дали левиатанът е още в плен. Калек знаеше, че не може да се изправи сам срещу Даргонакс, но с помощта на етерния дракон — приемайки, че може да я получи — може би имаше надежда.
	Лавата продължаваше да изригва от Грим Батол. Той знаеше, че това не е нещо естествено. Планината трябваше да е много по-стабилна. Калек подозираше, че това е дело на консорта на Детуинг, която вероятно атакува червения дракон. Синият искаше да отиде и да му помогне — ако Кориалстраз беше все още жив — но сега Даргонакс изглеждаше по-сериозната заплаха. Синестра не знаеше какво бе създала. Някъде, някак си чудовището щеше да се превърне от роб в господар.
	Скалата пред него изведнъж се срина. Муцуната му навлезе в пещера, която още не беше залята с лава. Благодарен за късмета си, синият дракон бързо се втурна вътре. Обля го мощно черно сияние. Калек изрева и се блъсна в една от стените. Крайниците му се вледениха. Той не можеше да помръдне.
	— Е, не е глупакът, когото очаквах! — загука Синестра някъде от мрака. — Но и ти ще свършиш работа…
	Тя стегна нокти около краката му и го понесе със себе си.

	* * *

	Зераку умираше. Ириди го виждаше и усещаше. Тя знаеше, че същността на етерния дракон не е безкрайна и след толкова много изтезания не му беше останала много. Зераку със сигурност очакваше наближаващия си край, но изобщо не се опитваше да го избегне. Не от гордост или просто защото Даргонакс трябваше да бъде спрян. Етерният дракон, както Ириди беше усетила по-рано, се надяваше по някакъв начин да спаси останалите… да спаси нея.
	„Но не мога да го позволя! Няма да позволя да се жертва за мен или за някого другиго!“ — отчаяно си мислеше дренаята. Затова тя се промъкна покрай джуджетата и рапторите, които очевидно се бяха насочили към хребета, носещ името на последните, и се отправи към място, откъдето можеше да наблюдава борещите се дракони. Ириди не беше сигурна дали планът й ще проработи, но беше убедена, че щом Даргонакс може да се храни със силите на жезъла, Зераку също ще може.
	Тя призова жезъла и насочи големия му кристал към етерния дракон. Жрицата си припомни всичките практики за вътрешна концентрация, нищо не трябваше да я разсейва. Фокусът й трябваше да бъде върху този момент и да попречи на Зераку да жертва живота си за нея. Взряна в кристала, тя насочи силата на дара от наару към огромния звяр… и се замоли.
	Зераку почувства мощен прилив на енергия. Отначало бе учуден, но после разбра. Той позна източника й и разбра какво костваше това на дренаята. Тя бе готова да му даде частица от себе си и това изпълни Зераку с нещо, което не беше преживявал досега… гордост не само от това, което е, но и от това, в което се е превърнал.
	Етерните дракони нямаха истинско минало, нито наследство, което да следват. Той бе научил, че те произхождат от деформираните яйца на същия черен орляк, към който принадлежеше и Даргонакс. Единствената разлика между тях сега беше, че Зераку вече отхвърляше връзката си с него. На него не му бе писано да е зъл, той сам определяше съдбата си, пък била тя живот или смърт.
	Етерният дракон ярко заблестя и призова магията си. Нова и по-мощна светкавична буря връхлетя Поглъщача, който отстъпи изненадан. Зераку се изсмя… и се спусна към него. Двамата титани прелитаха над горящата планина като двойка мършояди, борещи се за труповете на бойното поле. Даргонакс се стрелна нагоре към етерния дракон, но двамата отново преминаха един през друг.
	Ириди усети, че Зераку все още не е достатъчно силен, за да надвие създанието на Синестра. Дренаята приседна на едно коляно, за да запази силите си, и в същото време принуди жезъла да отдаде още от себе си… и от нея. Щом новият прилив на енергия изпълни Зераку, той се обърна към нея:
	„Стига толкова! Тръгвай! Това е моята битка!“
	Но Даргонакс, поглеждайки надолу към жрицата, изрева към етерния дракон:
	— Не се тревожи за малката си любимка! Много скоро тя и силата й ще се превърнат във вкусна храна…
	Ириди знаеше, че повечето дракони са особено интелигентни, но Даргонакс беше станал твърде умен за краткото си съществуване. Всичко в сумрачния дракон беше повече, отколкото се смяташе за възможно. Синестра бе подсилила както физическия, така и умствения му растеж отвъд нормалното. Колко ли смъртоносен щеше да стане Даргонакс след година?
	Страхът от тази мисъл я окуражи още повече. Жрицата се взря навътре в себе си и потърси онази малка частица, която при повечето смъртни същества винаги се дърпаше назад. Но заради Зераку Ириди нямаше повече да й го позволи. Затова тя му даде и нея. Използвайки жезъла си, тя му отдаде всичко, което беше.
	Зераку отново се изпълни. По-страховит от всякога, етерният дракон размаха криле и заедно с магията си завихри мощен вятър, който отблъсна Даргонакс. Сумрачният дракон премина в безтелесна форма, но крилете на Зераку все пак успяха да го засегнат. В този вятър бяха мощните енергии на жезъла… и на Ириди. На едно от крилата на Даргонакс проблесна искра. Втора се появи на десния му крак и трета върху тялото му. И всеки път сумрачният дракон надаваше рев.
	Проработи! Въпреки че Ириди бе смъртоносно изтощена, сърцето й радостно подскочи. Само секунди бяха нужни Зераку да довърши Даргонакс.
	Но тогава от огнената планина изригна черно сияние. Дренаята очакваше да удари етерния дракон, но то се насочи към Даргонакс. Да, сумрачният дракон изрева не от болка, а по-скоро от удоволствие.
	— Дааа! — извика той, за да го чуят всички. — Още! Искам още…
	И преди сепнатият Зераку да успее да помръдне, Даргонакс се стрелна напред и сграбчи крилете му с ноктите си, които блестяха като оникс. Макар че Зераку беше безтелесен, сумрачният дракон изведнъж успя с лекота да го притисне. Етерният дракон се опита да се освободи, но чудовищният му враг го държеше много здраво.
	— Толкова пъти си ме хранил — злорадстваше Даргонакс. — Сега ще ме нахраниш за последен път!
	Сумрачният дракон отметна главата си назад. Зераку изрева, а тялото му се заизвива на вълни, сякаш не беше истинско. Формата му се изкриви и сякаш започна да се топи в мъгла.
	— Не! — извика Ириди.
	Беше толкова близо до спасяването на Зераку.
	— Не! Моля те!
	Зераку усети, че животът му се изплъзва. Беше обречен. Единственото му желание бе да не позволи малката дреная да загине заедно с него. Колко велика беше тя! Колко храбра и вярна! Той се прокле, че бе изпитвал такова презрение не само към нея, но и към всички по-дребни същества! Въпреки размерите им, въпреки крехките им кости, те бяха много по-прекрасни от него.
	Той се опита да прекъсне връзката, но Ириди се възпротиви. Тя все още беше решена да му помогне, както и той на нея. Оставаше му само един шанс. С последен яростен рев етерният дракон се опита да премахне заклинанието, което позволяваше на Поглъщача да държи безтелесната му форма. Щом Зераку атакува, усети, че нещо в Даргонакс отвръща на удара му. Поглъщача на свой ред изрева, но бързо се съвзе.
	— Не… — промълви самодоволно звярът. — Не, няма да…
	Зераку усети как енергийни нишки разкъсват самата му същност. Той буквално бе разкъсан на парчета и нямаше какво да направи, за да спре… или да помогне на дренаята. Етерният дракон се опита да запази целостта си, но усети, че губи сили. Докато сумрачният дракон поглъщаше още и още от същността на врага си, тялото му достигна ужасяващи размери.
	Съзнанието на Зераку се разкъса. Той дори вече не приличаше на етерен дракон, а по-скоро на някакво странно чудовищно петно. Той успя да насочи една последна мисъл към дренаята.
	„Съжалявам! Съжалявам… приятелко…“
	И докато Даргонакс поглъщаше изцяло същността на Зераку, той погълна и енергията на жезъла… и на Ириди. Дренаята се разтърси. Тя се опита да се задържи на едно коляно, но дори това вече не бе възможно. Ириди изпъшка и се строполи. Жезълът падна от ръката й… но този път не изчезна. Вместо това той издрънча на земята няколко пъти и се търколи до краката й. Светлината на големия кристал избледня и остана само един потъмнял камък.
	„Провалих се — каза си жрицата. — След всичко това… те провалих… храбри Зераку… приятелю…“
	Тя с усилие изправи глава, надявайки се, че все пак Зераку може и да оцелее… Но с последен вопъл етерният дракон се стопи в завихрения енергиен облак, който Даргонакс погълна наведнъж. Сумрачният дракон изрева доволно и като че ли още повече се изду. Игнорирайки собственото си страдание, Ириди не можа да понесе тази последна гледка. Тялото й се разтърси от болка, тя отпусна глава на земята… и загуби съзнание.

	* * *

	Сферата, носеща Ронин и Верееса, кацна на земята близо до джуджетата и се отвори. Щом двамата излязоха от нея, тя изчезна. Гренда се втурна към тях.
	— Верееса! Магьоснико! О, слава! Ами другите?
	Ронин поклати глава.
	— Не мога да кажа нищо със сигурност за останалите… освен за Ириди и Ром.
	— Ром? — женското джудже изглеждаше уплашено. — Да не искаш да кажеш, че…
	— Той загина в битка, отнасяйки със себе си един драконид.
	— Най-вероятно Раск — добави Верееса.
	— Той… той ще бъде почетен — отвърна Гренда с пламнало лице, опитвайки се да сдържи изгарящите я емоции.
	Явно полагайки усилие да разсее вниманието си с други неща, тя попита:
	— Ами дренаята?
	— Тя трябва да е тук някъде… Огненото сияние, извиращо от Грим Батол, макар и непостоянно, ни позволи да огледаме доста надалеч.
	В същия миг нов рев накара всички да погледнат нагоре. Даргонакс се носеше в небето като адски бог. На светлината на изригващата лава той изглеждаше особено зловещ.
	— Какво стана с етерния дракон? — попита магьосникът.
	— Някаква ужасна черна енергия се изстреля от Грим Батол и подсили звяра. Появи се и бледа синя светлина, която докосна Зераку и за кратко го подкрепи, но не беше достатъчна…
	— Бледа… Ириди! Сигурно се е опитвала да му помогне! Дано не е пострадала от…
	Но преди Ронин да успее да каже още нещо, Даргонакс насочи поглед към дребните фигури и се изсмя.
	— Погледнете добре проклетото място, което ви заобикаля, малки хапчици, защото това е последното нещо, което ще видите…
	Магьосникът изсумтя.
	— Защо винаги трябва да казват подобни неща?
	Той пристъпи пред Гренда и Верееса.
	— Всички да се разпръснат! Може и да успея да го задържа, докато се измъкнете…
	— Няма да тръгна без теб! — заяви елфата.
	— И никое джудже няма да бяга повече от някакъв си голям гущер! — извика Гренда, а думите й възбудиха одобрителните възгласи на воините, които бяха наблизо.
	Ронин нямаше време за спорове. Даргонакс вече се снишаваше. Магьосникът си припомни всичко, което знаеше за драконите, надявайки се, че нещо ще му подскаже какво точно да стори. Той вече беше достатъчно изтощен и се съмняваше, че може сам да се справи с такъв бегемот. Но все пак направи заклинанието си.
	Бели нишки се материализираха около Даргонакс. Те приличаха на оковите на Зераку, но дизайнът им бе с по-сложна матрица. Те обвиха сумрачния дракон и се стегнаха около крилете му, които изпълваха цялото полезрение. Даргонакс изрева от гняв, понасяйки се към земята. Но изведнъж стана полупрозрачен. Магическите окови на Ронин продължиха да падат без пленника си. Даргонакс проблесна за миг и отново се материализира. Поклащайки глава, той продължи да се снишава към воините.
	„Обречени сме — осъзна Ронин. — Ще умрем, а аз дори нямам сили да пренеса Верееса на безопасно място…“ Даргонакс отвори огромната си паст.

	* * *

	Остра болка накара Кориалстраз да се размърда, остра болка на познато място. Червеният дракон изправи глава и се загледа в мястото, където беше пронизан от черния кристал. Но този път той знаеше, че причината не е в кристала… а по-скоро в нещо, което е скрито от по-очевидното му присъствие. И сега тук, в Грим Батол, далеч от всичко друго, той успя да го усети. Кориалстраз най-сетне разбра какво беше това.
	„Постоянно ме преследваш, творение на Нелтарион!“ Пурпурният бегемот фокусира внезапната си ярост върху мястото. Той леко потръпна от подновената болка, но не се поддаде. Този път Кориалстраз беше решен да се прочисти.
	Изпод люспестата му кожа изведнъж изскочиха няколко дребни частици. Повечето бяха черни кристалчета, които, благодарение на предишните му усилия, вече бяха напълно безвредни. Но освен тях се появи и едно златно късче, не по-голямо от грахово зърно.
	— Проклятието на живота ми! — изрева Кориалстраз. — Проклета Демонична душа!
	Той привика частицата от Демонична душа и отпрати всички останали. Тя се приземи в лапата му — дребна, но всъщност толкова коварна. Щом я откри, червеният дракон успя да усети тайното заклинание около нея. Той вече се чувстваше по-силен. Кориалстраз се приготви да унищожи парченцето… но после сви пръсти около него. Той вдигна поглед към хаоса, който цареше над Грим Батол, разпъна криле и се издигна във въздуха.

	* * *

	Синестра гледаше отстрани развоя на събитията и ликуваше. Всичко се беше развило точно така, както тя искаше. Това, че в Грим Батол беше настъпил чак такъв смут, не бе от значение. От значение бе единствено това, че създанието й оправда всичките й надежди и дори надхвърли очакванията й… и щеше да бъде засенчен от следващото поколение, което тя щеше да създаде веднага, щом ликвидира всички, които се месеха в плановете й.
	Черният дракон се надвеси над синия, който лежеше скован в краката й. В едната си ръка тя държеше частица от Демонична душа. Тя бе единственото нещо, което й бе нужно, за да подсигури славното си бъдеще. Нека дойдат стотици дракони. Докато Даргонакс й се подчинява, всички щяха да бъдат елиминирани като Кориалстраз… и евентуално и синия.
	Силно златисто сияние обгръщаше Калек. Той беше в съзнание, но не можеше да помръдне. А по-лошото бе, че същността му се източваше, и то много безмилостно. Но тъй като Синестра не разполагаше с други предмети и заклинания, сега тя самата насочваше енергиите му към целта си. Чрез частицата и собствената си магия безумният дракон изпращаше тези енергии под формата на черно сияние към Даргонакс. Етерният дракон вече го нямаше, но същността му не отиде напразно. Отново, благодарение на усилията й, Даргонакс беше успял да я погълне и да стане още по-силен от преди.
	— Идеално… — прошепна тя. — Всичко ще отмине…
	И тогава единственото нещо, способно да разклати безумната й увереност, изведнъж сякаш се върна от мъртвите и полетя във въздуха, насочвайки се към Даргонакс. Синестра яростно изрева, виждайки Кориалстраз. Червеният само след миг щеше да стигне до чудовището.
	И дори отдалеч консортът на Детуинг усети чрез своята частица от артефакта какво точно носи Кориалстраз. Нещото вече не беше там, където трябваше да бъде според плана й. Вече не бе скрито от магьосника, който й служеше посредством друга магическа атака. Сега хитрият й трик, който трябваше да попречи консортът на Алекстраза да се изправи срещу нея с пълните си възможности и сили, очевидно обръщаше играта. Можеше да има само една причина Кориалстраз умишлено да носи частица от Демонична душа. Планът му беше безумен и със сигурност нямаше да проработи. Със сигурност не можеше…
	Синестра се наведе напред. Кориалстраз не можеше да се сравни с Даргонакс, не можеше да се противопостави на великото й творение. Нямаше нужда тя да прави друго, освен да продължава да източва синия, за да храни детето си. Даргонакс щеше да погълне червения, както направи с етерния дракон. Нямаше никакво съмнение в това. И все пак… това бе Кориалстраз…
	Синестра се взря в създанието си, търсейки следа от нещо нередно… и откри нещо. Нещо, което беше променено в Даргонакс и така предоставяше на Кориалстраз някакъв шанс… Нещо, което само неповторимите енергии на етерния дракон можеха да причинят… С яростен писък черният дракон стисна своята частица близо до тялото си и се спусна след червения.
	Зловещото творение на Синестра беше гигант. Той не беше голям колкото Изражение, но определено бе колкото Кориалстраз и най-вече — с много по-свежи сили от него. И въпреки това червеният левиатан не се поколеба. Беше особено важно да се доближи до чудовището на Синестра. Само тогава можеше да използва частицата си и да се моли да е прав.
	В този момент консортът на Детуинг можеше да контролира създанието си само по един начин и точно по този начин Кориалстраз се надяваше да унищожи врага си. Кориалстраз отчаяно се надяваше да успее, въпреки малкия шанс… но друго не му оставаше. Той се съмняваше, че Синестра би допуснала такава слабост в Даргонакс, но все пак…
	Даргонакс явно не го виждаше. Кориалстраз усети, че тъкмо се е спуснал да тероризира и унищожи джуджетата… и Ронин и Верееса. Това още повече ожесточи червения дракон. Той вече беше сигурен, че Калек е мъртъв — Калек, който с право твърдеше, че твърде много от замесените в плановете на Кориалстраз са платили висока цена за това. Червеният дракон не можеше да позволи същото да сполети магьосника и висшата елфа… не и тях.
	Той изрева с всичка сила, решен да привлече вниманието на врага си. Аметистовият левиатан му угоди.
	— Червеният… — изсъска лукаво Даргонакс. — Крас или Кориалстраз, нали? Усещам огромната ти сила… енергията ти…
	Кориалстраз не му отговори, а се спусна към него. Врагът му звучеше обезумял също като създателя си. Сумрачният дракон присви очи.
	— Синият ми каза, че си хитър, но аз виждам само един глупак! Ще се насладя на същността ти, както направих с етерния дракон…
	— Не предпочиташ ли да си свободен?
	Даргонакс се сепна. Понасяйки се към приближаващия червен, той изръмжа:
	— Какво искаш да кажеш? Какъв е този номер?
	— Тя винаги ще те командва, винаги ще те кара да й се кланяш! Не предпочиташ ли да се освободиш от господството й, ти, който явно си повече от всеки друг дракон?
	— О, да, аз ще бъда свободен… — Даргонакс проблесна. — … но не както ти се иска на теб!
	Той премина в безплътна форма точно в мига, в който Кориалстраз рязко се засили, опитвайки се да хвърли частицата към него. Червеният дракон премина през тялото на врага си. Но Кориалстраз се поучи от неуспеха си. Той осъзна, че първо — във физическата форма на Даргонакс няма вродена частица. И второ — проблясването му не е свързано с трансформацията му в призрачна форма. Всъщност когато това се случи, червеният усети, че нещо в същността на Даргонакс се изменя, нещо, което напомня на друга енергия… енергия, подобна на мъртвия етерен дракон. Червеният дракон се обнадежди. И се спусна за втори опит.
	Струя от лава го удари в гърдите. Зашеметен и изгубил контрол, той започна да се върти и върти. Вече едва удържаше частицата и част от него се питаше дали изобщо си струва усилията. Когато погледът му се проясни, той видя Синестра да кръжи над Даргонакс. Сумрачният дракон поглеждаше от единия към другия и Кориалстраз ясно почувства омразата му към черния дракон, въпреки че Даргонакс внимаваше да не я разкрива пред нея.
	— Засрами се, Кориалстраз! — каза подигравателно тя. — Не можеш да ми отнемеш Даргонакс!
	Черният дракон протегна лапата си напред.
	— Той винаги ще бъде мой… както и Азерот…
	— Безумната ти мечта свършва сега, Синестра! Безумната мечта на Детуинг свършва сега!
	Както очакваше, споменаването на Нелтарион я вбеси. С разперени криле, тя погледна към Даргонакс.
	— Той е… — Синестра внезапно се спря. — А-а, браво, Кориалстраз! Искаше да го хвърля право в ръцете ти, нали?
	Тя изправи глава.
	— Няма ли да отговориш? Може би това ще ти отвори устата!
	Червеният дракон изрева, когато изведнъж лапата му неудържимо започна да се извива. Той я отвори… Частицата, която се надяваше да използва върху Даргонакс, сега не бе нищо повече от малка локвичка, която се процеди във въздуха… и с нея си отиде и надеждата на Кориалстраз.


>	Двадесет и четири

	В мига, в който се появи червеният дракон, Ронин се опита да накара останалите да побягнат към по-безопасно място. Само че Верееса имаше друга грижа.
	— Трябва да открием Ириди…
	Магьосникът кимна и се спусна към мястото, където за последно бе видял дренаята, докато Гренда престрои хората си в готовност за атака на Даргонакс или на създателя му.
	— Трябваше да е тук някъде — прошепна магьосникът, оглеждайки разтревожено района. — Трябваше да стои настрани…
	Наблюдателната елфа също оглеждаше мястото.
	— Ириди е тръгнала в тази посока.
	— Тя води обратно към Грим Батол. Разбира се.
	С Верееса начело двамата се втурнаха по следите й. В небето ревяха драконите, но Ронин се съсредоточи да открие жрицата. В този момент изходът от битката бе в ръцете… в лапите… на Кориалстраз. Но докато Ронин често бе имал пълна вяра в учителя си, сега се чудеше какво точно може да стори червеният при тези обстоятелства.
	— Ронин!
	Верееса сочеше към някакво скално образувание точно пред… скално образувание, което всъщност беше тяло. Двамата изтичаха до Ириди, убедени, че е мъртва. Но щом Верееса внимателно я обърна, дренаята тихо изпъшка. Очите й се отвориха.
	— Още… още ли лети?
	Те знаеха какво иска да каже с това. Верееса отвърна:
	— Чудовището още лети, да.
	— Сумрачен… дракон… така го нарекох… — тя се закашля. — Сумрак за… драконите… в цял Азерот…
	Ириди отново се закашля.
	— Може би…
	Ронин забеляза колебанието й за последното.
	— За какво говориш?
	— Жезълът… още ли е до мен? Вече не го усещам — дренаята се намръщи. — Липсва ми. Липсва ми близостта му.
	Верееса откри творението на наару.
	— Ето го.
	Ириди успя да го хване с едната си ръка. Погледна към кристала и отново се намръщи. Ронин понечи да й каже нещо, но изведнъж кристалът проблесна. Жрицата се вгледа в него.
	— Има нещо… останало е нещо, но то реагира… реагира на теб, магьоснико… наару… срещал ли си ги преди?
	Ронин изгледа объркано и двете жени.
	— Никога не съм разговарял с някой от тях, ако това имаш предвид…
	— Но… нещо дълбоко в жезъла… събуди се… нещо, което не мога да уловя… ти си докоснат от някого… ако не е от наару, чудя се… може би има нещо… моля те… можеш ли да ми помогнеш да стана?
	Ронин се поколеба, но Верееса настоя да й помогне. С помощта и на двамата Ириди успя да се изправи. Дренаята посочи към Даргонакс, който в момента кръжеше до Синестра.
	— Става все по-хубаво — изръмжа Ронин. — Верееса, остани с нея! Трябва да видя какво мога да направя за него…
	Но Ириди успя да го хване за ръката.
	— Почакай! Не можеш да тръгнеш сега! Има нещо… трябва да го видиш…
	— Какво да видя?
	— Виж там! — изведнъж възкликна жрицата.
	Но магьосникът не видя нищо друго, освен наближаващата гибел на Кориалстраз. Той погледна към висшата елфа. Верееса се намръщи и каза:
	— Мисля… мисля, че за миг… сумрачният дракон проблесна…
	— Проблесна? — Ронин се загледа в Даргонакс, а после се обърна към Ириди — Това има ли някакво значение?
	— Слава на Зераку… Той е направил повече… отколкото си е представял…
	Дренаята посърна. Ясно си личеше, че наближава към своя край.
	— Може да означава спасението ни… или не…

	* * *

	— За последен път, Синтария — започна Кориалстраз, умишлено назовавайки я с името, което черният дракон отдавна бе отхвърлил. — Искам да премислиш…
	— Колко си смешен, Кориалстраз! Наистина няма нужда да търпя повече съществуването ти! Даргонакс…
	Сумрачният дракон изглежда предпочиташе да погълне създателя си, но определено вече не се колебаеше да направи същото и с червения. Все пак, воден от господарката си, Даргонакс беше готов да погълне същността на Кориалстраз… и да се превърне в още по-велик ужас за Азерот. Това остави една последна надежда за Кориалстраз… да отнесе Даргонакс със себе си. Ако това изобщо беше възможно. Аметистовият левиатан се спусна към червения… но неочаквано бе връхлетян от лъскава синя форма.
	Калек и Даргонакс размениха яростни ревове. Двамата започнаха да се нападат един друг. Синият блестеше, явно опитвайки се да се защити от сумрачния дракон с магически щит. Но въпреки че младият дракон се бореше яростно, Кориалстраз усещаше колко слаб беше всъщност. Виждайки, че се появява от посоката на консорта на Детуинг, червеният осъзна как тя беше успяла да захрани Даргонакс с енергия по време на битката му със Зераку.
	Кориалстраз знаеше, че трябва да се опита да се справи със Синтария, но не можеше да остави Калек да се бори сам с Даргонакс. Раздвоен между двете си възможности, накрая той се спусна да помогне на синия. Намесата му само накара сумрачния дракон да се изсмее.
	— Елате и двамата… тъкмо ще си хапна повече…
	Той сграбчи Калек и го запрати към Кориалстраз. Червеният не успя да се отмести навреме. Сблъсъкът на двамата дракони отекна като гръмотевица. Без да губи време, Даргонакс замахна с дългата си опашка към вплетената двойка. После аметистовият звяр замахна отново към Кориалстраз и в същото време премина в безплътна форма. Даргонакс засили опашката си към червения… и отново се материализира.
	Кориалстраз едва осъзна навреме какво се опитва да направи врагът му. Той се извъртя, опитвайки се да избегне опашката му, но не успя напълно. Червеният дракон изрева от болка. Докато се извърташе, той успя да го прореже странично. Колкото и силна да беше болката от този удар, определено щеше да е по-голяма, ако Даргонакс отново не бе преминал в безтелесната си форма.
	Сумрачният дракон искаше да елиминира противника си, но не и да бъде повлечен с него. Калек отвори широко уста и отприщи син облак. Той обгърна призрачния гигант и кристализира. Даргонакс потръпна за миг, сякаш се смрази. Но после Поглъщача зина… и моментално погълна магията, с която Калек го бе атакувал. Облакът изчезна.
	Щом го погълна, сумрачният дракон внезапно проблесна и отново се материализира. И в същото време едното му крило се стовари върху зашеметения Калек. Синият се превъртя и се понесе надолу към лавата. Кориалстраз се спусна след него, но бе хванат в гръб от ноктите на Даргонакс.
	— Ще се нахраня първо с теб! — заяви огромният звяр. — После ще отнема и неговата същност! После… после нищо няма да е по-силно от мен!
	— Винаги… винаги ще я има нея… — напомни му Кориалстраз.
	Той усети надигащата се омраза към създателя му.
	— Ще дойде ден… — прошепна сумрачният дракон. — Ще дойде ден… тя ме направи твърде силен, за да бъда роб… Роден съм да властвам над всички…
	— Докато не създаде още…
	— Тя вече не може да го стори! Яйцата са унищожени!
	— Тя ги защити! Много добре знаеш!
	Даргонакс потръпна. Той отблъсна Кориалстраз от себе си, провиквайки се:
	— Теб ще оставя за десерт! Първо ще опитам магията на синия!
	Докато червеният се опитваше да се съвземе, Даргонакс се спусна към Калек… но Кориалстраз знаеше, че чудовището всъщност не се е насочило към синия, който се носеше над горящата планина. И за да потвърди опасенията му, Даргонакс отново премина в безтелесна форма. Тъкмо когато щеше да достигне Калек… той премина през него и Кориалстраз вече бе сигурен — златисто сияние обгърна сумрачния дракон. Даргонакс се опита да се бори, но не можеше да продължи по-напред. Той се извъртя към създателя си.
	— Не бъди лошо дете — каза напевно Синтария, държейки високо частицата от Демонична душа. — Имах достатъчно лоши деца…
	Черният дракон размаха ноктест пръст към Кориалстраз.
	— Първо този! А другият… — тя погледна към Калек, който се беше сгромолясал близо до подножието на Грим Батол. — От него може и да остане нещо, докато се справиш с червения…
	— Дааа, майко…
	И все още обгърнат в златистото сияние — без съмнение, за да предотврати следващ бунт, помисли си Кориалстраз — той се стрелна към червения.

	* * *

	— Ще има… само един шанс — успя да промълви Ириди и после погледна към висшата елфа. — Сигурна ли си, че стана така?
	Рейнджърът кимна.
	— Видях го с очите си.
	— Тогава трябва да опитаме.
	Дренаята се опита да се изправи сама. Ронин и Верееса си размениха погледи зад гърба й.
	— Ириди, какво възнамеряваш да направиш?
	— Знам как… как да насоча жезъла… но не ми остана нищо… което да дам… — дренаята се загледа в слабото сияние на кристала. — Но ти… ти може да успееш да осигуриш енергията…
	— Ако ще спре онова нещо, ще дам всичко, което мога…
	— Вижте! — прекъсна ги Верееса. — Тя отново насъска звяра си срещу него.
	Ириди моментално пристъпи напред и насочи жезъла към борещите се дракони. За миг се олюля, но после си нашепна:
	— Дадох обет… — после се обърна към магьосника. — Трябваш ми… сега…
	Ронин пристъпи към нея и сложи ръка върху жезъла. Кристалът проблесна ярко както преди. Дренаята се фокусира… и се замоли.
	Даргонакс нанасяше пореден удар върху Кориалстраз. Червеният се опитваше да го отблъсне, но толкова много изпитания го бяха изтощили, а сумрачният дракон беше във върхова форма. И тогава Синтария нададе невероятен писък. Силен енергиен поток обгърна Кориалстраз и Даргонакс. И сумрачният дракон се изду до още по-ужасяващи размери.
	— Дааа! — извика Даргонакс.
	Той отново нададе доволен рев. После отблъсна Кориалстраз… и се обърна към създателя си. Но дори след това той не спря да се уголемява. Кориалстраз се опитваше да задържи височината си. Той се обърна към Синтария. Ръката й беше силно обгорена — още едно допълнение към зловещата й красота. Но черният дракон продължаваше да стиска здраво това, което я изгаряше… частицата. Това бе нещото, което даваше на Даргонакс още и още сили.
	„Не! — помисли си Кориалстраз. — Знаят ли какво правят?“ Той погледна надолу към източника на енергия, който се вливаше през частицата право в сумрачния дракон. Ириди… и Ронин. Той беше източникът на енергията, която захранваше жезъла. Поне Ронин трябваше да знае до какво щеше да доведе това. Защо им трябваше да…
	— Не! — провикна се към небето Синтария. — Няма да го дам!
	Той се обърна отново към черния дракон и видя, че стиснатата й лапа е повлечена към Даргонакс, сякаш тя… или по-скоро частицата… отчаяно се опитва да се слее с аметистовата сила. И изведнъж Кориалстраз осъзна какво се надяваха да постигнат другарите му. Те се опитваха да използват същата промяна, която той самият беше усетил в сумрачния дракон.
	Даргонакс се приближаваше към създателя си… но като че някаква невидима верига го държеше само на няколко метра от него. Бегемотът се дърпаше, но не можеше да помръдне напред.
	„Тя още държи частицата… всеки път тя държи частицата…“ Игнорирайки последствията за себе си, червеният насочи всичките си сили да направи това, което Даргонакс не можеше… да достигне Синтария. Планът му със сигурност щеше да се провали, ако Даргонакс не беше толкова близо и ако частицата не изгаряше лапата на черния дракон. Консортът на Детуинг виждаше само тези две неща и нищо друго. Докато имаше власт над сумрачния дракон, съдбата на всичко останало бе буквално в ръцете й.
	Кориалстраз се стрелна под нея, насочвайки муцуната си към лапата й. Синтария го забеляза в последния момент, но реагира твърде бавно. С цялата сила, на която беше способен, червеният дракон се хвърли към нея, целейки се в лапата й. Муцуната му я удари от вътрешната й страна. Вече на края на силите си, Синтария не успя да удържи захвата си. Единствената частица от Демонична душа изхвърча от ръката й… и с невероятна скорост се стрелна точно в зиналата паст на Даргонакс.
	— Глупак! — изрева тя към Кориалстраз.
	Опашката й се зави около основата на гърлото му. Острите й люспи се врязаха надълбоко, а мускулестата опашка, също подсилвана от безумната й ярост, заплаши да прекърши врата му.
	— Ще ти откъсна главата!
	— Не… аз ще откъсна твоята… — прокънтя гласът на сумрачния дракон.
	Вече незадържан от нищо, чудовищният дракон се нахвърли върху нея. В широко отворените очи на Синтария се четеше недоумение и дори когато Даргонакс я сграбчи, тя изрева:
	— Ти си мой! Аз те родих! Ще ми се подчиняваш!
	Очите на аметистовия звяр се присвиха зловещо.
	— Подчинявам се единствено на себе си… Аз съм Даргонакс, Поглъщача на всичко, включително и на теб…
	Той разряза корема й със страшните си нокти, които сега бяха двойно по-големи от нейните. Синтария отново изрева, а около нея се разхвърчаха люспи и плът. Да, тя не показа страх, а само ярост и от гърлото й изригна порой от лава — същата като тази, която извираше от планината долу. Даргонакс премина в безплътна форма, но вече беше леко обгорен. Той игнорира нараняванията си, погълнат от желанието да отнеме живота на създателя си.
	Междувременно Кориалстраз се чудеше защо останалите не довършват това, което със сигурност знаеха, че не е довършено. Той погледна надолу и на светлината на лавата видя, че дренаята, която явно насочваше жезъла, е паднала на колене. Ронин също изглеждаше изтощен. Към тях сега пълзеше друга фигура… синият дракон. Калек явно беше разбрал какво бе сторил Кориалстраз, но беше твърде слаб и вероятно нямаше да може да помогне на другарите си.
	Червеният бързо се спусна към тях. Точно преди да се разбие, Кориалстраз се издигна нагоре. Докато се приземяваше, той се трансформира в по-практичната си форма на Крас. И като Крас той помогна на променящия се Калек да достигне до Ронин и Ириди. Верееса стоеше до съпруга си и дренаята и внимаваше да не изпуснат жезъла.
	— Трябва… трябва да бъде унищожен… — каза жрицата на Крас и Калек, без да е нужно да обяснява за кого говори. — Трябва да се фокусираме върху слабостта… която Зераку му причини! Аз ще насоча… енергията! Но трябва да ми отдадете всичко, което можете!
	Крас и Калек разбраха какво й причинява потокът от обединените енергии. Синият се поколеба.
	— Не! Няма…
	Ириди прикова очи в него.
	— Длъжен си!
	Драконът-магьосник хвана ръката на синия и я сложи върху жезъла. Четиримата силно стиснаха жезъла на наару, а Верееса помогна на Ириди да го насочи в правилната посока.
	— Нека всичко… свърши — заповяда дренаята.
	Светлината на жезъла обгърна всички. Крас, Ронин и Калек изпъшкаха. Ириди не издаде звук. Огромен енергиен поток се стрелна в небето… но този път уцели Даргонакс. Крас знаеше, че този отчаян план се основава на познанията на Верееса. Тя беше виждала как силата на жезъла на Зендарин разрушава неразрушимото. Защо този принцип да не важи и сега, дори когато частицата — както сумрачният дракон вероятно смяташе — бе на безопасно място в гърлото му. Но за да се получи нужното, тя трябваше да е точно там и никъде другаде.
	— Той отново проблесна! — извика Верееса. — Това означава ли…
	— Не означава нищо, докато частицата не бъде унищожена! — отвърна Ронин.
	Изведнъж Даргонакс се изви. Тялото му се разтърси и за миг изгуби сцепление. Явно се опитваше да се отърве от нещо, което му причинява болка. И тогава… кратък златист взрив избухна в тялото на Даргонакс. Сумрачният дракон изрева. Той забрави за Синтария и погледна към земята.
	Безмълвно Крас скочи и бързо се отдалечи от другите достатъчно, за да се трансформира. Като Кориалстраз той се стрелна към небето. Сега, повече от всякога, той не можеше да позволи чудовището да достигне до другарите му.
	Даргонакс проблесна отново. Видимо се концентрира и бързо се съвзе. Сумрачният дракон изгледа злобно Кориалстраз.
	— Ти… Ще те поглъщам бавно и ще се наслаждавам на страданието ти…
	Кориалстраз го прекъсна.
	— Тя ще ти избяга!
	Даргонакс реагира моментално. Той се обърна към отдалечаващата се Синтария… и отново проблесна.
	— Какво… Огромният звяр се обърна към Кориалстраз, който не откъсваше поглед от него.
	Даргонакс нададе яростен рев, изгледа гневно червения дракон… и се спусна след Синтария. Раните й забавяха движенията й. Консортът на Детуинг успя да прелети над Грим Батол, но не продължи по-далеч, преди Даргонакс отново да я хване.
	— Пусни ме… — настоя черният дракон. — Пусни…
	Даргонакс вкопчи нокти в тялото и крилете й. Сумрачният дракон отново проблесна и в същия миг на лицето на Синтария се изписа ужас.
	— Пусни ме! Аз…
	Но Поглъщача само се изсмя.
	— Най-накрая! — провикна се той. — Най-накрая съм свободен от теб…
	Даргонакс проблесна. Проблесна ярко като слънцето. Енергията, която бе погълнал, изпепели както него, така и Синтария. Последната частица от Демонична душа го беше захранила, но щом бе унищожена вътре в него, тя задейства верижна реакция, която се отрази на онази нестабилност, която Даргонакс делеше с предишните си братя близнаци, за които тя не бе толкова фатална.
	Синтария успя да изреве за последно, но не от страх, а от гняв. Кориалстраз почти можеше да се закълне, че последният й поглед бе насочен към него, но може би само така му се бе сторило заради трепкащата светлина от изригващата планина под него. И докато си мислеше за изригването, червеният дракон се удиви, виждайки как приливът на лава отслабва и сякаш някаква огромна сила го засмуква обратно в дълбините на планината. Огнените реки се върнаха през пукнатините и процепите, от които бяха извирали.
	„Изригването е било нейно дело… Без нея то ще изчезне, защото изобщо не е трябвало да се появява.“ Червеният дракон беше удивен от магията на черния орляк и той копнееше за времето, когато всички орляци бяха другари и съюзници, а не врагове. „Но тези дни отминаха отдавна. Наистина, в някакъв смисъл е настъпила нощта за вида ни…“
	Отърсвайки се от тези мисли, Кориалстраз се спусна надолу. Той се приземи до другарите си… и когато се приближи, видя това, от което най-много се опасяваше. Всички бяха наобиколили дренаята, която лежеше по гръб. Жрицата все още стискаше жезъла си, който светеше слабо, но Кориалстраз не можеше да разбере защо.
	Калек се беше надвесил над нея и прокарваше ръце над главата и сърцето й. Той изглеждаше разстроен и когато Кориалстраз се трансформира в Крас, синият прошепна името… Анвийна. Драконът-магьосник докосна рамото на Калек и прошепна:
	— Съжалявам. Това, което веднъж стори, не може да бъде повторено. Сега Анвийна е само с теб.
	— Иска ми се да можеше да спаси Ириди…
	— Явно съдбата й е отредила друго…
	Изглежда дренаята бе чула гласа на Крас, макар той да се опитваше да е тих. Очите й се отвориха и тя се обърна към него.
	— Свърши ли?
	— Да, Ириди — отвърна Крас, коленичейки до нея. — Тихо. Има вероятност, ако те взема с мен, кралицата ми да те спаси…
	Тя се закашля.
	— Не… мисията ми завърши тук… — жрицата се усмихна. — Със Зераку… слава на дракона, който помогна да сложим край на това…
	Ириди отново се закашля, този път още по-силно.
	— Азерот… Азерот е свят на… чудеса… но ми липсва… липсва ми Непознатата земя… дори и с голяма мъка… искам да се върна…
	Тя замлъкна. Главата й се отпусна на една страна, а очите й останаха отворени. Жезълът падна от ръката й. Дарът на наару се изтърколи и последната му светлинка угасна завинаги. Верееса се присегна да го вземе, но той се сви, сякаш се съсухри нещо живо. Само за миг от него остана единствено сива купчинка пепел, която слабо наподобяваше предишната му форма. Четиримата постояха смълчани известно време, отдавайки почит на дренаята и жертвата й.
	— Ще я погребем ли? — попита Ронин, най-сетне нарушавайки тишината.
	Калек се наведе над тялото й.
	— Не, аз ще я отнеса там — отвърна той с треперещ глас. — Тя го заслужава.
	Крас знаеше къде възнамеряваше да я отведе.
	— Мислиш ли, че е умно? Малигос ще ти позволи ли?
	— Със или без позволението му, ще я отнеса в Непознатата земя. Тя пожела това.
	Понасяйки Ириди на ръце, синият се трансформира. Разпери криле и се поклони на Ронин и Верееса.
	— За мен беше чест да ви срещна… и дори ви завиждам.
	После синият се обърна към Крас:
	— Сега те разбирам по-добре. Не съм съгласен с всичко, което правиш, но разбирам основанията ти…
	Крас се поклони на синия дракон.
	— Тя винаги ще се гордее с теб, Калекгос.
	— Все още предпочитам Калек. Тя предпочиташе Калек.
	— Тогава на добър час, Калек… и благодаря за всичко, което направи за нас…
	Синият дракон се издигна в небето. Той прелетя в кръг над другарите си и после пое в посоката, която Крас знаеше, че ще го отведе до портала към Непознатата земя. В същото време към другарите се присъединиха Гренда и няколко от воините й. Тя ги поздрави, вдигайки секирата си.
	— Всички са преброени — после се обърна към Ронин. — Ама за рапторите… не зная…
	Ронин се засмя.
	— Аз ще се оправя с тях. Щом нещата около Грим Батол се успокоят, сигурно ще се върнат в Раптор Ридж и няма повече да притесняват пристанище Менетил. Стойте настрана от тях и няма да имате проблеми.
	Гренда изсумтя.
	— Не зная как ще стане т’ва… и тая планина наистина ли ще се укроти? Т’ва последното й зло ли беше?
	— Ще видим — намеси се Крас. — Но засега поне мечтите на Детуинг намериха своя край. След смъртта на Синтария вече ги няма заклинанията, които предпазваха яйцата й. Отливът на лавата сигурно ги е унищожил.
	— Значи мисията ни приключи — каза Гренда и след кратко колебание добави — На сутринта ще се върнем при хората си, за да докладваме на краля ни и да почетем мъртвите си… особено Ром.
	Крас присви очи.
	— Предай на краля си, че червеният орляк също ще почете загиналите воини, включително стария ми другар.
	Лицето на Гренда се озари.
	— Това би означавало много за паметта му…
	Драконът-магьосник се обърна към Ронин и Верееса.
	— Вие ще се върнете при децата си, нали?
	Магьосникът и елфата кимнаха утвърдително.
	— Ще си починем тази нощ — отвърна Ронин — и после сигурно ще мога да ни пренеса до там… и да прекарам малко време с тях, преди да се върна в Даларан.
	Червенокосият заклинател не поясни повече, но изражението му подсказа на Крас, че от него няма да научи нищо за плановете на защитения град.
	— Животът и изборът си е ваш — каза той на двамата, но по-специално на Ронин. — Благодарен съм за помощта, която ни оказахте тук… и за приятелството ви.
	— Винаги можеш да разчиташ на това — отвърна Верееса.
	Крас се концентрира за едно последно заклинание.
	— И като ваш приятел, позволете ми…
	Магьосникът и елфата изчезнаха.
	— Те са у дома при децата си — отвърна драконът-магьосник на слисаното изражение на Гренда. — Може и да успея да изпратя някои от воините ти по същия начин, само малко да си почина…
	Но джуджетата поклатиха глави. Със загрижена усмивка Гренда отвърна:
	— Не зная за теб, велики, но нашият земен народ предпочита твърда земя под краката си!
	Крас се усмихна.
	— Разбира се. Земята за вас е това, което е небето за мен. Много добре разбирам — той отстъпи назад. — Оставям ви тогава. Остри секири и здрави тунели ви желая…
	Джуджетата Бронзбиърд паднаха на коляно, докато Крас се трансформира в истинската си форма. Като Кориалстраз той наведе глава в знак на почит към храбрите джуджета и после се понесе към небето.
	Но Кориалстраз не пое надалеч от Грим Батол, а към нея. Той премина над разрушената планина, чудейки се как, въпреки лавата на Синтария, отдалеч Грим Батол продължаваше да изглежда както преди. „Упорито е това място. Винаги е било такова.“
	Той се концентрира колкото можа, за да се увери, че това, което бе казал на другите, наистина е така. Кориалстраз провери възможно най-внимателно вътрешността на Грим Батол, усещайки единствено празнота и познатото остатъчно зло, което се излъчваше от нея векове наред. А там, където трябваше да се намира залата с яйцата, червеният усети пълна разруха.
	Както бе казал, без Синтария пещерата нямаше защита. Може би едно или две яйца да са оцелели, но дори маятисовото покритие, което беше видял върху тях, нямаше да може да ги защити. Даргонакс беше последният сумрачен дракон.
	Кориалстраз пое в посока към къщи. Той също искаше да се прибере при семейството си. Беше време да се завърне и да прекара известно време там, преди отново да се посвети на вечното си бдение над Азерот… А зад него Грим Батол се издигаше тихо и мирно… като смъртта.

	* * *

	Но дълбоко в дълбините на страховитата планина… по-дълбоко, отколкото дори Синтария беше достигала… не беше напълно тихо и мирно. В мрачната пещера най-накрая се размърда нещо огромно. Всички неканени гости си бяха отишли. Вече спокойно можеше да започне…
	Около него бяха събрани яйцата, които Синтария мислеше, че е запечатала в специалната си пещера и които проклетият червен дракон бе решил, че вече са унищожени. Там долу имаше много места, в които можеше да ги скрие, много места, в които да ги поддържа жизнеспособни, докато всичко бъде готово.
	„За известно време ми беше от полза — мислеше си той за Синтария. — Толкова лесно се подлъга да дойдеш точно тук и да се постараеш да изпълниш мечтата, която повярва, че е твоя! Завистта и омразата те превърнаха в най-великия ми инструмент, да… и се поучих много добре от твоите грешки…“
	Детуинг се изсмя — единственият начин, по който можеше да оплаче някогашната си съпруга. Тя бе умело манипулирана дори за справянето с проклетия Кориалстраз, с когото все още предстоеше разплата.
	Отърсвайки се от мисълта за древния си противник, Пазителя на Земята доволно се заигра с едно от яйцата. Даргонакс имаше дефекти, но все пак се оказа особено интересно творение. Консортът на Детуинг беше избрала странна посока за експериментите си. Но той разбираше къде се крие грешката й. Неговите сумрачни дракони — толкова подходящо име, мислеше си той и благодареше на гласовете, които беше чул да му го напяват — щяха да са перфектни. Те щяха да са самият него.
	И докато всички смятаха Пазителя на Земята за мъртъв, Детуинг разполагаше с всичкото време на света, за да „излюпи“ грандиозното си творение… всичкото време, което му беше нужно да поправи грешките на децата и съпругата си, за да се увери, че никой, дори Кориалстраз, няма да заподозре какво се случва, преди да е станало твърде, твърде късно.
	„Денят на дракона приключи — мислеше си Детуинг, предчувствайки бъдещето. — Нощта почти е застигнала Азерот… А след като тази нощ ликвидира старите орляци… ще настъпи нова зора… Зората на моя нов свят…“
