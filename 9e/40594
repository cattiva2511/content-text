P>
	Философ на автострада
	хванала го жлъчна криза.
	Духом философ не пада,
	ала тялом ниско слиза.

	На една страна москвичът,
	а на друга — философа
	долу в бездната се свличат
	също като два картофа.

	Философът за колата
	толкова не се нервира,
	блъска си с ръце главата
	случая да формулира.

	Криза или катастрофа,
	катастрофа или криза —
	тъжно мисли философа,
	отговора не излиза.

	При пропадане в хендека
	потрошил съм кокалака,
	кокалака хайде, нека,
	хайде нека и далака.

	Да, но ме боли и жлъчка,
	божичко, ще полудея —
	сякаш има петолъчка,
	а не камък вътре в нея.

	Хем се пита, хем се пипа
	там, където го пробожда.
	Радостен мъдреца рипа:
	евриката го спохожда.

	Ура! — вика философа —
	отговорът ми излиза:
	претърпял съм кризострофа,
	също тъй и катакриза.
@@	1991
P$
