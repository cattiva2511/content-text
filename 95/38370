>	Първа част

>>	1. Под всички ветрила

	Водната бразда се стеле — бяла и натежала от живот денем, а нощем — грейнала като дълга грива от мечти и звезди. Водата бяга под кила, бучи сърдито или пее, или пък бълбука — според вятъра, според небето, според цвета на залеза, червен или сив. От няколко дни той е червен и вятърът тананика в стъкмяването, удря от време на време някой фал в мачтата, прелита като ласка по ветрилата и продължава своя бяг на запад, към Мадейра, а „Джошуа“, гонена от пасатите, се спуска със 7 възла на юг.
	Вятър, море, яхта и ветрила са слети в едно и разпръснати същевременно, без начало и без край, частица и цяла вселена, моя и само моя вселена.
	Гледам залязващото слънце, вдишвам полъха на открито море, чувствувам как цялото ми същество разцъфтява и радостта ми литва тъй високо, че нищо не може да я достигне. Колкото до другите въпроси, които ме вълнуваха понякога, те не значат нищо в сравнение с необятната водна бразда, досами небето, поела морския вятър, неуязвима от дребните делнични грижи.


	Преди да тръгна от Тулон за Плимът, бях много ядосан на „Сънди Таймс“, който беше решил да „организира“ околосветска регата за самотници без спиране, с парично възнаграждение за победителите. Имаше две големи награди: златен глобус за първия пристигнал и пет хиляди лири стерлинги за най-бързата обиколка. Правилникът беше прост: нямаше нужда да си записан официално, яхтите трябваше да тръгнат от което и да е английско пристанище между 1 юни и 31 октомври и да се върнат, след като минат край трите носа — Добра Надежда, Лиуин и Хорн.
	Тази идея бе хрумнала на „Сънди Таймс“, след като там научили, че Бил Кинг и „Джошуа“ се готвят за дългия път. Старият ми другар Лойк Фужрон също се подготвяше за това пътешествие — бяхме споделили някои свои намерения в Тулон. Разговаряхме за стъкмяването, за материалите, за храната, за излишното тегло, за обременяващите, но необходими товари, за това дали ветрилата да са тънки и удобни за работа, или по-тежки и здрави, но трудни за прибиране при лошо време във високите географски ширини; за събирането на дъждовна вода, за лошото време, студа, самотата, сезоните, за човешката издръжливост. Все морски работи. След обявата на „Сънди Таймс“ решихме да откараме яхтите си в Плимът, за да можем с божията помощ да грабнем една от наградите, а може би и двете (беше разрешено), без да рискуваме да загубим независимостта си, щом правилникът не уточняваше, че трябва да се благодари. От чисто техническа гледна точка пътуването до Плимът представляваше чудесно пробно плаване преди голямото изпитание, позволяваше да се види какво куца още и всичко да се оправи в това пристанище.


	Вятърът е добър и „Джошуа“ плава много бързо. Чувствувам как цялото ми същество поема този полъх на откритото море, който човек никога не забравя, щом веднъж го е вдъхнал. Какво спокойствие цари тук, в открито море. Отдавна вече не се сърдя на „Сънди Таймс“. Всъщност моята неприязън се изпари още при първата ни среща в Плимът. Защото зад „Сънди Таймс“ стояха хората от вестника. Робърт, шефът на екипа, пожела да взема на борда си голям радиопредавател с акумулатор и зарядно устройство. Подаряваше го на мен и на Лойк, за да му изпращаме по две съобщения седмично. Не искахме тази грамадна вещ, която щеше да ни пречи, бранехме спокойствието си, следователно и сигурността си. Не можехме да се споразумеем, но Робърт разбираше смисъла на пътешествието ни и бяхме приятели. Стив, сътрудникът му от службата по печата, ни натовари с фотоленти и с по един японски водонепроницаем „Никон“ отгоре. Каза ни: „Подаряваме ви всичко това, нищо не искаме в замяна.“ А Боб, фотографът на „Сънди Таймс“, ми разкри всички възможни тайни на професията си. Той също съжаляваше, че предпочитам добрата си стара прашка пред сто-сто и петдесет килограмовия радиопредавател, но подразбираше основанията ми и помогна да намеря хубави ластици, снабди ме с малки алуминиеви капсули, в които бих могъл да затварям съобщенията си и да ги мятам на палубата на някои от срещнатите по пътя кораби. Една хубава прашка… струва колкото всички радиопредаватели на света! Пък и къде-къде е по-добре да се оправяш с двете си ръце, които дядо господ ти е дал, и с чифт ластици! Ще се опитам да им изпращам съобщения и ленти; ще им бъде приятно… а и на мене също.


	Мадейра е вече от дясната ми страна. Почти 150 мили средно на ден от тръгването от Плимът. Чудя се откъде ще минат Бил Кинг и Лойк Фужрон. Отдясно или отляво на Мадейра? И по-нататък — отляво или отдясно на Канарските острови? Често говорехме по тези въпроси Лойк, Найджъд и аз през шестте седмици на подготовка в Плимът, когато яхтите* ни си почиваха в Милбей док. По онова време всички мислехме да оставим островите Зелени нос отляво, тъй като по принцип Черния котел се стеснява на запад. Но още не бяхме проучили справочните карти за тази подробност, за чието изясняване щяхме да имаме предостатъчно време на отпочинала глава след тръгването. Тогава, преди отплаването, имахме маса дребни, но много по-важни работи за уреждане.
	[* „Капитан Браун“ на Лойк Фужрон: стоманен 9-метров тендер с гафелно стъкмяване. Това е бившият „Хиеро“ на Ван де Виле. „Виктрес“ на Найджъл Тетли е 12-метров тримаран, построен по многослойна технология. „Галуей Блейзър II“ на Бил Кинг е дървена двумачтова 13-метрова яхта със стъкмяване, взето от китайска джонка — мачти без ванти, палуба с обратна надлъжна кривина, без да са повдигнати носът и кърмата. Бяхме общо девет участници в това приключение. Лично познавам само Бил, Найджъл и Лойк, тъй като бяхме заедно в Плимът. Повечето бяха отплавали доста преди нас, други тръгнаха по-късно, всеки можеше да избира пристанището и датата на отплаване. От деветте участници единствен Робин Нокс-Джонстън се завърна с яхтата си в Англия, след като премина край трите носа. Найджъл също бе почти в края на пътешествието, оставил трите носа зад гърба си, но „Виктрес“ претърпя корабокрушение в Атлантическия океан. Научих за това няколко дни след пристигането на „Джошуа“ в Таити. Краухърст почина в морето. На всички останали се наложи да спрат по пътя поради сериозни аварии, преобърнати от вълните яхти и пр. Лойк отначало бе закарал яхтата си от Белгия до Касабланка и оттам до Плимът, за да потегли. — Б.а.]
	{img:plavane_okolo_sveta.png|#С непрекъсната линия: първо околосветско плаване. С пунктир: Индийски и Тихи океан. Цялото плаване представлява една и половина обиколки на света.}
	Найджъл заради работата си не можеше да тръгне преди началото на септември, а Лойк, Бил Кинг и аз трябваше да напуснем Плимът към 15 август. От десетина дни обаче вятърът духаше от запад. Бил Кинг, току-що пристигнал в Плимът, довършваше последните приготовления сред самия Арсенал, труднодостъпно за гражданите място и доста отдалечено от нашето пристанище. Той рядко се срещаше с останалите членове от тайфата, тъй като всички бяхме заети с уреждането на хилядите подробности, съпътствуващи всяко отплаване. Но като се помисли, това лошо време от запад бе добре дошло в известен смисъл, защото ни принуждаваше да не бездействуваме, докато чакаме да се обърне вятърът.
	{img:djoshua.png}
	Понякога смяташ, че си стопроцентово екипиран за някое дълго пътешествие. Сетне идва период на лошо време, през който е препоръчително да останеш още малко в пристанището, и тогава всичко се преглежда основно.
	Последни запаси, последно търчане по магазините за новия модел пластмасови чували, които още нямаш на борда, последна проверка на фотоапарата, покупка на резервна фотоклетка; обратно в магазина, защото се оказва, че на всяка дена трябва да се купи онова малко магнетофонче, за да има музика, после се сещаш за резервни ластици за прашката, би трябвало също да се вземат още няколко стари вътрешни гуми, за да се измайстори приспособление, което да ограничава играенето на руля при бурно море.
	И най-сетне това допълнително ветрило с площ 25 кв.м, което прехвърлях в главата си цяла нощ и което господин Клемънтс изработи на следващата сутрин много бързо, като включи в работата целия си екип. Беше ми го донесъл късно следобед. Бурни дъждовни пристъпи разтърсваха цялото стъкмяване, та и дума не можеше да става за изпробване. Господин Клемънтс гарантира, че всичко ще е наред, че лично той е проверил дали илиците на геноата напълно съответствуват на тези на допълнението й. О’кей, доверявам му се, досега е работил отлично при подсилването на шкотовите ъгли на всички ветрила на „Капитан Браун“ и „Джошуа“ и при зашиването на допълнителни рифови ивици:
	„Франсоаз!… Ела ми помогни да свалим бързо геноата и допълнението й в носовото помещение… нищо, ела както си, по-добре да се намокрим ние, отколкото ветрилата… слушай, ако имаш малко време, мини да вземеш нови касети, ще мога да запиша от радиото музиката, която ми харесва, а също и метеорологичните прогнози. Лойк ми даде тази идея: включваш магнетофона и можеш да чуеш отново прогнозата, да я сравниш с някои от предишните дни… Купи още петнадесет бурканчета с ядки за гризкане, рискувам да остана на сухо с тези, които ми донесе онзи ден, няма да си с мене, за да ми готвиш. Опитай се да намериш някой друг вид за разнообразие… Хей, Лойк! Франсоаз отива след дъжда за разни дреболии в града, ако имаш нужда от нещо, възползувай се… О’кей, ще ти дам един списък след две минути, я виж, не ти ли трябва още восък за конеца за ветрилата, имам в излишък… Може би бях в известна степен прав в случай на големи затруднения с ветрилата. Ето, вземи този пакет с игли №16, толкова трудно ги намерих във Франция, че купих три пъти повече, отколкото ми трябваха. Игли №16 рядко се намират, а пък по-дебелите късат тергалените нишки… не намерих по-малки от №15 в Касабланка, а искаш ли да ти дам един кашон марокански сухари, страхотни, но съм се презапасил… О’кей, Лойк, благодаря, ще мога да разнообразявам, я виж, мога да ти предложа един кашон сухари. Казват му войнишки хляб, ще видиш колко е хубав; защо се смееш, нагъвахме го по време на цялото пътуване Таити — Аликанте и поисках още шест кашона в Тулон, престани да се смееш, уверявам те, че е вкусен, а ето ти и една каса «Овомалтин», наистина имам много, пък и зная, че това поне го обичаш.“


	Лошото западно време продължаваше. Всичко си беше отишло на мястото. Яхтите ни се бяха поиздигнали, освободени от вещите, излишни в открито море, които бяхме оставили у един приятел или бяхме изхвърлили в големите кофи за смет на Милбей док.
	Сега вече можехме да дишаме спокойно, да майсторим нещо, докато си почиваме, без да бързаме много-много, и то не толкова от необходимост, а колкото да си поддържаме формата. Можехме да се срещаме почти всяка вечер в една от яхтите ни, Найджъл, жена му Ивлин, Франсоаз, Лойк и аз, разговаряйки за пътуването, и то особено за „кухнята на борда“… защото инстинктът ни подсказваше, че тръгнем ли, манджата щеше да бъде главният двигател на борбата.


	В четвъртък, на 22 август, в 7 часа сутринта главата на Лойк се показа от люка едновременно с моята… Току-що бяхме слушали прогнозата за времето.
	— Чу ли? Вдигаме ли ги?
	— И още как! Утре е петък!
	Предвижда се благоприятен вятър за днес и утре, но също и мъгла. За мъглата — нищо! Утре е петък, а моряците не обичат да тръгват в петък дори когато не са суеверни. И дума да не става да чакаме до събота, вятърът ще има време да обърне от запад: може и да сме луди, че искаме да минем край трите носа в една и съща бразда, но пък не сме чак толкова глупави нарочно да рискуваме една нова депресия да ни разтърси здравата в Бискайския залив. Дядо господ ни е дал зелена улица, не е петък, значи тръгваме! Бил Кинг има да доурежда още някои дреболии. Ще тръгне вдругиден, събота. Я виж ти… Бил Кинг също не обичал петъка…
	От този момент нататък всичко тръгна много бързо. Спомням си личицето на Франсоаз, която се опитваше безуспешно да задържи сълзите си, и аз, който се ядосвах, като я гледах, че плаче: „Нали ти казвам, че скоро отново ще се видим, какво са осем или девет месеца в един живот, не ми разваляй настроението в подобен момент!“ Така жадувах да усетя отново полъха на откритото море! Само „Джошуа“ и аз на този свят, нищо друго не съществуваше и никога не бе съществувало. Не питат опитомената чайка защо изпитва нужда да изчезва от време на време в открито море. Тя отлита: това е всичко и то е просто като слънчев лъч и естествено като синевата на небето.
	Всички тези ветрила, вдигнати след толкова време! Ще ги опънем докрай след първия поворот край кея… Кррик… шкотовите лебедки… водата бълбука вече покрай корпуса, а „Джошуа“ тръгва и заживява свой живот… Онези, които не знаят, че ветроходът е живо същество, никога нищо не ще разберат нито от яхти, нито от море.
	Франсоаз не плачеше вече. Беше завладяна от мощта и хармонията в този дълъг червен корпус, опасан с черна линия, който се носеше като някакъв блян със 7 възла към открито море, с големите си бели криле, издути от вятъра, изпълнен с мечтата на един човек и с мислите на мнозина други. Тя ми извика: „Нямаш представа колко е красива яхтата, пази я, ще ти се отблагодари.“ Но заплака, когато катерът зави след дигата на пристанището, оставяйки ни сами пред линията на хоризонта.
	Внезапно силно се замислих за децата си. Често бяхме говорили за това пътуване. Бях ли съумял да им го обясня по онова време, когато подготовката поглъщаше всичките ми физически и духовни сили. Но сега смятам, че са усетили главното и ще съумеят да се подчинят на вътрешния си глас, иначе ще бъдат като общото стадо.


	Нощ на бдение в кокпита, лежа, наострил уши, седя с взиращи се в тъмнината очи или ходя напред-назад, за да се поразтъпча и да слушам нощта.
	Попътен вятър и почти гладко море. Мъглата, вече ужасно гъста, капе на едри капки от гиковете. От време на време свиря с рога за мъгла, но няма никакъв отговор. „Джошуа“ се носи по оста на Ламанш, на еднакво разстояние между Франция и Англия, далече от морските пътища. Смята се, че една яхта лесно се открива с радар, главно заради стоманените й ванти, още повече ако е с метален корпус. Това не е непременно вярно, тъй като огромните метални шамандури, издигащи се над водата, са снабдени с радарен отражател. На върха на гротмачтата постоянно се намира такъв отражател.
	„Джошуа“ се носи с близо 7 възла в пълна мъгла: чува се само тихото плискане на водата по корпуса.
	Печеното, което Франсоаз бе приготвила, изигра голяма роля. Защитен съм от влагата благодарение на ватирания комбинезон от непромокаем плат с прикрепено наметало и качулка. Това е плат, който не се протрива и не е много тежък, произведен в Куланж, департамента Майен. Жан Риволие, участник в полярните експедиции на Пол-Емил Виктор, беше измъкнал за мен три комбинезона, спасени от пожара, унищожил техния склад. Бях дал един на Лойк, който сигурно като мене се готви да свири с рога за мъгла или да слуша нощните послания, свит на топличко във ватирания комбинезон. Този, който съм облякъл, по всяка вероятност е бил на П.-Е. Виктор (на гърба са изрисувани големи инициали П.-Е. В.); малка птичка пее, кацнала на Е-то, а червена рибка изпуска мехурчета от В-то.
	Птичката, нарисувана върху буквата Е, сигурно ми разказва за много неща, защото си оставам с бистър ум, повишено внимание и не съм уморен. Неодушевените предмети, които са видели много и са свършили добра работа, сякаш излъчват благоприятни вълни.
	{img:pev.png}
	Ако Пол-Емил Виктор си е задавал понякога въпроса къде се е дянало якето с птиченцето, кацнало върху буквата Е, надявам се, че няма да се сърди много на Жан Риволие, който му го сви, за да ми го даде. Надявам се също, че рибката, която изпуска мехурчета от буквата В, няма да ми донесе нещастие по-късно, във високите ширини!
	{img:atlanticheski_okean.png|#От 22 август до 10 септември 1968 г.}
	_Петък, 23 август_ (на другия ден от тръгването): вятър от изток-североизток, сила 3 до 4 бала. Все още гъста мъгла на моменти. Успях да определя една линия на местоположението сутринта и на обяд — кулминацията, въпреки мъглите. Изминал съм 150 мили от Плимът. Ето ни вече излезли от Ламанш и много далече от Уесан, доста встрани от пътя на корабите.
	_24 август:_ Вятър север-североизток, сила 4 бала, скорост над 7 възла, облачно небе, сутринта — никакви астрономически наблюдения, по обяд — също. Не много развълнувано море. Имах късмет да хвана слънцето през облаците към 15 часа, това ми даде възможност да прокарам една линия на мястото и по изминатото разстояние, измерено от лага, да определя местоположението си от вчера следобед (178 мили, почти 7,5 възла средна скорост).
	„Джошуа“ е далече от сушата, от морските пътища, всичко върви добре, вятърът е постоянен и Лойк трябва да е доволен, че тръгна в четвъртък въпреки мъглата. Мисля, че сме минали горе-долу по един и същи път — по средата на Ламанш, много далече от Уесан и няма да имаме неприятности с корабите.
	_25 август:_ Мъглата, която ни обгръща от самото тръгване, се вдигна напълно към 9 часа. Чудесно! Снощи се виждаха много звезди, а през целия ден небето беше облачно и се съмнявах дали ще се проясни. Бях в мрачно настроение на разсъмване, когато забелязах, че пак има мъгла. Сега небето е синьо от единия край на хоризонта до другия, без нито едно облаче. Изглежда нереално след тези три дни мръсно време. Изминах от вчера следобед 167 мили, вятърът е добър, животът — прекрасен.
	Ако с Лойк имахме радиопредаватели, щях да му се обадя с думите: „Не се отдавай на мрачни мисли, скоро ще имаш слънце“ („Джошуа“ е по-дълга от „Капитан Браун“, плава по-бързо и значи се е измъкнала от мъглата преди Лойк). А къде ли е Бил Кинг? Би Би Си не съобщи за тръгването му, поне аз не чух нищо по радиото. Жалко, че не съществуват съвсем малки предаватели от типа „Токи-Уоки“ с батерия, които да могат да предават на 500–600 мили. Това би ни позволило да се свързваме през два-три дни с Бил Кинг и Лойк, докато разстоянията между яхтите ни съвсем се увеличат.
	_26 август:_ Вятърът е все така попътен, това е страшен късмет. Изминах 176 мили за 24 часа. Следобед ветрилата се поотпуснаха малко, но Бискайският залив остана зад нас, имам чудесно време с добра видимост. Все така няма кораби наблизо, далече съм от морските пътища, но скоро ще се приближа към тях, за да може някой товарен кораб да съобщи на „Лойд“, че ме е видял.
	_27 август:_ Само 100 мили, изминати от вчера, защото вятърът отслабва. Обаче духа в благоприятна посока, морето е хубаво, слънцето — топло, това е най-важното. Все пак предпочитам да се движа по-бързо, толкова е красиво да гледаш как яхтата лети.
	Хубаво е и да мързелуваш на палубата, да се печеш на слънцето и да слушаш как водата пее при вълнореза. И все пак бих искал да плавам по-бързо, предвид сезона в Индийския океан и най-вече в Тихия за преминаването край нос Хорн.
	_28 август:_ Все още слаб вятър: изминах 122 мили от вчера. Разминах се с „Фор Сент-Катрин“, който отиваше към Гибралтар. Той като че ли не забеляза сигналите ми с огледалото. Едновременно със сигналите вдигах и свалях флаговете MIK. Щом аз можах да прочета името му, и той е могъл да види флаговете ми: никаква реакция от мостика на кораба. (Флаговете MIK означават: „Моля, съобщете местоположението ми на Лойд“.) През цялото пътешествие ще нося постоянно тези флагове, вдигнати между бакщаговете на гротмачтата. „Сънди Таймс“ ми даде четири комплекта за смяна.
	_29 август:_ Вятърът се усили, издува добре ветрилата. 166 мили от вчера, това са почти 3 спечелени градуса географска ширина… Започва да мирише на тропици и летящи риби! Лойк вероятно си казва същото в този момент. Надявам се, че не е имал неприятности през първите три мъгливи дни. Един малък товарен кораб… и бум… няма летящи риби, няма пасати, няма високи ширини. А къде ли е Бил Кинг? Все още нищо по Би Би Си.
	_30 август:_ Много хубаво време, вятър от североизток и север-североизток, сила 2 бала… Разминах се с още един кораб, доста далече, за да се осмеля да го отклоня от пътя му, сигнализирайки с огледалото: би могъл да се разсърди. Използувам сигналите с огледалото само ако корабът е достатъчно близо, за да може да прочете флаговете ми MIK. В същото време вдигам и свалям флаговете, за да привлека вниманието му върху моето единствено желание: „Съобщете местоположението ми на Лойд“ и в скоби: „Не се нуждая от нищо, благодаря; само не се приближавайте, аз съм много малък, а вие — много голям“…
	Името „Джошуа“ е написано с черни букви и се откроява добре на белия фон на фалшборда на кокпита. Когато нарисувах тези 40-сантиметрови букви, се почувствувах неудобно, ужасно биеше на очи. Искаше ми се да пребоядисам всичко в бяло, защото на грота беше написан голям номер, по който „Лойд“ щеше да разбере, че става дума за „Джошуа“ (№2). Найджъл, пълен със здрав разум, ми каза: „Не ставай глупав. Ако си вдигнал MIK, без името на «Джошуа» да е написано с много големи букви, някой кораб ще се приближи прекалено много в желанието си да те пита как се казваш и ще те разбие. Ще бъде много хитро, нали!“
	_31 август:_ Много хубаво време, сила на вятъра 2 бала, североизточен. Допълнителното ветрило с площ 25–30 кв.м, вдигнато под геноата, е поставено от вчера следобед и увеличава общата й площ на 60–62 кв.м. Ветрилата теглят като коне и „Джошуа“ се носи с повече от 5 възла при тези леки подухвания. Изминах 111 мили през последното денонощие, а лагът показва 125 мили. Тази разлика се дължи на значителна смяна на курса предишната нощ, за да се отдалеча от пътя на корабите. После отново измених курса към 2 часа сутринта, за да срещна някой кораб и да се опитам да пратя известие на „Лойд“.
	Франсоаз сигурно е слушала метеорологичната прогноза за първите дни на пътешествието. Вероятно се е тревожила заради мъглата. Бих искал да я успокоя.
	_1 септември:_ Разминах се с един кораб рано тази сутрин. Атакувам го с огледалото и той ми отговаря със светване на лампа „Скот“. Значи разбра за какво го моля и ще съобщи на „Лойд“. Франсоаз ще научи, че всичко е наред, доволен съм, изкарах надницата си още съвсем рано.
	Щастлив, слизам обратно долу да си допия кафето, хвърлям един поглед през люка и какво да видя: корабът се връща! Направил бе голям завой (видях браздата в спокойното море), идваше отгоре ми, отзад. Брей, как ще закъсам!… Минава на петнадесетина метра от мене, като стена, която се издига много по-високо от мачтите ми. Корабът е огромен, дълъг повече от 100 м. Когато мостикът му се изравнява с мене, един офицер се провиква в мегафона си: „Ще съобщим за вас на «Лойд»; имате ли нужда от нещо?“
	Казвам „не“ с ръка, защото гласът ми е секнал. Това чудовище все още минава край мене, дръпнах докрай румпела, за да се отстраня възможно най-далече, тъй като се страхувах да не се отклони малко от пътя си и да помете мачтите ми. Но капитанът на „Селма Дан“ си знае работата и има вярно око. И все пак ме облива студена пот и краката ми се подкосяват. От такова разстояние бих могъл да изпратя съобщение с прашката си, но нямам нищо готово. И дума да не става — няма да му обяснявам това: толкова е добър, че би се върнал. Днес ми се струпаха доста вълнения и ме мъчи ужасна жажда. Познавам един, който известно време вече няма да изпраща сигнали с огледало на минаващите кораби!
	Вчера синоптикът на радио Пари-Ентер съобщи за силен вятър в северната част на Атлантическия океан и Средиземно море. Далече съм! Хубаво е да си далече, когато има буря горе на север. Географска ширина на обяд: 30° 19‘. Вятърът е много слаб, но летящите риби скоро ще се появят, дорадите — също. Всичко това се усеща само като погледнеш небето и морето.
	{img:kaiuta.png}
	Летящите риби идват със североизточните пасати, които почват да духат преди Канарските острови. Те духат без шквалове, с изключение на един между Гран Канария и Тенерифе, край които минах за няколко часа с щормовия кливер вместо с геноата. В действителност това не беше шквал: между двата острова пасатите са със сила 6–7 бала.
	От ден на ден средната скорост се увеличава в едно море, все тъй пълно със слънце, понякога с красива дъга, играеща в пяната на вълната от вълнореза. Снимам я, подпрян на носовия леер.


	Браздата се стеле, стеле… Канарските острови сега са зад мене, островите Зелени нос — отдясно, Африка — отляво.
	Все така хубаво време, но слаб вятър. Въпреки това скоростта е учудваща, тъй като „Джошуа“ носи повече от 145 кв.м ветрила: освен допълнението на геноата поставих един щормови кливер с площ 5 кв.м като допълнение под гика на грота и още един друг кливер — 7 кв.м от лек плат, за да служи като втори стаксел. Морето е спокойно, няма мъртво вълнение, цялото това малко общество се чувствува много добре и си върши работата, ловейки и най-малкия полъх. Наблюдавам яхтата си, която се плъзга с близо 7 възла по гладкото море под залязващото слънце. Какво спокойствие! Вече са изминали две седмици от Плимът при средно 143 мили на ден.
	Летящите риби, подгонени от дорадите, прелитат на големи ята над носа на яхтата.


	Сега Черния котел е сравнително близо. Това е зона на безветрие или на променливи ветрове, с дъждове и шквалове, предизвикани от срещата на двата пасата в района на екватора. Черния котел се простира на географската ширина на островите Зелени нос, приблизително между 15-ия и 5-ия северен паралел, т.е. обхваща около 600 мили.
	За големите ветроходи от миналото Черния котел представлявал дълги изтощителни дни на маневриране с тежките четириъгълни ветрила в лепкава жега, под оловно небе, с постоянни лавирания, за да се използува и най-малкият полъх. За нас с малките яхти Черния котел е просто един много изнервящ момент, но нищо повече, защото лавиранията не са проблем и по принцип зоната се преминава доста бързо. Въпреки това всеки моряк навлиза в Черния котел с неприятно чувство. Чудя се откъде ще минат приятелите ми. Самият, аз още не съм решил дали отляво или отдясно на островите Зелени нос.


	„Джошуа“ се влачи с дни, които ми се струват цеди седмици. Когато ветрецът утихне напълно, трябва да натегна всички ветрила и да сваля голямата геноа с обща площ 60 кв.м, която много би се износила от триенето в щага. При всеки нов полъх, макар и непостоянен, трябва да вдигам геноата и да регулирам шкотите до сантиметър, за да използувам и най-слабия ветрец, да плавам на всяка цена на юг.


	Храня се лошо, нямам апетит. Изпуснах няколко благоприятни възможности да се придвижа по на юг, защото ми бе втръснало от дъжда и не исках да се мокря, пък и не се чувствувах във форма, тъй като не бях ял както трябва от няколко дни.
	Когато вали, нямам никаква полза. За такова дълго пътешествие всяка капка вода, изпратена от небето, е голям подарък. Но аз тръгнах от Плимът с достатъчно вода, за да стигна до Нова Зеландия, и поне десет пъти ще имам възможност да допълня резервоара си оттук до Тасмания. Въпреки това от вчера досега събрах 50 л с кофата, закачена за тази цел под гика на грота. Направих го ей така, заради принципа, сякаш не исках да напусна това гадно място с празни ръце.
	Чувствувам се опразнен като това море без слънце, без риби, без птици, мъртво въпреки проклетото вълнение, което разтърсва яхтата, износва ветрилата и окончателно смазва духа ми. Трябва да се опитам да поправя всичко, да не се размеквам, да нагласявам шкотите по двадесет пъти на час, да забравя хубавото допълнително ветрило, разкъсано вчера от шквала, да изляза на всяка цена от Черния котел, преди всичко да ми е дошло до гуша.


>>	2. Тетродони и акули

	Тази сутрин се протегнах целия бавно наляво, надясно, после се свих на кълбо и размърдах всяка частица от тялото си, прозях се силно, та чак очите ми се насълзиха, изпълних дробовете и цялото си тяло със свеж въздух. Усетих, че в мене прониква нещо, което приличаше едновременно и на голямо вцепенение, и на голяма бодрост. Така започва животът и нямаше нужда да ставам от койката, за да усетя с цялото си същество, че днешният ден ще бъде съвсем различен от вчерашния.
	През цялата нощ водата шумеше край корпуса на яхтата, струваше ми се, че я чувам дори в съня си. И когато отварях очи и се протягах, още преди да насоча лъча на фенерчето си към компаса, закрепен за крака на койката, знаех, че ще сочи юг-югозапад. Всеки път заспивах веднага с огромна надежда в сърцето.
	От време на време чувах как вторият фал на стаксела трака в мачтата. Бях забравил да сложа гумения амортисьор, който го придържа към вантите. Обикновено този шум е неприятен, смущава тихия разговор на морето и яхтата. Но тази нощ това леко потракване вземаше участие в хора от звуци, необходими за живота на моряка. За да каже и то, че вятърът отново е задухал, че на другия ден облаците ще имат формата и цвета, характерни за пасатите — малки снежинки с розови краища в небе, което ще става все по-синьо, докато слънцето се издига.
	Протегнах се още веднъж, закрепих добре възглавницата и заспах веднага. Радостите на моряка са прости като тези на децата.


	На 17 септември „Джошуа“ плава бейдевинд с 6 възла под все още слабия, но истински полъх на югоизточния пасат, на 4° северна ширина.
	Черния котел се оказа по-широк от предвиденото: очаквах да е около 600 мили. В района, където го прекосих, беше 900 мили. „Джошуа“ го преплава с около 90 мили средно на ден, като в най-лошия случай не падна под 50 мили за 24 часа. Изпитанията на влажното безветрие не бяха толкова жестоки. Обаче то продължи десет дни, а това беше дълго. Средният дневен преход спадна от 143 мили при влизане в Черния котел на 125,4 при излизане от него. Ще ми бъде трудно да наваксам. Време е да понатрупам някоя и друга тлъстинка, И без това нямах много преди Черния котел, а сега вече нищо не остана… но от снощи вътрешният барометър се качва бързо и тази сутрин излапах огромна порция овесена каша и три канчета „Овомалтин“ с невиждан апетит.
	Щом духът отново е висок, без да броим разкъсаното допълнително ветрило, което мухлясва в каютата, всичко е наред — екипаж и яхта. Обаче морските жълъди се възползуваха от безветрието и полепнаха по руля и по всяка вероятност по задната подводна част на корпуса. При първия удобен случай ще се гмурна, за да освободя „Джошуа“ от тях.


	Летящите риби се върнаха с вятъра. А с тях и дорадите, на лов за малките летци, които се стрелват ветрилообразно на ята, понякога толкова плътно едни до други, че приличат на палмови листа от блестящ седеф, целите искрящи, със стотици сребристи криле. Тук-там кратък кипеж свидетелствува за един живот и за една смърт.
	Може да помислим, че летящите риби са защитени от дорадите благодарение на чудото на крилете си. Обаче, когато ставаме свидетели на тази борба за живот, се питаме как малките риби оцеляват в морето. Наистина по-добре е да литнат, отколкото да лавират като сардини пред устата на дорада. Но дорадите плуват толкова бързо, че следват летящите риби под водата и ги улавят при падането им, а понякога дори в полет. Опасността за тези неспокойни дребосъци е най-голяма при тихо море, защото дорадите могат да ги наблюдават по време на целия им полет и да ги преследват почти по повърхността на водата. За трети път, откакто пътешествувам по моретата, видях сцена, от която ми секна дъхът: летящата риба, която бе изненадана доста късно, не излетя по хоризонтала както обикновено, а по вертикала, оттласквайки се стремително на седем-осем метра. Дорада от метър и половина скочи след нея и я хвана почти на върха на параболата. Най-фантастичното бе, че дорадата измени малко траекторията си, извивайки цялото си тяло и пляскайки силно с опашката си във въздуха, за да следва плячката, която се бе отклонила наляво, достигайки върха на своята парабола.
	Съжалявах за рибката, но бях така завладян от изключителната красота на този скок, че извиках силно: „Ааах!“… Беше фантастично, както ако видиш котка, която скача три метра и хваща летяща лястовица.


	Тази нощ въздухът е прохладен, вятърът лек, морето не много развълнувано. От кокпита мога ясно да чуя шума на водата, когато голямо ято летящи риби излитат подплашени от „Джошуа“ или от дорадите. Прилича на шепота на листата на кокосова палма край лагуна в тиха нощ, когато подухне вятър.
	Бях слязъл да си легна и слушах в полудрямка как водата бълбука край корпуса, когато изведнъж чух силен плясък на палубата. Скачам с вик: „Летяща риба!“, веднага успявам да я хвана, защото цялата още блести от фосфоресценцията на водата. Обаче бързо я пускам — толкова е огромна, че по всяка вероятност е малка баракуда или друга риба, опасна за пръстите.
	В миг си спомних за нещастния случай с един мореплавател, когото срещнах в Аликанте.
	{img:vatreshno_ustroistvo.png|#"Джошуа" — вътрешно устройство}
	Пуснал въдица и хванал две скумрии в края на следобеда. Настъпила нощта. Хвърлил поглед назад. Кордата била опъната. Изтеглил въдицата, казвайки си „Чудесно“, и хванал скумрията, за да я убие с удар по главата. Обаче било голям морски дракон.
	Плавал сам, без мотор. На другия ден стигнал в едно испанско пристанище почти в кома.
	А моята риба действително бе истинска летяща риба, от вида „каквато друг път не съм виждал“. Усетих как крилете й докоснаха китката ми точно когато рефлексът ми ме накара да я пусна. Втори рефлекс бързо затвори ръцете ми, но много късно. Рибата скочи на палубата: да се опитвам да я хвана бе все едно да се опитвам да хвана сапун в тъмнината. Изплъзна ми се, като ме погали за сбогом с огромните си криле. Направо съм болен. Скубя си косите от яд.
	От всичко най-много обичам летящата риба. По вкус прилича на сардината, но е много по-крехка и уханна. Въпреки че не можах да я видя добре, беше огромна, може би над 60 см. Не съм сигурен дали с две ръце щях да обгърна тялото й. Само като си помисля, че някоя дорада вероятно ще я хване, а пък аз я държах на по-малко от метър от моя тиган. Разбира се, събирам други риби по палубата, но те са малки, а аз исках голямата.


	В тази зона морето е пълно с живот — на моменти напрегнат, после отново с нормален ритъм. Според справочните карти се намираме в центъра на екваториалното течение, насочено на запад, но морето — ту гладко, ту пък развълнувано, сякаш свидетелствува за течение, насочено на изток. Това може би обяснява напрегнатия морски живот.
	На разсъмване „Джошуа“ минава край група от десетина големи риби, май че са тетродони, издути и легнали с корема нагоре.
	За първи път виждам издути тетродони с корема нагоре, в естествена поза, без да е ставало нужда да им стържа корема, след като съм ги уловил с въдицата. Веднага си казах: „Я виж ти, какво ли им се е случило?…“ и си помислих, че може би всички са умрели по някакъв загадъчен начин, че може би са попаднали на течение с вреден за тях планктон.
	Явно, че прибързаното ми разсъждение е глупаво. Ако наистина бяха умрели от отровен планктон, нямаше да плуват всички заедно в квадрат от три метра, всички загинали едновременно. Тогава виждам една перка, после водата закипява. Една от белите топки изчезва в този водовъртеж, налапана от акула.
	Сред останалите беди топки не настъпва никаква суматоха. Спокойно очакват съдбата си, а може би все пак се надяват следващата жертва да е съседът и акулата да пукне.
	„Джошуа“ плава с близо 7 възла и затова не видях какво стана после, а и така бях потънал в мислите си, че не се сетих да се покатеря бързо на бизанмачтата. Едно е сигурно: тези тетродони се бяха надули, за да измамят акулата… но не я изиграха. Иска ми се да зная как се чувствува тя сега, защото тетродонът е отровен.
	На остров Мавриций видях агонията на няколко малки котета, които бяха яли тетродон, оставен на брега от един рибар. И все пак месото на тази риба е чудесно, много крехко. Ив и Елизабет Жонвил ядоха много на борда на своята „Офелия“ по време на престоя си на Галапагоските острови. Но винаги внимаваха да не ядат главата, нито пък черния дроб и кожата, които са много опасни.
	Пак на Галапагоските острови семейство Дьо Роа ми разказа за един яхтсмен, който не вярвал на тези приказки. Излапал суров черния дроб на един тетродон пред Андре дьо Роа, който със сила се опитвал да му попречи. Езикът му се подул, почнал да се задушава и насмалко не умрял.
	Но смятам, че на моята акула няма да се случи нищо лошо, най-много да има нужда да си почине малко. Спомням си за една дорада в много добра форма, която бях харпунирал преди 10–12 години от палубата на „Мари Терез II“, горе-долу на същото място, на което е сега „Джошуа“, или най-малко на същата географска ширина. В стомаха й имаше десетина малки тетродони. Изненадах се как тези бавни и явно беззащитни риби са могли да дойдат тук на 1000 мили от брега, лесна плячка за всякакви неприятели. Чудя се защо навсякъде в природата съществува такова неравенство, защо дорадите и акулите например могат да изяждат тетродоните, а те наистина не могат да направят нищо, за да се измъкнат. Ами китовете? Дори не става нужда да си отворят очите, за да погълнат половин тон живи същества на всяка хапка. За какво е всичко това? Все пак сигурно има някакъв смисъл.
	Чудя се защо се замислих за тия неща, едновременно прекалено прости и прекалено сложни. Забравих да се покатеря на бизанмачтата, за да видя колко бели топки са останали в браздата отзад.
	Всяка сутрин слънцето багри с розово и лилаво основата на малките купести облаци, разпилени като леки снежинки. После то се издига, светло в бледосиньото небе, това небе на пасатите от Южния Атлантик, където времето не се променя, без бури, без щил. Вятърът вдъхва на ветрилата живота на откритото море, който се предава из цялата яхта с тихи звуци, примесени с постоянния шум на водата, разсичана от вълнореза.
	От една седмица „Джошуа“ се движи под пасатите с около 159 мили средно на ден. Слушам шума на вятъра във ветрилата, плисъка на водата край корпуса. Чета по малко „Корените на небето“ и я сменям със „Земя на хората“. Дълго стоя на палубата и гледам пяната от браздата. Има толкова неща в мехурчетата пяна и във водата, която бяга край борда!
	Слънцето изгрява, издига се, после залязва и един ден сменя друг в красота. Изминал е само месец от тръгването, а сякаш винаги съм бил сред морето с яхтата си. Чувствувам, че нищо няма да се промени, че морето ще бъде същото, лазурносиньо. Вятърът няма да утихне, „Джошуа“ никога няма да спре да дълбае браздата си в океана заради радостта да създава пръски пяна, заради простото удоволствие да плава в морето под слънцето и звездите.


>>	3. Грабливата сврака

	На 26 септември, при залез-слънце, „Джошуа“, почти неподвижна, се намира на 16°40’ южна ширина на 250 мили северно от малкия остров Тринидад. Справочните карти посочват, че безветрието е само 1 % от времето в тази област… но нямам късмет, улучвам точно този 1 %. Доста близо сме до Конските ширини, преходна зона на югоизточните пасати и силните западни ветрове. Слава богу, не може да се сравнява с Черния котел, при Конските ширини небето е все така хубаво и наистина пълните безветрия са много редки.
	По време на пътешествието Таити — Аликанте* на „Джошуа“ й бяха необходими десет дни, за да мине този участък, под лек север-североизточен ветрец. Беше загубила старата голяма памучна геноа по време на една буря и качваше под обичайния си кливер и тежкия стаксел, като с мъка се опитваше да се добере до пасатите.
	[* Тръгнал от Таити на 23.II.1965 година, Бернар Моатесие, придружен от жена си Франсоаз, стига до Аликанте без спиране, минавайки край нос Хорн. 14 216 мили и 126 дни в морето тогава бяха най-дългото пътешествие без спиране, извършено от яхта. Вж. „Нос Хорн под ветрила“ (изд. Арто). _Б. фр. изд._]
	Сега разликата е огромна: „Джошуа“ има хубава геноа, голям стаксел и освен това между предния капак и основата на гротмачтата вдигнах един допълнителен кливер с площ 7 кв.м от свръхлек тергал.
	Движа се добре с всички тези ветрила, защото от два дни морето се е успокоило много и малкото ветрец, който духа от североизток, е попътен. Обаче усещам как коремът ме присвива, щом си спомня за хубавото допълнително ветрило с площ 25 кв.м, което загубих при преминаването на Черния котел, и не мога да се удържа да не мисля за него, докато се въртя в койката. Вчера ми се наложи да го изхвърля зад борда — беше прогнило и не можеше да се поправи. Опитвам се да се утеша, като изчислих, че това са 20 кг по-малко обременяване и излишно тегло: все в полза на постиженията.
	А те далече надминават и най-смелите ми надежди. От Черния котел изкачих югоизточните пасати на бейдевинд за десет дни с по 150,6 мили средно на ден, два дни с по 130 мили, един със 138, два със 151, два със 156, два със 160 и накрая един зашеметяващ ден със 174 мили.
	„Джошуа“ никога не бе постигала такава скорост при насрещен вятър. По време на Таити — Аликанте най-доброто й постижение на бейдевинд беше 160 мили един-единствен път в района на островите Зелени нос. По онова време добрите й постижения при качване бяха около 145 мили в участъка между ширините на островите Зелени нос и Канарските острови. Въпреки че тогава морето беше по-спокойно, отколкото през последните дни.
	Причината за сегашната по-висока скорост при насрещен вятър в сравнение с Таити — Аликанте се дължи до голяма степен на олекотяването на „Джошуа“. И също на доброто надлъжно разпределяне на тежестите, защото, с по-малко ненужен багаж (значи не толкова обременен), имах възможност да освободя изцяло носа и кърмата.
	Преди имахме две разглобени малки лодки в носовия отсек, едната бе разнебитена, а и другата бе само за изхвърляне, да не говорим за невероятната купчина от всякакви вехтории — „свръхценни“, събирани с години. Между другото имаше и една стара памучна геноа с площ 65 на 70 кв.м, получена при някаква размяна преди три години. Напълно прогнила, тя можа да издържи само тринадесет часа, преди да се разпадне съвсем между Панама и Галапагоските острови. Насмалко не ни отнесе една краспица, преди да се разцепи на две. И все пак я обичахме и не можехме да се решим да изхвърлим през борда това 40-килограмово прогнило платно, което пречеше и тежеше излишно.
	Затова само дванадесет часа след началото на първата буря във високите ширини „Джошуа“ за малко не направи овъркил, т.е. за малко не се преобърна през носа — наистина морето бе станало опасно… но и „Джошуа“ бе опасно натоварена за този район: прекосихме го с изопнати нерви чак до нос Хорн, без да посмеем да посрещнем вълните другояче, освен 3/4 откъм кърмата, дори при обикновен вятър (5 бала), от страх да не направим овъркил, като забием вълнореза в предната вълна.
	Да се олекоти яхтата по време на пътуването… В тези морета е по-лесно да се каже, отколкото да се направи, тъй като палубата често се залива от кръстосващи се вълни, които понякога удрят опасно, без предупреждение.


	„Парен каша духа“… това се изрази в една голяма чистка по време на приготовленията в Плимът: свалих от борда мотора, лебедката, лодката, четири котви, ненужните карти, един куфар с книги и лоции, които не бяха за зоните, предвидени по пътя ни, 25 кг резервни аноди, 400 кг вериги, голяма част от резервното 18-милиметрово найлоново въже за закотвяне, всичката боя (125 кг!), след едно последно боядисване на частите на яхтата над водолинията.
	Невероятно е колко много резервни материали може да побере един ветроход, екипиран за далечно плаване с престои в зоната на пасатите. А да не говоря за множеството невероятни дреболии, които, събрани заедно, тежат доста: цялото това малко общество се озова в кофите за смет на Милбей док или в съседните яхти… за голямо облекчение на моята.
	Преди да тръгна от Тулон за Плимът, бях изхвърлил вече около 300 кг дреболии и материали, между които и огромен сандък, претъпкан с карти на по-голямата част от света, подарък от един приятел, който си ги бе „прибрал“ при бракуването на някакъв кораб. Между другото тук имаше подробни карти на Персийския залив и на Червено море, както и на цяла Япония, където никога не съм имал намерение да отивам.
	Като си помисля за целия този куп вехтории, които свалих, преди да отплавам, чудя се дали повечето от хората, които живеят на яхтите си, не приличат на грабливата сврака? Тая птица е обзета от такъв страх някой ден да не й липсва нещо, че събира и трупа всичко, което попадне в зрителното й поле.
	С пристигането си от Таити — Аликанте сред стотиците джунджурии, грижливо скътани в предното помещение, открих и духало. Бях забравил за съществуването му. Намерих го преди четири години на един кей и си го прибрах, казвайки си разсъдливо, че щом не принадлежи на никого, по-добре да стане мое, защото едно духало все може да послужи някой ден. За какво? Не знаех, но и не обичам надуваемите лодки, които са трудно управляеми при вятър и неспособни да отместят една котва. А това духало би могло да послужи и за друго, не само за надуване на лодка. Би могло например да подава въздух на водолазен звънец: Франсоаз помпа с него, докато се разхождах сред коралите, за да й донеса някоя красива риба. (Всъщност това духало не бе достатъчно мощно, за да помпа въздух на повече от 40 см дълбочина.)
	В Аликанте в едно потайно кътче на носовия отсек открих отново моето духало и го подарих на една френска яхта, която се готвеше да отплава за Антилските острови и Тихия океан. От нея пък ми дадоха стъкло за лампа, което не ставаше на никоя от моите лампи. Ала можеш ли да знаеш предварително?
	Няколко седмици по-късно, когато се опитвах да въведа ред в безпорядъка на носовия отсек, извадих един малък конопен кливер с площ 3 кв.м, тежък като ламарина и обшит с въже, дебело почти колкото китката ми. Бяха ми го подарили. Бе напълно неизползуваем за каквато и да е яхта. Извадих го внимателно, за да го проветря. Английският приятел от съседната яхта, привлечен като че ли с магнит, го погали нежно с поглед. Дадох му го. Толкова бе щастлив, че бе удоволствие да го гледаш как разстила ветрилото на слънце, как го четка, макар че би могъл да го използува само за съединителен ръкав на помпа за вода. После прибра грижливо съкровището си в носовия отсек, донесе ми някакво духало и ме попита дали не би ми послужило. Беше моето духало, дал му го собственикът на една немска яхта, тръгнал предишната вечер за Канарските острови, в замяна на парче галванизирана тръба!
	Прибрах отново духалото, като си казах, че щом небето ми го връща след толкова размени, сигурно има някаква важна причина. Все още не зная каква е била тая важна причина, защото духалото остана някъде по кейовете на Плимът с всичко, което пречеше на „Джошуа“ и би й помогнало да направи овъркил с носа напред във високите ширини.
	Всеки предмет, който оставих в Плимът, предварително беше премерен на теглилка, която свих от Франсоаз, за да мога да контролирам теглото си по време на пътешествието. И така освободих „Джошуа“ от цял тон разни вещи, част от които оставих в килера на един приятел и ще си ги взема на връщане.
	Разбира се, че не съм се разтоварвал необмислено, въпреки значителното олекотяване. Например взех минимум карти, но те включват подробни данни за евентуално ориентиране край нос Добра Надежда, Австралия, Тасмания, Северна и Южна Нова Зеландия, във водите край нос Хорн и част от каналите на Патагония и дори в някои атоли в Тихия океан. В случай на неприятност няма да се окажа притиснат до стената.
	И така напуснах Плимът само с това, което считах за необходимо за пътешествието, но _също и с онова, което би могло да стане необходимо_. Въпреки чистката на тегло запазих 25-килограмовата котва „C.Q.R.“, друга 16-килограмова котва „Колен Тригрип“, 60 м 10-милиметрова верига (в кухия кил) и едно кълбо — 100 м 18-милиметрово найлоново въже за закотвяне.
	Макар че е много олекотена, „Джошуа“ е готова да се „приземи“, ако закъсам или се разболея, или пък изпадна в отчаяние. Едно толкова дълго пътешествие, въпреки всички грижи около подготовката му, винаги крие неизвестни, особено що се отнася до здравето. И преди всичко има един велик непознат красавец — морето.
	Средният денонощен преход се увеличи на 132,5 мили. Преди няколко години при по-благоприятни ветрове той беше 115,4 мили от Таити до нос Хорн и 120 мили от нос Хорн до ширината на Мадейра.
	Може да се стори странно, че изреждам цифри, когато вятърът и морето далече надхвърлят значението им. Но милите, отбелязани на картата, представляват за моряка браздата, разсечена в морето от кила на яхтата му, с всичко, което яхната е дала, и с всичко, което морякът й е дал. И ако сега плаваме, то не е непременно срещу други моряци и други яхти.


>>	4. Неделя в Тринидад

	Щил, щил, слаб северен ветрец, щил… Слънцето е тук и пооправя настроението ми след обедното определяне: през последното денонощие съм изминал само 45 мили! Най-малкото разстояние от деня на тръгването ми.
	Средният денонощен преход спадна на 130 мили срещу 132,4 вчера по същото време. Ще ми бъде трудно да наваксам, всички моряци го знаят. Това, което все пак ме утешава, е, че изминатите 45 мили ме водят право на юг, към малкия остров Тринидад, защото вятърът се обърна в североизточен.


	На другия ден, 28 септември, той задуха от юг, все така слаб, направих поворот, взех курс към нос Добра Надежда. Не се движа бързо, но пък печеля разстояние, защото досега „Джошуа“ слизаше на югозапад и следваше посоката на вятъра, търсейки попътните ветрове, които през този сезон духат по принцип около 35-ия паралел. Значи по-добре да се насоча към този 35-и паралел, като се движа в югоизточна посока, която пряко ме доближава до нос Добра Надежда, отколкото да продължа на югозапад без никаква полза.
	Средният преход спадна с още една миля: 129 мили на ден срещу 130 вчера и 132,4 завчера (да не забравяме четирите десети, те са много важни). Не губя самообладание, а размишлявам върху суетата на нещата…
	Този път вятърът задуха от югоизток със сила 3 бала. Правя нов поворот, за да мина на друг халс. Остров Тринидад е на 90 мили южно. Морето започва да се вълнува неприятно. Такова силно мъртво вълнение от юг на юг-югозапад ме изненадва малко за тази ширина (19° южна ширина, пълна тропическа зона). То сякаш говори за далечна, ала много силна буря, щом е могла да вдигне толкова голяма вълна далече на север.
	Ще трябва да се помъча, да не се спускам на юг повече от необходимото: там все още е пролет, бурите са доста по-многобройни, отколкото през лятото, и средната им траектория е по` на север, отколкото през топлия сезон.


	Вятърът наистина не знае какво иска, ту югоизточен, ту чисто източен, понякога дори североизточен, но винаги слаб. Използувам всяка благоприятна промяна, за да насоча вълнореза към Тринидад, където бих искал да предам колет с филми за „Сънди Таймс“. Скоростта се задържа на 4 възла от вчера. Ако ветрецът продължи да духа все така, утре сутрин на всяка цена трябва да видя земя от „Джошуа“.
	{img:plavane.png|#От 8 септември до 25 октомври 1968 г.}
	Лек източен вятър със сила 3 бала рано следобед. Настроението ми се подобрява. Обаче изпитвам ужас от приближаването към брега. То обърква всекидневието. Променя и вътрешния ритъм на моряка, станал по-муден през времето, прекарано далече от опасностите на брега, всред сигурността на откритото море, където всяко нещо е заело истинското си място, без прошка, но и без подлост.
	За моряка брегът често прилича на голям престъпник. Предпочитам да го държа на разстояние. И ако някога ми се наложи да мина край него, дано да е колкото се може по-отдалече.
	Още повече че когато правех „чистката“ на тегло в Плимът, просто забравих да взема лоцията „Н IV“ на Бразилия, на която принадлежи този остров. Сглупих. От описанието на Тринидад, което бях чел по време на пътешествието Таити — Аликанте, си спомням, че бреговете са доста чисти от източната страна, където се намира малкото селище. По всяка вероятност имат радиопредавател и поне ще могат да съобщят за мене на „Лойд“, ако не успея да предам колета си. Защото утре е неделя.
	Надявам се, че радистът (вероятно единственият, който знае какво означават флаговете MIK) няма да използува тази неделя за „следобеден“ сън от 6 сутринта до 6 вечерта… Но появата на една червена яхта сигурно ще поотърси от дрямката този малък тропически свят, където следобедният сън е нещо свято.


	Рано на другия ден — 29 септември, от борда се вижда суша. Вятърът е постоянен, духа от североизток със сила 3 бала и небето е синьо. Няма проблеми, вятърът няма да утихне, не бих могъл да кажа защо. Това са неща, които се усещат инстинктивно, по безброй малки знаци на небето и морето. И този път сушата е приятелски настроена, с лек вятър точно като по поръчка, който няма да ни изостави.
	Чудя се дали по крайбрежието няма кокосови палми. Бих искал да ги погаля с поглед, ей така, на минаване!
	Поне веднъж всичко ще се развие приблизително така, както се бях надявал вчера. Тринидад расте, расте и малко по малко открива своите багри, а после и детайлите си.
	Островът е висок, много насечен, със стръмни скалисти брегове, обагрени от тъмносиньо до виолетово според положението на слънцето. Тук-там има и розово, а зеленото е съвсем малко. Островът е красив, много красив. Бих искал да го обиколя съвсем близо до отвесните скали, кацнал на първата краспица, за да наблюдавам дъното. Обзалагам се, че е чисто и мога да се приближа.
	Вятърът се усили на 4 бала и е пак североизточен. Добре виждам с бинокъла малкото селище. Много мъничко, красиво. Покривите са зелени. Там, където се разбиват вълните, нещо се червенее. Заинтригува ме, Прилича на вълнолом. Какво ли може да е?
	„Джошуа“ се носи към брега с 6 възла. Не, не е вълнолом, а кораб, потънал съвсем близо до брега, целият ръждясал. Прилича на китоловните кораби от Кейптаун. Значи брегът е 100 % безопасен, бях сигурен в това.
	Разстоянието намалява доста бързо. Чувствувам яхтата под краката си, добре маневрираща, готова мигновено да се подчини, за да завие или спре, по избор.
	Морето е вече много по-спокойно. Този ръждясал кораб продължава да ме озадачава. Ако бях капитан на китоловен кораб, никога не бих се осмелил да хвърля котва толкова близо до брега. Не го изпускам от погледа си с бинокъл.
	Дявол да го вземе!… Бях прав, вълнолом е! Или по-скоро останки от стар стоманен китоловен кораб, вероятно нарочно потопен тук и напълнен с камъни, за да служи за вълнолом и да предпазва мъничкото пристанище за лодки.
	Ако това пристанище действително съществува, то е скрито зад тези останки и оттук не мога, да го видя. Но не съглеждам нито пирога, нито каквато и да е друга лодка по огрения от слънцето бряг. Обаче малкият изкуствен заслон би трябвало да съществува, ако хората, от селището искат да ядат риба от време на време. Може би в този край е достатъчно да хвърлиш въдицата си от брега, за да уловиш риба колкото си поискаш.


	Към 11 часа „Джошуа“ ляга на дрейф на 300 м от останките, стакселът и геноата са обратно натегнати. Покатервам се на първата краспица, за да видя дали все пак отпред няма плитчини. Няма нищо: всичко наоколо е тъмносиньо и само по крайбрежната ивица се открояват подозрителни петна, по-светли, жълтеникави и зеленикави.
	Стъпалата, завинтени по мачтите, са наистина практични. За първи път ги видях на „Ле катр ван“ („Четирите вятъра“) на Бардио, при преминаването му край остров Мавриций. После на „Дидикай“, в Кейптаун, където бе минал Бардио. След това на пет-шест други яхти. Найджъл ги монтира на „Виктрес“. Бил Кинг също търсеше някакво разрешение. Неговият случай беше по-деликатен: при китайското стъкмявате ветрилото се прикрепя към мачтата чрез прошнуроване, което не допуска грапавини. Надявам се, че Бил Кинг е разрешил проблема! Докато се обърнеш и се озоваваш почти на първата краспица.
	Бардио беше направил нещо по-добро. Жителите на остров Мавриций си спомнят как са го видели да влиза в опасен проток с натегнат грот и стаксел, лавирайки между кораловите рифове, които откривал отдалеч, от краспиците. Наблюдателницата му служеше също и като пост за водене на яхтата посредством дистанционно управление, свързано с руля.


	„Джошуа“ бавно дрейфува. Всичко е чисто поне в радиус от 200 м. Едно съмнително избледняване далече вдясно от селището, а друго — далече вляво, с кафяво петно, казват каквото трябва. Всичко това се запечата в съзнанието ми поне за няколко часа.
	Спускам се долу. Наблюдавам селото с бинокъл. Няма жива душа. Прозорците, изглежда, са затворени с капаци, зелени като покривите. Надувам рога за мъгла. Извъртвам едно филмче с моята камера „Болийо“. Отново надувам рога за мъгла, а после обезветрявам, за да се приближа още малко, преди да направя поворот.
	Предните ветрила са обратно натегнати, отпускам леко шкота на стаксела и силно „помпам“ с руля, за да кача малко при тази много намалена скорост успоредно на брега. Камерата е в кокпита и снимам между две изсвирвания с рога за мъгла. То се знае, че флагчетата MIK се веят на вятъра. Те са горе от деня на тръгването, все още в добро състояние, леко избелели след пет седмици, но се виждат добре, ако се гледат с бинокъла. Надявам се, че на сушата имат поне един бинокъл. Все още няма жива душа.
	Надувам рога за мъгла. Безуспешно. Гладен съм въпреки възбудата си. Минава обяд. Иска ми се да вдъхна уханието на тази земя, но ветрецът идва откъм морето. Пък и сигурно не ухае кой знае как, толкова малко зеленина се вижда.


	Изсвирване с рога. Нищо. След всички тези усилия ще бъде много глупаво да си тръгна така. И все пак малко ми се иска да зарежа „Сънди Таймс“, за да обиколя този толкова красив остров, съвсем близо до скалите, които се извисяват като катедрали. Запазвам си точно необходимото разстояние за поворот фордевинд, ако геноата забере обратно от някое завъртане на вятъра, отразен от брега.
	Но ако зарежа „Сънди Таймс“, зарязвам също Франсоаз и приятелите, които биха се зарадвали, ако чуят добри новини. И освен това, ако „Сънди Таймс“ получи радиосъобщение от Тринидад, Би Би Си може би ще съобщи, че „Джошуа“ е била видяна на този ден, че в същото време Бил Кинг и Найджъл са били еди-къде си. Ще вися да слушам програмите на Би Би Си три дни след Тринидад, толкова ще ми е приятно, ако науча как са другите и къде се намират. А що се отнася до Лойк, с него сме в едно и също положение — без предавател. Сигурно няма да чуя вести за него.
	Пак свиря с рога за мъгла. Нищо. Това не е възможно… Сигурно си тъпчат търбусите и вдигат голяма врява при затворени прозорци!


	Най-сетне!… Един… двама, трима, девет… не мога вече да ги преброя… Спускат се стремглаво по външното стълбище на една голяма къща; така е — тази неделя всички са се събрали в къщата да се тъпчат и са вдигнали страхотна олелия… Може би някое дете, наказано в ъгъла, е обявило тревогата, като се е развикало: „Bella barca! Bella barca!“*
	[* Хубава лодка! Хубава лодка! — Б.пр.]
	Сега най-малко двадесет души са се струпали по стъпалата. Стоят там и не помръдват. Ръкомахам с все сила. Никаква реакция. Не… един слиза на бегом, завива надясно и пак на бегом влиза в някаква малка къща. Не е с униформа. Останалите все така не помръдват. Струва ми се, че ако бях един от тях, щях вече да съм претичал петдесетте метра, които ги делят от брега, и сега да съм нагазил до колене, без да губя време да свалям панталона.
	Не разбирам намеренията им. Във всеки случай в това селце няма никаква лодка: минавайки преди малко южно от ръждясалия пробит китоловен кораб, не забелязах никакъв заслон. Изглежда, че е обикновена отломка, без никакво полезно предназначение.


	Тези хора няма да помръднат. Онзи, който влезе на бегом в къщата, излиза и държи нещо в ръката си. Бързо бинокъла: не, не е автомат… и той ме гледа с бинокъл… но не отговаря на приятелските ми знаци. Това смътно ме безпокои.
	Правя поворот фордевинд, изключвам щурвала и включвам флюгера на авторулевия, нагласен за качване, за излизане от този залив, където нямам какво да правя. Въпреки това вдигам и свалям пет-шест пъти флаговете на MIK.
	Човекът с бинокъла е могъл ясно да прочете името на „Джошуа“, изписано с големи черни букви върху белия фалшборд на кокпита. Надявам се, че го е прочел и че е забелязал също голямата цифра „2“, пришита към ветрилото.


	„Джошуа“ лети към открито море, с фалшборд почти на повърхността на водата, за да избегне отдалече зелените и кафявите петна. Приклекнал като китаец в кокпита, подпрял лакътя си на фалшборда и брадичката си на дланта, наблюдавам хората, които не са помръднали. Като че ли ги беше страх. Сякаш виждаха дявола. Чувствувам се почти облекчен, че нямат лодки: почвам да се питам дали нямаше да дойдат въоръжени и да ме „помолят“ да им покажа визата, която ми дава разрешение да шпионирам острова им.
	Наистина не разбирам. Тези хора живеят напълно изолирано и само един-два пъти в годината ги посещава снабдителен военен бразилски кораб, боядисан в сиво. Ако бях един от тях, сърцето ми здравата щеше да се разтупти, като видя да се появява на хоризонта малка червена яхта, която носи във ветрилата си необятни ширини. Защо са такива?
	Ставам и бавно им махвам с дясната ръка. Този жест е разбираем за всички, дори за най-дивите народи: жестът, който означава „сбогом“. Тогава изведнъж всички ръце се размахват, всички се спускат към брега, викайки най-приятелски. Трима мъже влизат във водата до пояс. Чувствувам как топлината им стига до мене. Гърлото ми се свива.
	Сега разбирам… Всички вярваха, че ще хвърля котва. Чакаха. Надяваха се, без да могат да го повярват. Страхуваха се, че мечтата ще отлети, и затова не мърдаха.
	И аз също не бях разбрал. Но те нямат лодка, а и аз нямам плоскодънка.
	Ръцете продължават да махат, възгласите от сушата се сливат с бученето на морето, разсичано от вълнореза, който лети към хоризонта. Чувствувам се много странно. Плаче ми се.


	На залез-слънце Тринидад е в браздата. Той се очертава в далечината, прекрасен, нереален, тъмносин на фона на оранжевото небе.
	На въдицата, която преди малко бях пуснал по навик от кърмата, се хваща малка дорада. Но тази вечер не съм гладен. Откачам я и я хвърлям обратно във водата. За първи път връщам риба във водата. Бих могъл да я оставя за утре. Но не ми се иска. Тя има късмет.


	Гледам Тринидад, все по-малък сега, чезнещ в залеза. Виждам отново целия остров, стръмните му брегове, величествените му скали, багрите, сенките, жегата. Виждам селото със зелените покриви и хората, които тичат по брега, размахват ръце и крещят.
	Имаше ли кокосови палми? Не зная. Това е единственото нещо, което забравих да погледна.


>>	5. Muchos pocos hacen un mucho

	Тринидад изчезна вече от три дни, „Джошуа“ прекоси със 148 мили средно на ден малък участък, отбелязан върху справочните карти с 5% безветрие. За Конските ширини това е истински късмет. Курсът е на югоизток, за да останат на север други два участъка, отбелязани с 6% безветрие и голямо преобладаване на насрещни ветрове, като не броим тия проклети затишия.


	Лагът се върти добре. Ветрецът поутихна, но ветрилата са издути и „Джошуа“ напредва бързо на бакщаг, без да е блъскана, защото вълната идва почти отзад.
	Преди тръгването не виждах смисъла постоянно да влача отзад лаг в океана: това единствено би изхабило механиката, защото този уред е ценен при преминаване край носове и при крайбрежно плаване, където доброто изчисление на изминатия път е от съществено значение*. И тъй като бях обещал на фирмата „Вион“ да влача този лаг през цялото пътешествие (опитно изпитание на производството им), не съжалявам за опита, защото лагът помага за по-доброто регулиране на ветрилата: промяна от четвърт възел се установява трудно. Лагът я отбелязва. А четвърт възел дава 6 мили в повече на денонощие… Средният денонощен преход се увеличи на 129,5 мили.
	[* За да се определи местоположението чрез астрономически способ, изчисляването може да започне от произволно избрана точка: линията на положението ще покаже истинското място на яхтата. Ако получените данни се окажат неточни, достатъчно е да се изчисли отново местоположението, като се избере нова начална точка, особено след кулминацията, която е по-прецизна от тази на лага. Понякога съм избирал нарочно точка с грешка от 600 мили. С две изчисления (направени бързо с таблиците НО 249) яхтата намираше истинското си положение на картата. — Б.а.]


	3 октомври… лагът се върти много по-бавно. На другия ден — почти никак: отбелязани са едва 93 и 23 мили за двата дни. Средният денонощен преход рязко спадна на 126,2 мили, с 3 мили по-малко от завчера, и това за два дни кутсузлук. Всъщност не е наистина кутсузлук. Имах много голям късмет с вятъра от Тринидад насам. Нормално е условията да станат отново обичайните за Конските ширини, където се намира „Джошуа“. Безветрието сега е пълно. Но по морето преминава дълга вълна от югозапад и друга, по-къса — от юг. Още повече вчера небето беше покрито с перести облаци, а тази сутрин с многобройни купести облаци. Това са сигурни признаци, че скоро ще има вятър.
	Навличам неопреновия костюм. Сега му е времето да се занимая с морските жълъди по корпуса, които сигурно са се умножили след преминаването на екватора и вероятно ни забавят при слаби ветрове. Става дума за животинки, захванали се с опашчицата си, достатъчно дълга, за да могат хрилете им да останат извън отровното действие на най-добрите подводни бои. Не намирам много, но са големи, особено полепналите по цинковите протектори, предпазващи корпуса от електролиза, а и по частите на кила, които не можаха да бъдат боядисани при последното докуване през юни в Тулон.
	Морето леко се набраздява и вятърът отново духва от югоизток, отначало 2 бала… после се задържа на 4 бала. Фантастично е при 26° ширина. „Джошуа“ има голям късмет: на 5 октомври са изминати 110 мили, на следващия ден — 147, на 7 октомври — 143 мили. Западните ветрове…
	Морето изстина още повече, навлечен съм с два пуловера и панталон от трико. Геноата — 45 кв.м, отиде в торбата, заместиха я малкият кливер с площ 15 кв.м и щормовият кливер, поставен на релинга над бушприта.
	Западните ветрове духат не на шега в участъка, отбелязан с 6% безветрие и силно преобладаващи югоизточни ветрове! И барометърът падна малко! Значи вятърът ще се задържи. Прекарвам доста време на палубата и си играя с лебедките на шкотите, за да използувам максимално този приказен вятър.
	Регата ли? И още каква! Състезавам се със сезоните: не могат да се минат и трите носа през най-добрия период, но трябва да бързаме, за да не минем край нос Хорн през антарктичната есен. Ако всичко върви добре, „Джошуа“ ще заобиколи нос Добра Надежда „малко по-рано“ от благоприятния сезон (няма избор), нос Лиуин и Нова Зеландия — „точно навреме“, а нос Хорн, когато е „още добре“. Но засега не трябва да се мисли за това, още е далече. Просто трябва да извлека най-доброто от яхтата си.
	Към големия стаксел — 18 кв.м, вдигнах и кливера — 7 кв.м, и втори кливер — 5 кв.м като допълнение под гика на грота. И гледам как лагът се върти, гледам браздата, опъвам леко фала на стаксела… не, много е… отпускам един сантиметър… да, това е, сега е отлично, стакселът поема вятъра от небето, за да прави пенливите мехурчета, които се раждат в браздата. И цялата вселена се съсредоточава в стаксела.


	Съпровожда ни стадо делфини. Те плуват край нас около половин час. Току-що свърших хубавата книга на Робер Мерл „Животно, надарено с разум“ и главата ми е пълна с образи на делфини, които играят с хората, учейки ги на мъдрост. Мисля, че сега бих се осмелил да плувам сред делфините при пълно безветрие…
	Снимам ги дълго — от носа, от бушприта, от гротмачтата. Три ролки. Наистина ги заслужават. Но вече трябва да внимавам, извъртял съм четиридесет и седем ролки от стоте при тръгването!
	Моите делфини се връщат след един час. Два от тях започват да се въртят във въздуха. Втурвам се към камерата, която бях прибрал в кутията… твърде късно. Вече си тръгват. Така се ядосвам на себе си, сякаш съм хвърлил котва, без да я завържа за веригата й. След като изпуснах изключителния момент, когато онази дорада улови летящата риба във въздуха, бях се зарекъл при хубаво време да оставям в кокпита кинокамерата си, заредена, покрита с кърпа, която да я предпазва от слънцето. Но и това не е достатъчно. Започвам да разбирам, че трябва да пазя самия себе си от тази камера.
	В началото смятах, че след като съм нагласил обектива, е достатъчно да натисна копчето. Въобще не е така. В тази камера трябва да се сложи нещо друго. Сега тя се опитва да ме разкъса. Би било лесно да я пъхна в един от резервоарите, които не пропускат вода, и да я забравя там. Но вече е много късно и във всеки случай не съжалявам за нищо.
	От техническа гледна точка аз нямам опит и преди това пътешествие не съм снимал нито един филм, нито съм правил снимки. Франсоаз се занимаваше с това… и беше права, защото никога не бях се опитвал да се оправя с „DIN“ и „ASA“, с бленда и скорости. Оттогава наистина напреднах много, благодарение на „С кинокамера и фотоапарат по море“ на Кемере, _чудесна_ книжка, ясна и точна, където авторът е съумял да се постави на мястото на невежия и дори недоброжелателен начинаещ.


	По време на плаването Таити — Аликанте често съжалявахме, че нямаме камера. Лекомислието ни стигна дотам, че тръгнахме само с три черно-бели филмчета от по двадесет пози! При това не посмяхме да снимаме морето преди нос Хорн и особено в деня след голямата буря в Тихия океан. И не заради опасностите и умората, а защото смътно чувствувахме, че това би приличало на оскверняване.
	Мисля, че предишното пътешествие беше „да се види и да се почувствува“. Бих искал сегашното да отиде още по-далече.
	Това вече е морето на високите ширини, огромно, изпълнено със сдържана мощ, понякога малко неспокойно. Лагът се върти, върти, върти. А барометърът продължава да пада, много бавно, без скокове. Не трябва да се спускаме прекалено бързо на юг… ще видиш… ще опитаме да направим импас като в бриджа, само колкото да спечелим една ръка: ще минем, едва докосвайки се до последния квадрат, отбелязан с 6% затишие и 47% югоизточен вятър… успяхме!… два дни по-късно той е вече зад нас и може да препуска, за да се опита да ни настигне… давай, „Джошуа“, пори вълните!
	Вчера имаше слаба буря. Приличаше на здрависване с високите ширини: сила — 7 бала средно, на моменти — 8, все така от югозапад. Значи депресията е била далече на югоизток. Благоприятно за плаване и много красиво море. Няколко леки сърфирания по вълните, сякаш за да се види дали всичко е наред. Наред е, вълнорезът прекрасно се издига по вълните. Олекотяването от Плимът дава плодовете си.
	Днес барометърът отново се покачи и вятърът отслабна на 3 бала. Възползувам се от това, за да наснова малкия грот — 26 кв.м, и малкия бизан — 14 кв.м, с които ще карам чак докато премина нос Хорн. Сменянето на ветрилата е тежка работа, особено грижливото сгъване на грота, който ползувах при пасатите, и свалянето му в каютата. Сложих го легнал на пода, заедно с чувалите на геноата и на бизана, добре затиснати един върху друг. Това малко ми пречи, но предпочитам да съсредоточа максимално тежестите, много е важно във високите ширини. И занапред ще става все по-съществено.
	Любувам се на „Джошуа“, която сега се носи така бързо, както и преди, с новите ветрила за високите ширини; малки, лесно управляеми, леки, с много високи рифови ивици и подсилвания, които могат да вземат акъла на майстор на ветрила.


	Ще трябва все пак да почна да си отварям очите заради пролетта на Южния Атлантик и заради силните й буреносни пристъпи: вчера, по време на малката буря, всичко мина благополучно. Морето беше развълнувано и връхлиташе доста силно, но не беше опасно. „Джошуа“ се носеше с пълен, почти попътен вятър.
	После той леко отслабна и определено намаля, със сила едва 5 бала. Морето вече не връхлиташе, въпреки че беше все още доста развълнувано. След това вятърът задуха от юг-югозапад, все така със сила 5 бала. Беше нормалната смяна и нагласих авторулевия, за да продължи със страничен вятър.


	Не беше минала и минута, откакто бях слязъл обратно в каютата, когато огромна вълна връхлетя с все сила, накланяйки яхтата на повече от 60°. „Джошуа“ се бе леко накренила, когато тя я удари. Каютата пое най-силния удар и за миг си помислих, че всички илюминатори от надветрената страна са строшени. Нямаше щети… но нагласих авторулевия да посреща вълните три четвърти отзад. Кокпитът беше пълен с вода.
	Такава блуждаеща сриваща се вълна по всяка вероятност се дължи на пресичащото течение със скорост 1 възел, отбелязано на справочните карти за тази зона. Още повече че не бяхме далече от линията, където се срещат студените и топлите течения в зоната на субтропиците. Това са малки подробности, които не трябва да се забравят. Обаче това първо предупреждение дойде едва на 31° южна ширина. Внимание с южната пролет. Да не се забравя осигурителният колан, когато се излиза на палубата за каквото и да било.
	Добра Надежда е на 1500 мили и вятърът е добър. Десетина дни с това темпо…


	12 октомври — бурен вятър. Засега не е опасен, но духа от северозапад при падащ барометър и облачно небе. Значи депресията е на югозапад и приближава в един часа сутринта. Взех два реда рифове на грота и на бизана. Кливерът с площ 15 кв.м е заменен с щормовия кливер — 3,5 кв.м. Каква радост да се любувам на яхтата си, която лети така бързо с толкова малко ветрила!
	Морето не е истински бурно. То никога не е много развълнувано при северозападен вятър на депресия. След това може да стане опасно — когато вятърът обърне на запад, а после на югозапад, образувайки пресичащи се вълни.
	Вятърът се усилва на пориви. Рано сутринта намалих стаксела от 18 кв.м на 9, като го рифовах с един ред. Това е по-просто, отколкото да сменям стаксела, въпреки че невинаги е лесно, защото тези 9 кв.м тергал са трудна допълнителна работа — един голям пакет, който трябва да се стегне и да се свърже с рифщертите сред вятъра. Дълбоко изрязаните нокти са по-удобни за подобен род операции.
	Ветрилата пак са много: лагът показва 7,8 възла и вероятно малко повече от 8 при поривите на вятъра. Това е илюзия, защото зигзазите, причинени от пределната скорост в това доста бурно море, увеличават изминатото разстояние без реална полза. Свалям останалата част на грота и стаксела. Идеално: скоростта се стабилизира точно на 7 възла и е постоянна, под бизана с един взет риф и малкия кливер. Стъкмяването, доста облекчено, сякаш ми благодари. И ако този бурен вятър реши да си покаже зъбите след залез-слънце, ще бъде достатъчно да намаля 7-те кв.м на бизана, като обера един риф, за да може „Джошуа“ да продължи да се чувствува добре. (Инш Алла!) Ние сме на 35°30‘ южна ширина.
	Едва 9 часът сутринта е, когато небето се прояснява. Вятърът обръща от запад със сила само 4 бала, докато барометърът се качва с две деления. На обяд отслабва до 2–3 бала и ветрилата плющят сред развълнуваното море. Лъжлива тревога! Да пусна рифовете.
	Вчера при обедното определяне „Джошуа“ беше изминала 182 мили за денонощието. Днес само 173 мили, въпреки умерения вятър. Нос Добра Надежда е на по-малко от 1000 мили. Засега е излишно да слизам по` на юг. След няколко дни ще взема окончателното решение дали да мина близо до сушата и да се опитам да предам съобщение по някой рибарски кораб край Агуляшката плитчина, или да следвам пътя в открито море, на юг от 40-ия паралел, за да избягна опасната зона, където се срещат студените и топлите течения, които при бурен вятър могат да създадат чудовищно море (думата не е достатъчно силна) в района на Агуляшката плитчина. Засега Добра Надежда е едновременно и много далече, и много близо. Много далече, защото е на 1000 мили. Много близо, защото ще бъдем там след една седмица, ако всичко върви добре.


	Вече дни наред вятърът духа силно от югозапад и северозапад. Често в небето има буреносни облаци и отдавам образите рифове на ветрилата, когато има възможност.
	От две седмици се храня по-добре и се чувствувам в отлична форма, винаги съгласен да взема някой риф, друг път да го отдам, според небето, според времето. И денем, и нощем е все същото, спя на пресекулки, но спя добре, защото добре си върша работата. Последната седмица съм изминал 1112 мили, въпреки двата малки прехода от 128 и 122 мили.
	Когато вятърът е югозападен, температурата, пада до 12°С. Когато духа от северозапад, тя се качва до 15-16°. Интересно е, че аз, който не обичам студа, се чувствувам бодър и жизнерадостен, щом захладнее, защото съм добре облечен, а пък и югозападните ветрове, дори когато са силни, духат при хубаво ясно небе.


	Морето често е бурно, често сърфираме. Носът се повдига много по-добре отпреди. Тонът излишно тегло, от което се освободих в Плимът, увеличи сигурността и постиженията. Освен това „Джошуа“ носи само 400 л питейна вода, вместо 900-те по време на прехода Таити — Аликанте. Това прави още половин тон „по-добре“, който се прибавя към всички други „по-добре“. Но морякът никога не е напълно доволен от сигурността и постиженията на яхтата си, нормално е.
	За високите ширини това е жизненоважно. Испанците имат пословица „Muchos ocos hacen un mucho“ (Капка по капка вир става). И вчера, когато вятърът беше отслабнал на 4 бала, се възползувах, за да хвърля куп свещени дреболии, чийто списък би ме накарал да подскоча преди два месеца: кашон със сухари (15 кг), кашон с кондензирано мляко (18–20 кг), 25 л вино, 20 кг ориз, 5 кг захар, 10–15 кг от едно сладко, което не обичам, кутия с батерии за магнетофона.
	Остават ми достатъчно запаси, за да издържа още осем месеца. За изминалите близо два месеца можах да проверя грижливо какво консумирам.
	Що се отнася до бензина, същата работа: взех повече от необходимото… И хоп — четири бидона се озовават в морето заедно с 10 л спирт за горене. Пак по-малко за носене. Хвърлих и едно руло 18-милиметрово найлоново въже, което тежеше 25–30 кг (ако хвърлям котва и ми потрябва, имам от 14-милиметровото).
	Все пак малко ми се сви сърцето, когато хвърлих въжето… Виждах отново лишенията и нощите, прекарани в работа под празния навес на „Ройъл Кейп Йот Клъб“ с Хенри Уейклъм, за да направим шкоти за ветрилата на „Ванда“ и „Мари-Терез II“ от дебели найлонови въжета, изхвърлени от китоловните кораби по време на скитническия ни престой в Кейптаун. По онова време бихме се влачили цял километър по корем за това руло 18-милиметрово въже, скъпоценно почти колкото нашите яхти! Но играта вече не е същата, както по времето на кофите за смет и на яхтата чудо.


	Благодарение на това допълнително олекотяване (около 170 кг хранителни припаси, бензин и въжета) можах да освободя напълно носа и кърмата и да съсредоточа максимално тежестите в средата. Колкото и да е незначително, това ми даде възможност да спечеля, макар и малко по следните три точки:
	А) _Яхтата стана по-бърза при слаб вятър._ Може и да е маловажно, но предпочитам „Джошуа“ да завърши това плаване колкото се може по-бързо, тъй като една спечелена седмица може да се окаже решаваща за проблема здраве.
	Б) _По-малко вдигнати ветрила при силен вятър,_ следователно по-малко умора и трудности, когато трябва да се маневрира или да се намалят още ветрилата. И по-малко износване на стъкмяването за едно и също разстояние.
	В) _По-голяма сигурност при големите бури на юга_ (и дори при обикновени бури) благодарение на тези 170 кг по-малко, при което стана възможна максималната концентрация на товарите.
	Тази последна точка е от основно значение, въпреки индусите, които мрат от глад, и приятелите, които нямат възможност да снабдят яхтите си с хубаво руло ново найлоново въже. Защото освен индусите и обеднелите приятели виждам тягостна картина: силната буря, която преживяхме с Франсоаз преди няколко години и по време на която „Джошуа“ за малко не направи овъркил през носа. Пред това рулото 18-милиметрово въже, бензинът и дори унищожената храна нямат никакво значение. _Съдбата разбърква картите, но играем ние_.
	Скоро ще започне играта ни с високите ширини. Ще я започна без излишни карти… с изключение на кинокамерата „Болийо“ може би.
	Около обяд нос Добра Надежда е на 310 мили на изток-североизток. Още не зная откъде ще мина. Барометърът се е покачил. Мисля, че зная. Но не е сигурно. В този район всичко може да се промени много бързо.


>>	6. Играя, губя… Играя… Печеля!

	На 19 октомври, петдесет и девет дни след тръгването, мястото ни сочи, че се намираме на около 40 мили югозападно от Иглен нос, крайната точка на Южна Африка.
	Вчера цял ден небето беше облачно, със северозападен вятър със сила 5 бала, който през нощта премина в югозападен. Налягането, и без това високо, продължаваше да се повишава. Днес достигна необичайната цифра 770 мм, което означава, че постоянният антициклон над Южния Атлантик се е преместил доста близо до зоната, където плава „Джошуа“. От няколко дни се опитвам да уловя метеорологичната сводка на честотите, посочени в книжка №196: нищо. И дори да чуя сигналите „ти-ти-тит“, излъчвани от радиостанциите на Южна Африка, това не би ми помогнало, защото тези емисии по морза се предават по някакъв международен код и за мен звучат като староеврейски.
	Староеврейски или не, почти сигурно е, че при толкова високо налягане вятърът ще обърне от изток днес-утре. Немного силен, надявам се…
	Ако бях играл според правилата, „Джошуа“ щеше да тръгне възможно най-бързо на юг, за да се отдалечи от периферията на високото налягане, и нямаше да рискува да изпусне силните западни ветрове. Но играта започна вчера: намерението ми е да мина през Агуляшката плитчина, близо до сушата, за да предам по някой кораб съобщение на „Лойд“. С малко късмет (или с повече късмет) „Джошуа“ би трябвало да срещне там някое риболовно корабче, на което да хвърля една пратка за „Сънди Таймс“.
	Снех бордовия си дневник, страница по страница, в два екземпляра. Това ще намали двойно рисковете, когато ги хвърлям на палубата на рибарския кораб. Филмчетата са затворени в две водонепропускаеми торбички от плътна пластмаса, които ми дадоха Стив и Боб, с адреса на „Сънди Таймс“ и указания за изпращането им на четири езика. Прибавих и няколко филма със снимки: Тринидад със зелените покриви, басановият пеликан, четящ флаговете MIK, дорадата, хванала се на въдицата в началото на пасатите, ято летящи риби, албатроси, орляк от малки сребристи птички с плавателна ципа на краката, които приличат малко на чучулиги и които ни съпровождат от няколко дни, делфини, които играят с „Джошуа“, животът в морето, съвсем прост, съвсем прозрачен, със затишията и разбиващите се вълни.
	Мисля си за радостта на Робърт, Стив и Боб, ако получат някоя от тези пратки, съдържащи толкова чудеса. Виждам радостта на Франсоаз, като разбере, че на борда всичко е наред, че не съм измокрил всичките си дрехи, че не съм отслабнал (защото тя няма да разбере, че съм отслабнал, това не е нейна работа). Виждам възбудата на децата си, които викат из цялата къща: „Джошуа“ минава край нос Добра Надежда!
	Въпреки всичко тежка е ролята да успокояваш семейството и приятелите си, да им пращаш вести, снимки, да им разказваш за живота, да им предаваш онова безкрайно ценно нещо, онова невидимо, крехко растение, наречено надежда. Разумът ми крещи да играя сам, сам, без да се обременявам с другите. Разумът би искал да бързам на югоизток, далече от сушата, далече от корабите, във владенията на силните западни ветрове, където всичко, ако не е лесно, поне е просто, и да оставя на север опасната зона, в която се срещат топлите и студените течения.
	Но един друг глас настоява от няколко дни: „Ти си сам и все пак не си сам, другите имат нужда от тебе и ти имаш нужда от тях. Без тях ти не би стигнал доникъде и нищо не би било истинско.“


	Слънцето отдавна е залязло, когато сърцето ми започва да бие: туп-туп-туп… фарът на Иглен нос!*
	[* Иглен нос е най-южната точка на Африка и бележи границата между Атлантическия и Индийския океан. Нос Добра Надежда се намира в Атлантическия океан, на петдесетина мили северозападно от Иглен нос. — Б.а.]
	Макар и да зная, че в нашата епоха на модерни таблици и на астрономическо точно време по радиото едно безупречно ориентиране спрямо брега е нещо обикновено, то ще остане за мене завинаги обкръжено с ореола на магията, като отговора на звездите, които запитах преди малко: „Къде съм?“ И звездите отговориха: „Не се притеснявай, ще видиш Иглен нос преди полунощ.“ Сърцето ми се стопля, като виждам слабото проблясване на фара, което се появява сред тъмните вълни, там, където го търсех с бинокъла два часа след едно определяне по звездите. Топлина в сърцето и малко тръпки по гърба… защото това е велик нос.
	Малко след залез-слънце вятърът задуха от юг и отслабна. После обърна от юг-югоизток.
	„Джошуа“ плава на бейдевинд, а фарът се вижда добре на една ръка отляво на стаксела.
	В два часа сутринта всички ветрила са рифовани на последния ред при югоизточен вятър със сила 7 бала. При толкова високо налягане трябваше да го очаквам. И все пак съм щастлив, без да мога да кажа защо.


	Фарът е на не повече от 8 или 10 мили, когато решавам да остана в дрейф на другия халс и да дочакам деня, за да взема решение.
	Изведнъж се почувствувах много изморен. Трябва да спя, та дори и само час-два. Интересно до каква степен умората може да смаже човека без предупреждение: държиш се, държиш, се, държиш се… и внезапно рухваш.
	Запалвам сигналния фенер и слизам да си легна. Всичко е ясно, там, където „Джошуа“ дрейфува, няма кораби. Те минават съвсем близо до сушата или много по-далече, в открито море, за да използуват теченията.


	Скоро ще бъде 4 часът сутринта. Спах като заклан и цялата ми умора отлетя. Протягам се, прозявам се, запалвам примуса. Малка чаша кафе, а после голяма чаша с „Овомалтин“ и три сухара, намазани с масло и портокалов мармалад. Чувствувам се в отлична форма.
	Тръгнах отново с лавиране, без да има нужда да пипам шкотите, нагласени за бейдевинд. Сега фарът е на един пръст отдясно на стаксела, тъй като вятърът е обърнал в източен-югоизточен, докато спях. Отслабнал е до 4–5 бала.
	Не отпускам рифовете, защото всичко показва, че вероятно ще излезе бурен югоизточен вятър. Излишно е да се опитвам да го преодолея, като лавирам дни и нощи в Агуляшката планина, и на всичко отгоре с насрещно течение и опасност от кораби. Плаването е компромис между изминатото разстояние и изразходваната умора както за екипажа, така и за яхтата. Впрочем умората много бързо може да нарасне като лавина.
	Решението да се отправя на юг може би не е най-доброто: „Джошуа“ рано или късно ще попадне в зоната близо до Агуляшката плитчина, където се срещат морските течения. Ще бъде опасно, в случай че задуха бурен вятър, независимо от посоката му.
	Остава единственото правилно решение: дрейфувам в открито море в очакване вятърът да задуха отново от запад, въпрос на два-три дни. Но преди да остана на дрейф, бих могъл лесно да мина с попътен вятър край сушата между Иглен нос и нос Добра Надежда, за да направя една обиколка във вътрешността на залива Уокър. На картата е отбелязано, че там има малко пристанище, следователно може да има и яхти. Днес е неделя, сигурно ще срещна някоя из залива и ще й дам торбичките си с филми.
	Ще бъде съвсем просто. Ще направя двоен удар… защото сигурно ще науча нещо за Лойк, Бил Кинг и Найджъл, благодарение на откъслечните съобщения, събирани оттук-оттам по вестниците. Нито веднъж не чух да произнесат имената им в емисиите на Би Би Си, предназначени за чужбина. Вести от приятелите! Къде ли са те?…


	С настъпването на деня вятърът се усилва, сила 6 бала. Към 7 часа сутринта, почти 7 бала след един час. Небето е прекрасно, без нито едно облаче, брегът е на 5–6 мили, морето — малко бурно, но „Джошуа“ се носи с попътен вятър. Три определяния, направени през интервал от няколко минути, потвърждават положението ми: заливът Уокър е на 20-ина мили.
	Силата на вятъра е цели 7 бала. Скоро ще задуха бурният вятър. Водните пръски литват високо над корабите, които пътуват към Иглен нос. За другите, онези, които отиват на север, е чудесно. За „Джошуа“ също… но се чудя дали в залива Уокър ще намеря някоя яхта, излязла в това време. Смених старите си флагове MIK с нови.
	Все повече ме обзема чувството, в залива Уокър ще се проваля, защото там нито една яхта няма да си покаже носа. Бурята вече се развихря. И може би от някои от корабите, с които се разминах преди един час, са съобщили за мене на „Лойд“. Неприятното е, че ще съобщят, че държа курс към Европа…


	Сега заливът Уокър е вече на 15-ина мили и ми е празно, убеден съм, че в такова време няма да има яхти. Няма и рибарски кораби, щом е неделя. Но всички търговски кораби, с които се разминавам или които ме задминават, могат да видят флаговете ми MIK… държа курс на север.
	Едно малко, черно, жалко корабче изпуска от комина си големи кълба дим, които се носят напред. Вероятно плава най-много с 8 възла, защото „Джошуа“ се движи със седем и то отдавна се мъчи да ни настигне. Скоро и това ще стане…
	Слизам бързо да напиша послание в два екземпляра, в което моля капитана да забави ход, като държи съвсем прав курс, за да мога да го настигна и да му хвърля пратката си. В съобщението уточнявам също, че продължавам към Австралия въпреки привидния си сегашен курс. Плътно навивам изписаните листи и ги вкарвам в малките алуминиеви капсули от опаковките на филмите. Във всяка капсула съм сложил парченце олово, за да тежи повече. Ако първото послание падне във водата, ще ми остане вторият екземпляр. А пък ниската палуба на този товарен кораб ще бъде много удобна за изпращането и на пластмасовите торбички, завързал съм ги (отделно, разбира се), за да мога да ги хвърля достатъчно далече, въпреки вятъра.
	После отново се връщам в кокпита с двата снаряда и прашката.
	Черният товарен кораб е на 25 м от десния ми борд. Трима души ме гледат от мостика. Пляс… Посланието ми пада на носовата част на палубата. Един от офицерите е допрял пръст до слепоочието си, сякаш иска да ме попита дали съм с всичкия си, като стрелям по тях.
	Мостикът се изравнява с мене. Крещя: „Послание, послание“. Гледат ме ококорени. От това разстояние и с оловни топчета бих могъл да уцеля с три удара трите им фуражки. Няма да могат да се кокорят повече! Когато бях малък, се упражнявах да улучвам с прашка консервна кутия, която един от братята ми хвърляше във въздуха. Прашката е като пинг-понга, никога не се забравя, дори след години. Но не смея да им изпратя на мостика втория екземпляр от посланието, тъй като с алуминиевата капсула няма да съм така точен, както с оловното топче: мога да счупя някое стъкло или да ударя някого от тях.
	Мостикът почти се изравнява с носа ми. Бързо, трябва да опитам да не пропусна момента. Размахвам пакетчето, като показвам с жест, че искам да им го дам. Един офицер ми прави знак с ръка, че е разбрал, и тутакси завъртва руля, за да доближи кърмата. За няколко секунди централната част на палубата е на 10–12 метра. Хвърлям пакета… Безупречно!
	Време е да бягам… но ето че правя голяма грешка, като хвърлям втория пакет, вместо да се втурна на румпела и да се отдръпна. Бях спечелил по всички точки с първия си удар. Ще загубя по всички с втория. Когато се спускам на румпела, вече е много късно. Кърмата на товарния кораб продължава да се приближава. Още повече че съм почти обезветрен от кораба, който мина от дясната ми страна, а аз се движа на десен халс.
	„Джошуа“ се отдалечава… но не достатъчно бързо. Работата е на косъм, ала задната част на палубата закача гротмачтата. Вдига се ужасен шум, остъргана черна боя се посипва по палубата. Форщагът на гротмачтата е изтръгнат, а после и щагът. Коремът ме свива. Напорът върху мачтата разклаща „Джошуа“, тя се поднася към кораба… и праас!… бушпритът е огънат 20, 25°. Стоя смаян.
	Свърши се, черното чудовище отмина. Заставам на дрейф, за да спася мачтата и да тръгна на ляв халс. Дрейфът ще ме отдалечи от брега, това в момента е най-важното, за да мога да поправя щаговете без бързане.
	Товарният кораб, разтревожен по всяка вероятност, измени курса си. Правя му знак, че всичко е наред, защото, ако дойде да ми помага, би ме довършил!


	Често една дреболия ме раздразва и може да ме съсипе. Но при истинско трудно изпитание сякаш ставам хладнокръвен и прозорлив наблюдател, дошъл от друг свят. Дори не прочетох името на товарния кораб, тъй като се заех с най-същественото: да спася мачтата.
	Нищо друго няма значение. Не изпитвам нито гняв, нито умора. Не прошепнах: „Хубавото пътуване свърши, с такава авария няма да можеш да продължиш «без спиране», ще трябва да отидеш на ремонт в Кейптаун или на Света Елена.“ Да спася мачтата, без да мисля за нищо друго. После ще видя какво трябва да правя още. Ала най-вече, най-вече не бива да мисля за изкривения бушприт, който не може да се поправи с подръчни материали.
	Играх, загубих, това е всичко, но то не е трагедия. Просто е като временна упойка. После може би ще боли. Но това „после“ е далече и сега ме му е времето да се мисли за него.


	Реагирах по същия начин, макар и стократно по-бурно, когато пред Дърбан пристъп на югозападен вятър ме помете от борда на „Мари-Терез II“ в морето.
	Бях във водата, вода, станала много лека от неизброимите мехурчета пяна на огромната разбиваща се вълна, която обърна яхтата. Бях успял да зърна за миг как бе изтръгнат капакът на люка към каютата. С такава дупка и кил над водата на „Мари-Терез“ не оставаше нищо друго, освен да отиде на дъното. А аз не изпитвах никакво отчаяние, никаква мъка. Само прошепнах: „Този път, приятелче, работата ти е спукана.“ Припомних си редовете от „Земя на хората“, където се говори за съдбата, за необходимостта да се следва съдбата, какъвто и да е краят. И аз щях да свърша като газелата на Сент-Екзюпери, чиято съдба беше да скача на воля под слънцето и да свърши някой ден в ноктите на лъва. Но в тази хладка и толкова лека вода не съжалявах за нищо, готвех се спокойно да тръгна на последното си пътуване.
	{img:avaria.png}
	„Мари-Терез II“ се беше изправила, преди да погълне смъртоносната доза вода през големия отвор на люка. Лесно се качих на борда, влачейки със себе си капака. И после изпомпвах пет часа поред.


	Двата щага са поправени за по-малко от два часа след сблъскването. Не се наложи да се катеря по мачтата, защото само долните стяги на проволката се бяха приплъзнали надолу.
	Краспиците не са помръднали благодарение на гъвкавото им свързване. А от мачтата съм изпълнен с възхищение: в момента на удара приличаше на въдичарски прът, огънат от огромна риба тон! Това засили доверието, което инстинктивно изпитвах към този добър стар телеграфен стълб. Всъщност имах голямо щастие в нещастието си.
	Остава проблемът с бушприта. Тук е по-сложно. Този бушприт е дълъг 2,08 метра. Направен е от стоманена тръба с диаметър 80 мм и дебелина 5–6 мм, подсилена отвътре с втора стоманена тръба. Бушпритът се бе извил много леко по време на топлата галванизация и за да го изправя, ми се наложи да работя на кея близо час заедно с един приятел.
	Значи ще трябва да захвана форщага за вълнореза и да се лиша от удобствата на бушприта… за повече от 20 000 мили, които трябва да измина до Плимът, на една осакатена „Джошуа“. Това ме отчайва. Ще видим утре, много съм изморен.


	_21 октомври_
	Силен югоизточен вятър. Най-накрая улових метеорологичната сводка на Кейптаун в часовете на новините. „Джошуа“ спокойно дрейфува под великолепното слънце, което сипе искри по пяната на разбиващите се вълни.
	През последната нощ спах малко. През цялото време мислех за моя бушприт. Струваше ми се, че Хенри Уейклъм е тук, до мене. От време на време прошепвах: „Господи, ако беше тук, щеше вече да си намерил начин да го изправиш.“
	Вчера, когато поправях щатовете, проблемът с бушприта остана на заден план и аз чувствувах до себе си присъствието и дъха на приятеля си. От време на време му говорех. Молех го да не изпуска френския ключ, с който закрепвахме стягите на проволките. И той ми помагаше спокойно, без да ме нагрубява, без да споменава и думичка за истинския проблем. Щаговете бяха дреболия, проста работа с ключа, със стягите, с 6-милиметровите гайки. Нямаше нужда да си гениален, достатъчно бе да не изпуснеш ключовете зад борда по време на някое разлюляване при дрейфа. Истински сериозната работа беше бушпритът, но не трябваше да мисля предварително за това.
	Когато Хенри и аз трябваше да разрешим някакъв труден проблем, нито единият, нито другият имаше право да говори за тока. Забранено беше да извикаш: „Ей, хрумна ми нещо, ти как мислиш?…“ Беше забранено, защото решението не бе достатъчно назряло и да се подхвърля идея, недоизпипана докрай, означаваше да губиш времето на другия, да му попречиш да я „остави да узрее“. И чак вечерта или на другия ден разменяхме възможните решения. Всичко беше обмислено до най-малката подробност и трябваше само да се заловим за работа, без налучкване, по най-късия път.


	_21 октомври_
	Сутринта морето е още бурно, но силният вятър е стихнал.
	Два часът следобед: морето се е поуспокоило. Вятърът отслабна много. Все пак не е толкова слаб, че да намали бордовото клатене. Приготвих една четворна талия и резервния гик на бизана, с който ще се увеличи ъгълът на тяга на талията. После закрепвам гика към предния битенг с помощта на един шегел. Не, не става, трябва втори шегел, за да се образува кардан и да се даде възможност на лоста да играе в двете посоки — хоризонтално и вертикално.
	Да, сега е добре. Вторият фал на стаксела служи за топенант. Държи здраво и леко се поклаща. Поставям верига от 10 звена между края на бушприта и външния край на гика (веригата няма да се разтяга като въже), закрепям талията в противоположния край и натягам с голямата лебедка „Гойо“. Невъобразима е обединената мощ на един двоен скрипец и една лебедка… чувствувам, че ще се разплача, толкова е красиво… бушпритът започва да се изправя лекичко, лекичко, лекичко, полудявам от радост!
	Хенри… стари приятелю… би бил горд с ученика си!


	На залез-слънце всичко влезе в релсите. Бушпритът е прав както преди, веригите под него и отстрани са опънати. Това са галванизирани 10-милиметрови вериги. Една от тях се беше разтегнала с няколко сантиметра при сблъскването и трябваше само да отрежа две халки. Ако те бяха от метални въжета, аварията щеше да се поправи доста по-трудно. Леерът, който понесе страхотен удар, е също на мястото си, изправен, добре завинтен, като нов.
	Мъртъв от умора и вълнение, си лягам, пребит, след като изгълтах всичко на всичко една консервна кутия супа за вечеря.
	Завчера играх и загубих. Тогава виждах Хенри и цялата му мощ. Виждах и Цезар, майстора при строежа на „Джошуа“. Когато някоя ламарина не искаше да заеме мястото си, Цезар повтаряше: „Човекът винаги е най-силният.“ И накрая ламарината придобиваше формата си.
	Умората ми е много силна, обаче се чувствувам като зареден с динамит, готов да погълна целия свят и да му простя всичко.
	Днес играх и спечелих. Отново намерих хубавата си яхта.


>	Втора част

>>	7. Добра надежда

	На 24 октомври „Джошуа“ прекоси дължината на Иглен нос, на 200 мили от сушата. Ще продължи пътя си на юг-югоизток до утре, за да се отдалечи още и да остави далече вляво зоната, където се сливат теченията.
	Днес е шестдесет и третият ден в морето и между обедните определяния са изминати 7882 мили. Това представлява една четвърт от пътешествието Плимът — Плимът покрай трите носа.
	Атлантикът остава назад в браздата. Напред е Индийският океан. Всъщност „Джошуа“ не е още в Индийския океан, въпреки теоретичните граници, а в no man’s land*: водите на Добра Надежда. Те се простират между географската дължина на носа и тази на Дърбан, около 600 мили.
	[* Ничия земя. — Б.пр.]


	Тези места могат да станат опасни — често по-опасни от Хорн — заради Агуляшкото течение. Много яхти с размери от 8 до 15 метра си спомнят за тях: „Атом“, преобърната в открито море край Добра Надежда, се изправи, сплескана като понтон. В същите тези води „Охане“ попадна на най-ужасното време през цялото си съществуване. А вече познаваше нос Хорн. „Марко Поло“, „Ева“, „Адиос“, „Уок Ъбаут“ (Разходка), „Ванда“, „Мари-Терез II“ и още много други се преобърнаха или бяха сериозно повредени между Дърбан и Порт Елизабет от сриващите се вълни, вдигнати от много силния вятър, срещу Агуляшкото течение, което на места достига 5 възла.
	Според лоциите най-опасната зона се намира югоизточно от Агуляшката плитчина, където честите бури и ветрове вдигат огромни вълни, които се усилват при срещата на топлото солено течение, идващо от Индийския океан, и студеното, по-слабо солено течение от Антарктида. Когато си наблюдавал вълненията, предизвикани от разликите в солеността при преминаване през шлюзовете на Панама, предпочиташ да минеш на голямо разстояние от подобни явления, пренесени в мащабите на океана.


	Вчера имаше бурен западен вятър. Днес радио Кейптаун съобщава, че до полунощ не се предвижда нищо особено. Би трябвало да се възползувам от това, за да избързам. Но оставям „Джошуа“ да се влачи с 6 възла на долния риф, а би се движила с повече от 7, ако заменя щормовия кливер — 5 кв.м, с кливера — 15 кв.м, и вдигна големия стаксел вместо тази носна кърпичка — 3,5 кв.м. Трябва да отстъпя пред неоспоримия факт: не се чувствувам вече в добра форма. Миналата нощ едва дремнах, защото имаше силен вятър, стояща вълна и се опасявах от сливане на теченията.
	Сега небето е доста ясно, вятърът е между 5 и 6 бала, западен, без бурни пристъпи и барометърът като че ли се стабилизира на 760 мм. И все пак морето е необикновено. Изведнъж се успокоява, когато вятърът падне до 5 бала, а щом вятърът задуха с 6 бала, много бързо става бурно, с големи сриващи са вълни при по-слабите пристъпи при хубаво време. Ето защо се страхувам да вдигна кливера с площ 15 кв.м, тъй като, ако времето се влоши отново, трудно ще го прибера. Вчера през нощта с големи усилия овладях кливера и го смених с щормовия кливер. Движенията ми бяха несръчни и все не успявах, трябваше ми тройно повече време да завържа рифщертите и въжетата. И нещо още по-сериозно — рефлексите ми бяха забавени: необяснимо как се оставих водата да ме изненада на бушприта и бях измокрен до коленете, без изобщо да видя приближаването на вълната. Може би се дължи на недояждането и умората, натрупана през последните дни.
	Наистина бих искал да премина през това мръсно място с повече ветрила. Но ако времето се развали, а тук това може да стане много бързо, ще бъда подготвен по-добре, ако съм под намалени ветрила. По-разумно е, защото сега се чувствувам отпаднал. Не, няма нищо обезпокоително, далече съм от такава мисъл… но искам от „Джошуа“ да даде всичко, което може, докато се качвам по течението.
	Отвън са високите ширини и морето бучи леко под западния вятър със сила 6 бала. Вътре са спокойствието и тишината на малкия ми свят. Пуша, замечтан пред глобуса, подарък от приятелите ми от „Дамиен“*.
	[* Тръгнали на 25 май 1969 г. от Ла Рошел на околосветско пътешествие за пет години на борда на „Дамиен“, изящен малък 10-метров дървен тендер, със слаба водоизместимост, Жерар Жанишон и Жером Понсе (както и Бернар Гийо до Антилските острови) изминаха 20 000 мили по малко посещавани пътища: Шпицберген, Гренландия, Нюфаундленд, после Антилските острови, източния бряг на Южна Америка, с изкачване над 1000 км по течението на Амазонка. Накрая нос Хорн, покрай който минават на 4 март 1971 г. от изток на запад. Когато взимат курс към нос Добра Надежда, на 20 мили от Южна Джорджия, при вятър 60–70 възла „Дамиен“ се преобръща три пъти за един ден. По време на едно преобръщане яхтата стои 5 минути с кил във въздуха.
	Мачтата е загубена и на екипажа са необходими 10 дни, с едно набързо скърпено стъкмяване, за да стигне до Южна Джорджия. Там, подпомогнати от екипа на „Бритиш Антарктик Сървей“, прекрояват ветрилата и стъкмяват „Дамиен“ с помощта на 7-метровия остатък от мачтата. С това стъкмяване ще достигнат Кейптаун след 20 000 мили плаване, едно от най-разнообразните…
	През октомври 1971 г. „Дамиен“ е поправена, готова да тръгне отново към Кергелен, откъдето ще продължи околосветската си обиколка. За първите две години от плаването им се разказва в книгата „Околосветското плаване на Дамиен“ (изд. Арто). — — Б.фр.изд.]
	Те тръгнаха на север, аз — на юг. Едно и също е, щом сме в открито море, в яхтите си.
	Разглеждам внимателно дългата крива, отбелязана на глобуса. Това е пътят на „Джошуа“ от Англия насам, с делфините и албатросите, с радостите и мъките й понякога.
	По време на плаването Таити — Аликанте Франсоаз и аз отбелязвахме по същия начин изминатия път на един мъничък глобус, изпратен от децата ни. И винаги изчаквахме „Джошуа“ да измине 10° дължина или ширина, преди да удължим чертата. Не го правехме по-рано, защото това би ни донесло нещастие и би привлякло неблагоприятен бурен вятър или постоянно безветрие.


	Свалям големия стаксел на залез-слънце, но оставям щормовия кливер. Малко преди полунощ отпускам един риф на грота и един на бизана. Вълнорезът фосфоресцира и браздата се разстила назад, далече, далече, цялата искряща.


	Мисля си за мореплавателите, които са плавали с големите ветроходи. Векове наред те са кръстосвали океаните за открития и търговия. И винаги заради морето. Мисля за онова, което са ни завещали в лоциите и справочните карти, където думите биха искали да говорят за морето и небето, където стрелките биха искали да разказват за теченията и ветровете, тревогите и радостите на тези моряци, като че ли това е възможно, като че ли познанието на великите закони за морето би могло да се предаде, като че ли морето би могло да се опише с думи и стрелки.
	Обаче… виждам се отново на остров Мавриций, преди петнадесет години, да разучавам лоциите и справочните карти предвид пътуването от Порт Луис до Дърбан. Подчертавах с червено злокобните знаци за приближаването на бурен югозападен вятър, духащ срещу Агуляшкото течение, със синьо подчертавах благоприятните указания за връщането или задържането на хубавото време. Затварях очи и се опитвах да видя и да почувствувам всичко, което прозираше зад тези прави стрелки, зад тези сухи изречения, зад цялата тази строга научност, пълна със скрити неща, които искаха да проблеснат в мене.
	Когато тръгнах към Дърбан, на няколко пъти ми се стори, че вече бях изминал този път. Морето се беше освободило от обвивката на думите и аз преживявах отново един изминат път, разчитайки предварително посланията на Индийския океан за война или мир.


	164 мили, отбелязани при измерването на следващия ден. „Джошуа“ се намира на 70 мили навътре от крайната граница на айсберга, но достигна 40-ия паралел и сега може да плава на изток-североизток, за да напусне утре зоната на ледовете, като същевременно остане встрани от зоната на сливането на теченията.
	Небето е покрито с многобройни сплескани купести облаци, истински облаци на хубавото време за тези ширини, а понякога големите пространства синева са почти без перести облаци. Вятърът, със сила 6 бала на зазоряване, обърна на запад-северозапад. Тази смяна малко ме тревожи, тъй като не успях да хвана метеорологичната сводка. Но барометърът е стабилен, това е най-важното. Морето е много красиво, искам да кажа, силно развълнувано. В замяна на това разбиващите се вълни не са много и, общо взето, не са твърде опасни.
	Пак изкарах по-голямата част от нощта в кокпита заради пунктираната червена линия на справочната карта (границата на ледовете). Втората безсънна нощ не ме измори. Все пак време е да напусна тази зона, иначе запасите от тютюн и кафе няма да ми стигнат, за да завърша пътешествието! „Джошуа“ се движи със 7 възла. С такъв ход скоро ще прекосим границата.


	Чудя се дали липсата на явна умора у мене не е по-скоро един вид хипнотична упойка от общуването с това море, излъчващо такава неподправена сила, изпълнено с призраците на всички красиви кораби, загинали по тези места, които сега ни съпровождат. Наблюдавам го съсредоточено и съм пълен с живот като него. Усещам, че и то ме гледа и че все пак сме приятели.


	Днес допуснах две сериозни грешки, първите от началото на пътуването. Бях определил дължината. Вместо веднага да прибера секстанта, както се прави винаги по тези ширини, аз само го сложих в кутията му и го подпрях в един ъгъл на кокпита: трябваше да регулирам малко ветрилата, беше много важно да го направя, преди да сляза отново, е, само за няколко секунди. Всъщност това спокойно можеше и да почака.
	Тъкмо обирах слабината на фала на бизана, когато доста голяма сриваща се вълна заля руля. Зърнах я с крайчеца на окото си и ето ме на вантите, свит на две, за да не се измокря, когато залее задната каюта и напълни кокпита. Секстантът плава във водата.
	За щастие не съм сложил осигурителния колан, бос съм и много подвижен. Скачам, преди разклащането, което ще последва, да изпрати секстанта през борда с половината или три четвърти от водата, насъбрала се в кокпита. Вече съм в каютата, едновременно горд и засрамен от двойния блестящ удар.
	Изваждам секстанта от кутията му, избърсвам го с кърпа и го подпирам с възглавници в дъното на лявата койка, „ти се връщаш отдалече, приятелче“. Трябва да изплакна кутията отвътре, за да отстраня веднага солта, която може да поеме отново влагата и бързо да повреди огледалата.
	После запалвам примуса, за да изсуша на тих огън кутията, поставена на азбестова плоча, и се качвам да рифовам още един ред на грота, още един на бизана и един на стаксела. Вятърът, все така запад-северозападен, духа почти постоянно със сила 7 бала. Все пак за тези ширини това е хубаво време.
	Когато слизам отново долу, очите започват да ми парят. Кутията със секстанта още не се е подпалила, но сигурно вече е суха. Угасявам примуса, събувам ботушите си, свалям осигурителния колан, мушамата, избърсвам ръцете си, лицето и врата, нахлузвам подплатените си терлици и запалвам цигара. Едно кафенце? Едно кафенце? Боже мой, колко ми е добре вътре, когато вън реве бурята.
	Доволен съм от себе си, че намалих ветрилата: добри рефлекси, силна ръка. Стакселът се подчини без възражения, когато го накарах да глътне наведнъж 7 кв.м от рифа, нито една рифщерта не ми се изплъзна от ръцете.
	Пуша, мечтаейки пред картата. „Джошуа“ се държи чудесно под толкова малко ветрила, няма почти никакво криволичене въпреки ограничената скорост. Утре ще бъдем далече. 180 мили? 190? Справочната карта дава 1 възел благоприятно течение за този район. Това ще рече, че може би ще надскочим тавана от 200 мили, ако вятърът се задържи. Не съм изморен.
	Е, „Джошуа“, май ще се промъкнем край нос Добра Надежда с върховни усилия!


	Още не съм изпушил цигарата си, когато една огромна сриваща се вълна ни удря с всичка сила откъм левия борд и лягаме почти хоризонтално. Всички илюминатори се пръснаха на парчета… не, здрави са (поне тези на каютата ми), не мога да повярвам. Струва ми се, че едновременно с приглушения шум на падащата вода чувам и удари с чук по лист ламарина.
	Отварям люка и подавам глава. Ветрилата плющят, защото яхтата се е обърнала с нос срещу вятъра. Почти не е за вярване, но гиковете не са счупени въпреки контрашкотите. Бях отпуснал гика на грота в случай на рязко разклащане при бакщаг. Късмет, контрашкотът на бизана от 10-милиметрово найлоново въже се скъса. Беше старо въже от три години, което може би трябваше отдавна да подменя… но го обичах, бях свикнал е него, беше издържало при Таити — Аликанте. Скъсването по всяка вероятност спаси гика на бизана, но той, отклонявайки се под напора на водата към центъра, счупи напълно плоскостта на флюгера. Не е сериозно: благодарение на простото монтиране са достатъчни от десет до тридесет секунди, за да се смени флюгерът. Имам още седем резервни и материал, от който да направя нови, ако се наложи.
	Излизам да включа щурвала и бързо се прибирам, вече мокър от пръските, вдигнати от вятъра. Прозорчетата на задната каюта са здрави, сърцето ми се стопли, като ги видях всички на мястото им. С помощта на вътрешния щурвал изпълвам ветрилата с вятър и отново се качвам на палубата да заместя флюгера с друг, много по-малък, нагласен за попътен вятър, защото „Джошуа“ се движеше бакщаг, когато сриващата се вълна я удари. Остава да подменя контрашкота на бизана с нов. Речено, сторено. Този път го разхлабих доста, както при грота.


	Сега на палубата всичко е наред. Мога да сляза на топло и да подредя малко каютата.
	Прибирам глобуса от мивката, от дясната страна, и го заклещвам отново на мястото му, от лявата страна. Остров Ява е малко одраскан.
	Секстантът… бях го забравил върху лявата койка, затрупан с възглавниците. Сега ме гледа от дясната койка. Горкият, ако не е пострадал от този удар, значи наистина има господ за секстантите и за глупците. Първи пропуск — забравих го в кокпита, втори пропуск — върху _надветрената_ койка… Скочил е от 2,50 м през каютата, когато „Джошуа“ легна. Едно от трите крачета се е счупило до самата основа. А при това е с диаметър 5–6 мм. Върху шперплатовата стена на едно от чекмеджетата има три дупки. Лявата е дълбока поне 5 мм, дясната е по-малка, а горната едва се забелязва. Тези дупки са от крачетата на секстанта, когато се е забил в чекмеджето.
	„Джошуа“ разполага с втори секстант, големия „Пулен“, с барабан, много точен и с бързо отчитане, особено удобно за снемане на звездите, с осветление, вградено в ръкохватката. Другият (сега с едно краче по-малко) е стар модел с нониус, с който много обичам да наблюдавам слънцето във високите ширини, защото е малък, лек, удобен за работа. Ще се опитам да залепя крачето му с лепило „Аралдит“, когато го намеря. Ще трябва също да регулирам огледалата, защото сигурно и двете сериозно са пострадали при такъв удар.


	Само един час по-късно „Джошуа“ ляга за втори път. Сега видях почти всичко.
	Приседнал на стола пред пулта за вътрешно управление, наблюдавах морето през малките правоъгълни прозорчета на металния купол. Вятърът бе отслабнал чувствително от първото лягане насам, беше най-много 6 бала. Но морето беше странно, със спокойни участъци, или въпреки че бе много бурно, периодът на вълните беше постоянен, без опасни сривания. В тези участъци бих могъл да обиколя двадесет пъти палубата със завързани очи. После, без преход, то ставаше неспокойно, люлееше силно и тогава застигащите се големи кръстосани вълни предизвикваха понякога доста мощни коси сривания. Вероятно преди малко ни удари подобна кръстосана вълна. После, за не повече от десетина минути, „Джошуа“ заплава отново в спокоен участък. После — отново в бурен.
	От време на време се изправях на стола, за да поемам на големи глътки въздуха и да чувствувам по-добре това, което ни заобикаляше. Когато морето беше по-спокойно, излизах и в кокпита, но не изпусках дръжката на люка, готов веднага да се шмугна вътре.
	Ако ми се наложи да мина втори път в същата посока край нос Добра Надежда, бих се придържал по всяка вероятност между 41-вия и 42-рия паралел (вместо към 40-ия), за да съм сигурен, че няма да се приближа прекалено много до зоната, където се сливат топлите и студените течения. Вярно е, че това би ме принудило да навляза много по-навътре зад червената пунктирана линия на справочните карти и съответно би ми се наложило да бодърствувам по-дълго. Миналата нощ бодърствувах доста заради ледовете, но тази нощ почти няма да ми се наложи, защото практически ще бъдем извън червената пунктирана линия. Значи, ако трябва отново да минавам оттук, може би пак ще мина по същия път, при условие че барометърът е спокоен. Сега е точно така. Дори от сутринта има тенденция да се качва.
	Отново бях слязъл да сръбна кондензирано мляко от кутията и да изпуша една цигара. После пак се върнах в наблюдателницата си и гледах морето през затворения купол. Прекосявахме нова развълнувана зона.
	Една изключителна вълна, която приличаше на малка дюна, се издигна зад кърмата. Не беше много стръмна, но бе може би два пъти, ако не и повече по-висока от другите. Още не се разбиваше и имах чувството, че тя няма да се срине, че просто няма нужда да се срива.
	Скочих на пода и се вкопчих с две ръце в щурманската маса, като притиснах гърди и се подпрях с крака. Ясно усетих внезапното ускорение, когато „Джошуа“ бе тласната напред. После яхтата леко се наклони, сякаш удари спирачка, и „Джошуа“ рязко легна. Водата бликаше през рамката на люка, но не съм сигурен дали въпросната вълна се бе сринала.
	„Джошуа“ се изправи за четири-пет секунди. Беше по-дълго, отколкото при първата вълна. Сякаш някаква могъща сила я притискаше към водата.
	{img:reflektor.png}
	И този път — никаква авария. Мачтите и краспиците издържаха. Ветрилата не се разкъсаха. За щастие контрашкотите бяха хлабави, а найлоновите въжета — еластични. Ако предметите, които ни изглеждат неодушевени, можеха да се изразяват и по друг начин, а не само да стискат зъби, бих чул страхотен рев горе на палубата. Дори малкият чудесен флюгер издържа и „Джошуа“ като че не бе завила срещу вятъра, защото отново заплава с попътен вятър, сякаш всичко вече бе забравено. Все пак се изненадвам, когато виждам радарния рефлектор на мястото му, на върха на оста си. И той е забравил вече.
	Сега почти съжалявам, че не останах залепен на стола, за да присъствувам на цялата сцена, приковал поглед в малките прозорчета на купола… но когато видях тази дюна, усетих, че „Джошуа“ може да направи овъркил през носа. И в такъв случай щях да си счупя врата в капака.
	При 6 бала да се преобърне през носа… добре зная, че е невъзможно… обаче по тези места всичко е възможно.
	Късно следобед вятърът отслабва още. Морето възвръща величието си, едновременно спокойно и могъщо.
	Чувствувам, че нощта ще бъде прекрасна, без яростни пристъпи. Ще трябва да опитам да се изтегна за един час на койката преди нощното бдение (възможна поява на ледове), защото съм под напрежение още от зори… (от няколко зори). Но слънцето скоро ще залезе, а аз не успявам да се изтръгна от съзерцанието на морето и яхтата.
	Въпреки всичко би трябвало да спя повече, на кратки интервали, това е лесно. Би трябвало и да се храня по-сериозно. Прекалено много се отдавам на тютюна и кафето. Поддържам се с трохи оттук-оттам. Би трябвало да намирам време за хубаво спане и за истинско обилно ядене. Защото няма какво толкова да правиш на една яхта, дори когато минаваш край нос Добра Надежда. Дори край нос Хорн. Но във водите край един велик нос много неща трябва да се „почувствуват“ и за това е необходимо да им посветиш цялото си време.
	Тогава се забравяш, забравяш всичко и виждаш само играта на яхтата с морето, играта на морето край яхтата, като оставяш всичко, което не е важно за играта в настоящия момент.
	Трябва да внимавам да не навляза в същността на играта по-далече от необходимото. Ето това е трудното.


	Още на следващия ден времето става много хубаво. Два дни вятърът духа леко от северозапад на югозапад, налягането е високо и слънцето блести в заоблената дълга западна вълна. Сякаш и морето е щастливо, че си почива.
	Тъпча се с огромен апетит, спя до насита през нощта, подремвам и през деня, ей така, когато ми се прииска. Определянето на 26 октомври показа само 117 изминати мили, а на следващия ден — едва 68 мили, част от които благодарение на течението. Но е хубаво, когато има малко безветрие и леки ветрове. И двамата се нуждаехме от тях.
	Спокойно, без да бързам, оправям някои дреболии, които представляват моят свят: залепвам с „Аралдит“ крачето на секстанта, регулирам огледалата, подменям пет протрити прошнуровки на плъзгуните на грота и три на бизана, заплитам фаловете на кливера и бизана (те са от тергал, докато фаловете на стаксела и грота са стоманени), за да преместя точките на триене в макарите. Пълно безветрие.
	Шведското ми шило пада във водата и аз се гмурвам веднага с дрехите. Нямаше време да потъне надълбоко, защото е с дървена дръжка, а острието му прилича на длето и е съвсем леко.
	Много съм горд и щастлив, като го връщам на борда, защото така „Джошуа“ не е загубила нищо от тръгването. А аз се гмурнах в ледената вода, въпреки че не беше необходимо, защото имам друго резервно шило. Но беше необходимо… защото нито едно перце не трябва да се загуби!
	„Джошуа“ е обкичена с дрехи като с флагове, защото силното слънце суши по вантите всички пуловери и вълнени панталони, измокрени във високите ширини. Дрехите, набити със сол, стават лепкави, щом въздухът се овлажни. Но ако човек ги изтръска силно, когато са добре изсъхнали, кристалчетата падат и дрехите остават сухи (или почти сухи). Жан Го ме научи на това по време на престоя на „Атом“ и „Мари-Терез II“ в Дърбан. Носеше безупречни ризи, изпрани в морската вода с „Тийпол“, прострени да съхнат колкото се може по-нависоко, извън обсега на пръските. Дрехите плющяха на вятъра и кристалчетата падаха.
	Сега вятърът е много слаб и дебелите ми вълнени дрехи не плющят, затова аз ги тръскам силно и от време на време ги изчетквам. Няма грешка, виждам как кристалчетата падат.
	Голямото одеяло на зелени и сини карета, малко овлажняло, и то събира слънце на топлата палуба. Ще се върне на койката меко и леко, както в Плимът. Наистина „Джошуа“ не е загубила нито перце. Тя е в същата форма, както на тръгване от Англия, допълнително олекотена през двата месеца, прекарани в морето, още по-годна да се отбранява в бурно време. Ветрилата са като нови, не бях принуден да заменя нито една ракскарабина „Гойо“. По тях няма дори и следа от реално износване след шестдесет и пет дни триене, без да се броят тридесетте дни от Тулон до Плимът.
	А пък и корпусът трябва да е без грешка, ако съдя по състоянието на руля, който виждам много добре в периоди на безветрие. Морските жълъди, които изчистих след Тринидад, не се появиха пак, по антифаулинга няма и следа от замърсяване. Ами аз? Аз съм добре.


	Жан Нокер, конструкторът на „Джошуа“, ми даде три бутилки шампанско по време на престоя си в Плимът с „Казарка“. Трябва да изпия по една при всеки нос.
	Исках да изчакам „Джошуа“ да прекоси 30-ия меридиан (още 160 мили), за да отворя първата. Ако си я излея в гърлото прекалено рано, нос Добра Надежда би могъл да ме види и да се разсърди, преди да имам време да избягам. Географската му точка е на повече от 400 мили назад в браздата, но този дяволски нос има дълга ръка. Все още би могъл да каже: „Ела тук, малкият, ела да те напердаша, защото знаеш ли, двете миниатюрни сриващи се вълни онзи ден бяха просто шега, приближи се малко, съкровище мое, да ти покажа разбиващи се вълни с подписа на Добра Надежда!“
	Тази вечер съм почти сигурен, че нос Добра Надежда е заобиколен. Стоплям на тих огън в тенджерата под налягане съдържанието на голяма кутия с рибена чорба. Дълго ще бъде топла. За да се сгъсти, прибавям шепа сварен ориз, който ми остана от сутринта, и голямо парче масло.
	Залезът бе много червен, налягането — високо, 767 мм. Лекият ветрец, който полъхваше следобед, напълно утихна; поставих яхтата в дрейф и ще прекарам нощта наистина спокойно, с обратно натегнати шкоти, с подветрено затегнат румпел и ветрила, рифовани на долния ред, за да не може нещо непредвидено да ни смути.
	Пълна почивка, не се налага да вземам някакво решение. „Джошуа“ чака вятърът да се върне, като чайките и албатросите, накацали наоколо в морето.


	Сега е нощ. Луната, немного голяма, е високо и нощта е съвсем светла — тъй чисто е небето. Няма перести облаци, все още няма перести облаци*.
	[* Перестите облаци се образуват преди атмосферните смущения, обикновено те известяват за приближаването им. — Б.а.]
	Стискам в ръце голямо горещо канче и поемам рибената чорба на малки глътки. И рибената чорба се превръща в кръв и топлина. Говорителят на радио Кейптаун, което четири дни не успявах да уловя, съобщава, че по бреговете на Южна Африка няма да има бури. Знаех го. Морето, небето, албатросите, перестите облаци, които не са тук, ми го бяха казали вече. Но е хубаво да чуеш този приятелски глас да го потвърждава.
	Обичам този говорител на радио Кейптаун. Когато съобщава, че ще има буря, се чувствува, че е неспокоен, повтаря два пъти съобщението и после трети път в края на бюлетина. Той не се слуша, като говори, не се опиянява от звука на гласа си. Просто общува с онези, които са в морето, и чувствуваш, че ти дава всичко, което би могъл да даде. Върши хуманно дело.
	Като се има предвид, че западните бури, за които съобщава Кейптаун, са свързани с депресии, засечени в Южния Атлантик, движещи се от запад на изток, зная, че бих могъл да разчитам на още два дни хубаво време от днес, дори ако утре в Африка се разрази буря, без да е засечена. („Джошуа“ е вече на 430 мили източно от Иглен нос.)


	Не обичам церемониите… но наистина много ми се пие шампанско! И бум… тапата изхвърча.
	Пия си кротичко и изпразвам бутилката на малки глътки. Рибената чорба се влива кипяща във вените ми. Щастлив съм до лудост. Чувствувам се тъй щастлив, в мир с цялата вселена, че се изкачвам доста развеселен на палубата за нужда, напълно естествена след толкова погълнати течности. Но там присъствувам на такава изумителна сцена, че никой не би ми повярвал, ако я разкажа.
	Е, добре, един тип бе застанал прав на кърмата, да, наистина. Изглеждаше невероятно щастлив и казваше, смеейки се (повтарям дословно): „Я, кажи, Добра Надежда, щом имаш толкова дълга ръка, трябва да ти е страшно удобно да си чешеш задника, а?“
	Имаше от какво да се разтревожа малко, но човекът се изпари, не го видях да си тръгва, докато отивах към кърмата, за да го накарам да млъкне. Хвърлих празната бутилка в морето, слязох обратно в каютата и в този миг видях Южния кръст откъм левия борд, тъй като „Джошуа“ се бе завъртяла лекичко в това безветрие, без да усетя. Значи непознатият преди малко бе богохулствувал, обръщайки гръб на нос Добра Надежда. Нищо сериозно не бе станало, слава богу.
	Звездите блещукат много силно там горе, в нощта. Когато бях малък, един стар рибар от Индокитай ми обясни защо звездите блещукат и защо, когато блещукат много силно, предвещават, че ще има вятър. Но не мога да разкажа това тази вечер, прекалено много ми се спи.


	Спах добре. Вятърът задуха, както ми бяха обещали звездите. Определянето на 28 октомври показва, че съм изминал 188 мили за денонощието. Движим се с гранична скорост. В това развълнувано море, което блести под слънцето, гледката е великолепна. Седя близо час на релинга на бушприта, без да мога да откъсна очи от „Джошуа“, която пори морето с вълнореза си. Като си помисля, че за малко не останах без бушприт! 188 мили… никога не би достигнала тази цифра, дори подпомогната от течението. Бушпритът е фалусът на моя кораб.
	Сложих ориза да се вари в два часа следобед, защото въпреки глада бях като хипнотизиран, не можех да се откъсна от съзерцанието на яхтата ми, която пореше морето сред пяна и слънце. Линията върху глобуса от „Дамиен“ се удължи още. Нос Добра Надежда е в браздата. Остават Лиуин и Хорн.
	Не… остава само Лиуин. Само по едно нещо на един път, както по времето, когато строях „Джошуа“. Ако бях поискал да построя _цялата_ яхта, мащабите на задачата биха ме смазали. Трябваше да вложа всичко само в корпуса, без да мисля за останалото. Другото щеше да дойде после… с помощта на боговете.
	Почти същото е при едно околосветско плаване без спиране, мисля, че _на тръгване_ никой не притежава средствата за успех.
	Остава Лиуин… и цялата ми вяра.


>>	8. Бразда, назъбена като трион

	„Джошуа“ плава по 39-ия паралел с курс на изток. Границата на ледовете сега е далече на юг, на около 150 мили. Времето е все още хубаво, защото по тези места човек не трябва да проявява капризи. Но вятърът отслабва много, понякога дори настъпват периоди на почти пълно безветрие с източно вълнение, което никак не обичам. Освен това налягането е прекалено високо, знак, че антициклонът се е приближил от юг. Ако исках да играя чисто технично, щях да се приближа до 40-ия паралел, за да съм сигурен, че оставам в зоната на западните ветрове. Но се колебая, защото този „чисто техничен“ начин на игра доведе до грешката, която допуснах преди три години, слизайки повече от необходимото на юг, и тогава „Джошуа“ за малко не бе потопена от най-силната буря в живота й, далече преди нос Хорн.
	Ако този източен вятър, за който говорят вълнението и покачването на барометъра, не задуха до два дни, ще карам по` на североизток поради южната пролет. Всъщност напразно кроя планове, защото не зная какво ще правя… както винаги в морето всичко зависи прекалено много от дреболиите!
	Първият бурен вятър в Индийския океан пристига на 30 октомври от югоизток. Радиото съобщава за бурен североизточен вятър по крайбрежието на Натал, който ще обърне в западен и ще отслабне. Натал е далече зад мене, но винаги е полезно да се знае какво става там.
	Тук би могло да се плава бейдевинд, защото вятърът достига 8 бала само в най-бурните си пристъпи. Все пак оставям „Джошуа“ на дрейф с два рифа на грота и бизана, стаксела с площ 5 кв.м и обратно натегнат кливер, с подветрено закрепен румпел. Много по-малко изморително е, отколкото да вземеш вълната с насрещен вятър, но държа също внимателно да подновя познанството си с Индийския океан, най-дивия от трите.


	През нощта вятърът обръща от североизток, без да се усилва повече. Закрепвам отново румпела почти в диаметралната плоскост и натягам шкота на стаксела за качване, кливерът е все така обратно натегнат, за да се движа полека на изток-югоизток. Лекото вълнение на дрейфа повече не ни защищава, но сриващите се вълни все още не са много големи, това е нормално при бурен източен вятър. „Джошуа“ претърпява два такива удара, без да трепне.
	После вятърът обръща от север и накрая на сутринта от северозапад, а после спада до три бала… Морето е изключително насечено. В един миг цялата яхта е залята с вода, откъм носа и _откъм кърмата_. Прави страшно впечатление, но не е опасно. Вълните са много стръмни, с конуси от пяна на върха, които остават по гърба на главните вълни, идващи от запад и югозапад. Това много прилича на необикновеното море, в което „Джошуа“ попадна преди няколко години точно след нос Хорн при почти пълно безветрие. Доволен съм, че все пак има малко вятър, за да поддържа ветрилата. От време на време има и доста големи вълни.


	Лека-полека разбиващите се вълни се разреждат. Небето става цялото синьо, без следа от облаци на хоризонта. Барометърът, който бе паднал с 5 мм, отново се качва. Лекият ветрец (сега 2 бала) духа все още от северозапад. Но скоро ще се промени… в тези зони нищо не остава за дълго едно и също.
	Оставям ветрилата на долния ред рифове и не сменям дори предните ветрила, защото няма да се придвижим по-бързо в това огромно вълнение, което ни обгражда отвсякъде и разтърсва здравата стъкмяването. Всъщност… преди нос Добра Надежда не бих изтърпял този щормови кливер и четвърт час. След нос Добра Надежда съм склонен да пестя.


	В края на следобеда морето започва да бучи. Напомня ми разбунен термитник, когато, обграждайки работничките, хилядите термити войници едновременно затракват с челюсти. Термитите в Индокитай имат толкова яки челюсти, че заселниците си служили с тях при съшиване на рани, когато в джунглата нямало лекар. Тук цялата морска повърхност шумоли като изсъхнала шума. Гребените на вълните са пенести, но не се сриват опасно и все пак това не са „зайчета“. А безветрието е почти пълно. Никога не бях виждал подобно нещо. Духне ли бурен вятър, ще стане ужасно.
	След няколко часа няма вече никакъв шум, единствено дългата вълна, пресичана от многобройни групи второстепенни вълни. Никакъв полъх. Ветрилата плющят и се износват, трябва всичко да се натегне по диаметралната плоскост.
	Застопорих руля подветрено и „Джошуа“ ще тръгне отново, когато задуха. Конър О’Брайън — препрочитам книгата му за прекосяването на Индийския океан — съветва от време на време да се почива по един ден, щом не си струва да се изморяваш да лавираш. Конър О’Брайън добавя, че по природа е твърде неспокоен, за да следва този съвет, но на мене той ми допада. Много съм добре в койката си. Сега почти нищо не помръдва. Вятърът ще задуха отново.
	Мисля за малката дъска, добре изрязана под прав ъгъл, добре рендосана, много чиста, без водорасли, която видях сутринта съвсем близо до борда. Сякаш бе оставена тук от невидима ръка, та дълго оглеждах наоколо. Нищо. Само малката дъска изчезваше вече в браздата на вятъра… този знак за човешко присъствие, тъй близко, тъй мимолетно, в район, където прелитат единствено морските птици.
	Къде ли са Бил Кинг, Найджъл, Лойк? Надявах се да науча нещо за тях от Би Би Си или Кейптаун след посланието ми по малкия черен товарен кораб. Няма дори и намек. Сам съм, за да играя с цялото море, сам с миналото, с настоящето и бъдещето. Може би така е по-добре… но бих се радвал да имам вести от приятелите.


	Лойк сигурно е на една седмица път от Добра Надежда, в момента наблюдава настроението на барометъра и се чуди дали е по-добре да мине близо до сушата като Вито Дюма и Конър О’Брайън, или далече от Агуляшката плитчина, в открито море. Дали е посадил в пластмасовите чинийки семената, които купихме заедно в Плимът? Много е лесно: в няколко чинийки с дупки се поставят върху парче плат семена от соя, крес и жито. Чинийките се натрупват и се сипва по малко вода за овлажняване. След няколко дни кълновете са поникнали достатъчно и се ядат на салата или варени. Предпочитам „Овомалтина“, който също съдържа ечемичени кълнове и още куп вкуснотии. Хвърлих пакетчетата със семена през борда след първия месец в морето.
	{img:plavane_1.png|#От 21 октомври до 20 декември 1968 г.}
	Найджъл гледаше на нашите опити със семената с насмешка. Смяташе, че прекалено си усложняваме живота за нищо, и мисля, че беше прав! Къде ли е Найджъл? Докъде ли ще стигне със своя тримаран?
	А къде ли е пък Бил Кинг? Може би далече напред или пък назад, ако се е заклещил за по-дълго в Черния котел, а може и да е съвсем близо, ако боговете са решили така. Ще бъде хубава победа за всички ни, ако пътешествието на Бил Кинг позволи да се доизпипа евро-азиатското стъкмяване, което се приближава до съвършенството благодарение на изключителната си простота при маневриране. Но все пак изненадващо е, че не съм чул да се говори за никого нито по Би Би Си, нито по друга станция, докато той и Найджъл всяка седмица се свързват по радиото с вестника, който е поел шефство над тях.
	Може би са пратили всичко по дяволите… предавателя, акумулаторите, оскотяващата работа с генератора, бидоните с бензин, които могат да експлодират, хайде хоп!… всички зад борда, за да има спокойствие!


	Скоро ще е полунощ. Спах няколко часа както обикновено. В морето ритъмът на живот не е същият като на сушата. В морето се събуждам почти автоматично около полунощ, съвсем свеж, и заспивам отново след час. Имам време да обиколя палубата, за да усетя нощта и да почувствувам какво има наоколо. После си свивам цигара на щурманската маса, мечтаейки пред глобуса от „Дамиен“.
	Когато съм истински сериозен, се възползувам да си направя канче „Овомалтин“ и да си хрусна сухар. Когато не съм чак толкова сериозен, си правя едно горещо кафенце и си свивам втора цигара. Немного дебела, защото пакетът „Голоаз“ трябва да изтрае три дни.
	За съвсем кратко време морето отново стана красиво. Само преди дванадесет часа то бушуваше под навъсеното небе. После, когато небето се проясни, закипя под кръстосаните вълни от източния сектор. Сега се усмихва под ясната луна, ветрецът подухва от запад със сила 2 бала. Тръгвам отново на път, отпускам рифовете и вдигам големия стаксел. Ще изчакам зората, за да сменя щормовия кливер с кливера.


	При хубаво време среднощните часове са ми любимите, сякаш следващият хубав ден започва сега вместо призори. Но цигарата и кафето не са вече така уханни, защото направо се разболявам, като усетя, че „Джошуа“ върви с 1 възел по-малко в това чудесно време. Вдигам кливера и си поднасям едно допълнително кафенце, преди да се свия на койката.
	На сушата кафето ми пречи да спя. Тук не. Дори мога да спя колкото искам и през деня. Въобразяват си, че сме като природните сили, че почти не спим, че прекарваме времето си да маневрираме с ветрилата, че ядем студена храна. Но ако знаеха…
	Вятърът задуха отново, „Джошуа“ държи курс на изток, в една ивица между 37-ия и 38-ия паралел, където ще остане по принцип до около 2000 мили от Австралия, а после ще отиде малко на югоизток, за да мине по-далеч от нос Лиуин и Тасмания. Това е тактиката, която беше възприел Конър О’Брайън, образец на прозорливост и моряшки усет, за да избегне южната зона, където процентът бурни ветрове става значителен. Вито Дюма, който по едно време се беше качил много на север до 35-ия паралел, попадна на доста дълги периоди на безветрие и променливи слаби ветрове.
	Мразя бурята, но безветрието подкопава духа ми. Затова трябва да внимавам и да не допусна сериозни стратегически грешки, тъй като не се чувствувам вече толкова здрав, както преди. Зная също, че въпреки всички старания да изуча технически най-добрия път, който трябва да следвам, в крайна сметка небесата решават дали да пратят вятър или не.


	Вече една четвърт от Индийския океан е зад гърба ми и времето е доста хубаво от няколко дни. От време на време минават големи стада облаци и започва да ръми. Няколкото литра вода, събрана в кофите, които съм закачил за гиковете, не става за пиене. През дните на дрейфуване западно от нос Добра Надежда ветрилата се бяха покрили с тънка кора сол. Ясното слънце и наситеният с морски пръски вятър изсушаваха всичко за няколко секунди. Трябва да завали един хубав дъжд, та да измие солта.
	Все още не се тревожа, във високите ширини вали често… но все пак бих се радвал да видя запасите в резервоара ми да се увеличат. Остават около 250 л (срещу 400 л на тръгване), т.е. 100 дни автономност, ако се смята, че е нормално да пия по 2,5 л на ден.


	Дните текат един след друг, но никога не са еднообразни. Дори когато сякаш съвсем си приличат, не са никога напълно еднакви. И това придава на живота в морето тези особени измерения, създадени от съзерцание и много прости дадености. Море, ветрове, безветрие, слънце, облаци, птици, делфини. Мир и радост да живееш в хармония с вселената.
	Албатросите, маламоците, гълъбите от нос Добра Надежда и още два вида птици, чиито имена не зная и които кръщавам „чучулигите от Носа“ и „враните от Носа“, съпровождат „Джошуа“ от 35-ия паралел на Атлантика. Сякаш се хранят само с морски пръски или чист въздух, летейки ниско над вълните, без да потапят човката си.
	Албатросите и маламоците стоят усамотени. Другите се събират на групи, които са по-многобройни, ако птиците са по-малки, като чучулигите от Носа. „Джошуа“ среща орляци с повече от стотина такива птици, много бързи, големи колкото едра чучулига, със сребристи пера, чийто полет с резки завои и плъзгания по крилото напомня малко полета на лястовица преди дъжд. Коремчетата им са бели, опашките тъмносиви и на крилете им е изписано по едно голямо „W“. Те се стрелкат съвсем близо над водата и често потапят едното си краче, сякаш за да си помогнат при завоите. Нямат нищо общо с мъничката черно-бяла морска лястовица, която прилича на пеперуда с тъй лекия си полет. Тя също прави завои, като потапя едното си краче във водата.
	Вито Дюма разказва за опитомения си гълъб от Носа като за черна птица, изпъстрена с красиви бели петна. Без неговото описание понякога щях да бъда неспокоен, защото полетът на чучулигите от Носа напомня по всичко полета на гълъбите, ако човек ги гледа отпред. А пък някъде бях чел, че когато гълъбите от Носа се появяват на големи ята, това е сигурен признак за близостта на ледовете. Обаче във въпросния текст, предназначен за мореплаватели, нямаше никакво описание на тази птица. Два-три гълъба от Носа ни съпровождат от Добра Надежда. С големите си бели петна, чиито краища преливат в черното на крилете, те напълно отговарят на описанието на Вито Дюма.
	Враните от Носа, големи колкото едра чайка, приличат много на гарвани, когато кацнат във водата. Тъмнокафявите им пера са с червеникав оттенък на слънце, но когато е облачно, изглеждат черни. Те кръжат, без да махат с криле, малко приведени, на ята от осем до петнадесет, често в една линия. Сякаш групово оглеждат морето, като правят завоите почти едновременно, хармонично и гъвкаво. Тази група ни придружава отдавна. Разпознавам една птица, която няма перо в средата на лявото си крило.
	Най-красивите са маламоците, вид малки албатроси, много по-стройни, много по-красиви, с размах на крилете около два метра. Всички, които виждам, имат еднакво или почти еднакво оперение: бял корем, бяла шия, бяла опашка, отгоре крилата са тъмносиви, отдолу — перленосиви в основата и много светлосиви или почти бели понякога по краищата. Всички имат красиво очертание около очите във формата на удължен бадем, като грима на кинозвезда.
	Маламокът има пера, които наистина са пера, докато албатросът (с размах на крилете над три метра понякога) като че е покрит с вълнен пух. Но няма напълно еднакви албатроси, всеки притежава собствено оперение и не можеш да ги сбъркаш. Има един, който търся винаги, когато се качвам на палубата. Той е много голям, пепелявосив отдолу и почти черен отгоре, с кафяво петно под лявото око. И обратно, трябва да си много наблюдателен, за да различиш един маламок сред двадесет други, дори след като си бил всеки ден с тях в продължение на дял месец.
	Поведението на птиците от високите ширини се различава коренно от това на птиците от тропиците. Там са веселието, виковете и гмурканията. Познавам малко зрелища, сравними с гледката, когато четиридесетина басанови пеликани се спускат от небето като реактивни снаряди върху пасаж от сардини. По време на плаването си от Кейптаун до Света Елена на борда на „Мари-Терез II“ тропах с крака и виках заедно с тях, като ги гледах как упражняват занаята си с такава радост. Често един от тях се отделяше от групата и кръжеше за малко съвсем близо до бизана, а после се отправяше отново на риболов. Фаетоните също бяха приятелски настроени. И дори фрегатите, които обикновено са доста сдържани, се интересуваха от „Мари-Терез II“.
	Тук албатросите, маламоците, враните, гълъбите от Носа и мъничките лястовички кръжат невъзмутимо. За тях „Джошуа“ не съществува. И все пак тя трябва да съществува, щом големият пепелявосив албатрос е често тук, а също и враната, на която липсва едно перо. Но те сякаш търсят преди всичко нещо много важно, нещо неизвестно във вятъра и морските пръски.
	Обаче чучулигите от Носа понякога са приятелски настроени и са любопитни за късо време. Случва се да дойдат ей така, да огледат стъкмяването на групички по две-три или да поиграят с въздушните течения, породени от ветрилата. Спусканията им са толкова бързи, че ми е невъзможно да ги хвана в обектива на кинокамерата ми „Болийо“.
	Бих дал много, за да опитомя една чучулига от Носа. Те не остават дълго и всяко ято, което срещам, се задържа в своя район.
	Въпреки че почти съм достигнал 37-ия паралел, времето се мени постоянно, понякога много рязко. Беше валяло или ръмяло през цялата нощ и бях събрал 25 л вода, а ветрилата са измити най-сетне. При изгрев-слънце една светла ивица, много надалече, очертава тавана от ниски облаци. След един час небето е синьо, с малки кръгли купести облаци и югозападен вятър, признак за хубаво време. Към 11 часа обаче започвам да се чудя дали ще намеря слънцето в часа за определяне на дължината и от предпазливост правя едно измерване, защото небето се заоблачава от запад много бързо, с плътни струпвания купести облаци и вероятно със слоести облаци. Все пак хващам слънцето през булото облаци в часа за определяне на дължината. После небето се прояснява. Но малко по-късно на хоризонта надвисват от юг големи облаци с протуберанси, които носят дъжд. Бях отпуснал рифовете тази сутрин, сега ги вземам отново: един ред на грота, един на бизана. Колебая се малко за стаксела. Не, няма да взимам рифове на стаксела. Щом оставам на палубата, ще го сваля, ако има бурен вятър, и ще го вдигна после, ще бъде по-лесно.
	Няма бурен вятър. Обаче морето се вълнува и пени, без вятърът да се е усилил чувствително. После леко заръмява и вятърът отслабва на 4 бала, обръщайки се от юг-югозапад. Слизам да хапна парче камамбер със сухари и сметана, защото в два часа следобед още не съм обядвал. Когато се връщам на палубата след десет минути, намирам 5 л вода, събрана в двете кофи, които са закачени за гиковете. Изливам я в бидона, като благодаря на небето и проклинам променливото време, защото вятърът спадна на 3 бала и насеченото море износва ветрилата.
	Отпускам рифовете към 15 часа под небе, покрито с облаци от единия край на хоризонта до другия. Все пак лагът показва 18 мили, изминати от обяд, това прави 6 възла за момента. Но милите не се печелят лесно в този район. Югозападен вятър със сила 5 бала отново в 15 ч. 30 мин. Същото небе, същото време. Барометърът леко пада. Кратък следобеден сън.


	На следващия ден са отбелязани 160 мили. Чудесно време, югозападен вятър със сила 5–6 бала, развълнувано, много синьо и много хубаво море. Купестите облаци са кръгли, а не сплескани, както е обикновено в тези ширини. Пак е валяло или ръмяло през миналата нощ въпреки югозападния вятър, който обикновено е сух. Станах, за да прибера водата от кофите. Тази сутрин още две са почти пълни. Ето че притежавам 50 л в бидони, които изливам в резервоара. Почти пълната липса на дъжд от два месеца ме безпокоеше, също като упорството на ветрилата да задържат солта.


	Чувствувам се изморен от една седмица насам. А и кръстът ми се е схванал, вероятно защото мускулатурата ми е отслабнала поради липсата на упражнения и еднообразието в храната. Още на тръгване от Плимът бях три килограма по-малко от нормалното си тегло. Преди няколко дни успях да се претегля по време на пълно безветрие*: още един килограм, изгубен за три месеца.
	[* Използувам теглилката за баня, която ми послужи, за да претегля всичко, което отиде на кея преди тръгването ми. Много е трудно да се претеглиш в морето, дори при пълно безветрие. Все пак успяваш с търпение, като изчисляваш многократно средната стойност между максималните и минималните тегла, показани в зависимост от клатенето на яхтата. — Б.а.]
	Случва ми се дълго да се любувам на остров Мавриций на картата, немного далече на север. Това е най-хубавата спирка, която познавам, наред със Света Елена. Но Света Елена е много, много далече, зад нос Хорн, на другия край на света, и не смея да мисля за него. Докато остров Мавриций е съвсем близо, прекалено близо, пълен със спомени за моите маврициански приятели, сред които прекарах три от най-хубавите години от живота си. Понякога се чувствувам много изморен. Ако не кача течението, „Джошуа“ няма да стигне до края на дългата ивица морска пяна, която свършва в Плимът. Но сега има мигове на голяма празнота в мене, когато не зная накъде трябва да се насоча.
	Започнах лечението с „Пентавит“ (витамин В) и ще го продължа един месец, защото умората ми се дължи може би на липса на витамини. Но би трябвало да се интересувам повече от яденето, никакъв синтетичен витамин няма да замени добрия апетит. И главно да се заловя отново с физкултурата, както преди. И да се качвам по-често на палубата да дишам чист въздух, каквото и да е времето. Вятърът и морето лекуват много неща, когато човек остава дълго с тях на палубата.
	Може би ще е по-добре, ако остана във водите на 36-ия паралел, за да позагладя косъма при по-мек климат, преди да завия към нос Лиуин и Тасмания. Но колко далечно и безсмислено ми изглежда всичко това, когато се замисля сериозно.
	Да взимаш рифове, да отпускаш рифове, да взимаш рифове, да отпускаш рифове, да живееш с морето, да живееш с птиците, да живееш с настоящето, никога да не гледаш по-далеч от днешния ден, да знаеш, че всичко се оправя с времето…
	Не напредваме бързо, защото времето е много променливо и защото реших да не плавам с максимум ветрила от залез-слънце до зазоряване, за да прекарвам нощите си без тревоги цяла седмица: веднъж със 136 мили, изминати при обедното определяне, 134 на другия ден, после едва 29, заради голямото безветрие, за щастие с много слънце, 88 мили, 159, 131, 119, 160, 167 мили… истинска бразда, назъбена като трион.
	Бурен югоизточен вятър на 10 и 11 ноември. Наложи се да огранича скоростта на десен халс и да дрейфувам цяло денонощие на север, за да не сляза много южно. После 145 мили на другия ден по 36-ия паралел, после 162 мили, после 183 под бурен южен-югозападен вятър, който вдигна много силни сриващи се вълни. Принуждават ме да ги преодолявам почти с кърмата, като губя още ширина, за да избегна сериозните аварии. След това — 146 мили на 15-и в ужасно насечено море, 150 мили на 16-и… и ето че сега спрях заради безветрието на 17 ноември на 34°38‘ южна ширина с едва 45 мили, изминати от вчера. Аз, който пресмятах ходовете си, за да избегна старателно грешката на Вито Дюма, попаднах право в същата клопка.
	Но чертата върху глобуса от „Дамиен“ се удължи още, почти сме по средата на пътя между нос Добра Надежда и Тасмания. Слънцето е чудесно и съм доволен, че днес си почивам малко, гледайки спокойствието, което цари, докато спалното бельо се проветрява на палубата.
	Слизам да подредя задната каюта, където има грейпфрути, лимони, чесън и лук.
	Чесънът може да издържи още сто години! Лимоните са напълно запазени. Франсоаз зави всеки поотделно в страница от „Рийдърс Дайджест“, което бе подходящо за тази цел. Днес ще изям последния си грейпфрут. От стотината, които натоварих преди три месеца, само пет-шест се развалиха.
	Червените лукчета от Мароко, които Лойк ми даде в Плимът, са все още в много добро състояние: само някои са покълнали, но не ги губя, защото обикновено ги слагам в ориза си. Обратно, няма смисъл да преглеждам още един път обикновения бял лук. Той е изгнил целият. Изхвърлям го с торбата през борда.
	Точно в този момент седем маламока и ято врани от Носа кръжаха наблизо. Повечето прелитат над торбата с лук, _без да я видят,_ защото очите им са настроени на такава дължина на вълните, която им позволява да забележат онова, което търсят (какво точно, бих искал да зная…). Най-сетне една птица забеляза торбата с лука и направи рязък завой, за да кацне до нея. Едва тогава останалите усетиха, че става нещо интересно, и накацаха една след друга до първата. Но какво ли търсят досами вълните? Сигурно им е доста трудно да го намерят, щом като десет пъти минаха край това огромно нещо, без да го забележат!
	А ти, стари приятелю, какво търсиш ти?


	Пълно безветрие, навсякъде слънце, и горе, и долу. Като вземам кофа вода за съдовете, забелязвам, че морето е покрито с планктон. Това са микроскопични животинки, по-малки от глава на карфица, които тичат насам-натам по спокойната вода. Загребвайки от повърхността, кофата събира стотина, докато на двадесет или тридесет сантиметра по-дълбоко тя хваща едва три-четири живи зрънца.
	Забелязвам и нещо като килим от красиви плоски медузи, големи колкото стотинка, каквито не познавах досега, и няколко аргонавти, много красиви на слънцето. Те приличат на продълговати балончета със сини отблясъци, с прозрачно гребенче отгоре, което им служи за ветрило, за да плават бейдевинд… когато има вятър.


	Безветрието се превръща в лек полъх, едва доловим, но постоянен. Браздата се очертава върху гладкото море. Бих се радвал, ако днес видя морските паяци, които бягаха пред вълнореза на „Джошуа“ на излизане от Черния котел. Напразно изхабих два филма, като се опитвах да заснема тези насекоми, чието тяло не е по-голямо от тялото на муха, а крачетата им са много дълги. Прекалено са пъргави и бе невъзможно да ги хвана в обектива: яхтата ги плашеше, защото се движеше с 4 възла. Днес щеше да бъде лесно, те биха стояли спокойно в отблясъците на слънцето.
	Това са същите водни паяци като в ручеите на Европа и Азия; с „Мари-Терез II“ бях срещал много сред Индийския океан, далече, на запад от Суматра. В началото не можех да повярвам. Обаче наистина бяха те, бягаха по морето с дългите си извити крака. Тъй като не се гмуркат и са месоядни, може да се предположи, че на повърхността на морето съществува невидим живот. Какво ли правеха, тъй крехки на вид, когато морето ставаше бурно? Справяха се чудесно, щом ги имаше с хиляди около „Мари-Терез II“.
	Този ден имаше безветрие. Предната вечер бяхме на дрейф.
	Две малки животинки плуват край борда. Гонят се, хващат се, пускат се, пак се хващат. Бият се. Взимам ги в кофата, за да ги разгледам отблизо. Приличат на мънички щурчета. Те не се бият, съвокупляват се. Животът, който се сътворява така далече от всичко и въпреки всичко, знаменито е! Опитвам се да намеря други, докато „Джошуа“ дрейфува под лекия полъх. Но нямаше други щурчета, в цялото море бяха само двете, не по-големи от бебешко пръстче. И все пак те се бяха намерили, въпреки опасностите в това огромно море.
	Когато бях малък, майка ми разказваше, че дядо господ е боядисал небето в синьо, защото синьото е цветът на надеждата. Поради същата причина вероятно е оцветил и морето в синьо. Имам чувството, че се връщам в далечното си детство в Индокитай, когато ловувах босоног с прашката си. Вършех го не толкова за да убивам птички, колкото да доловя шепота, отблясъците, неуловимия пукот и внезапното мълчание на гората, пълно със знамения и тайни.
	Бърша моята кинокамера „Болийо“, бавно, приятелски. Лека-полека тя се е превърнала в нещо повече от обикновен апарат. Остават само 27 филмчета до края на това току-що започнало пътешествие. Но ще бъде ли възможно да донеса от него снимки, в които всичко да е казано, без да е необходимо да бъде обяснено.


	След обедното определяне вятърът се връща от север със сила 3–4 бала. Барометърът не се е колебал от три дни и „Джошуа“ се носи много бързо по все още гладкото море на югоизток, за да не изпусне вятъра. Сложих едно допълнение под гика на грота, допълнителни стаксел и кливер на носа и друго ветрило като бизанстаксел. Близо 100 кв.м ветрила!
	Любувам се на яхтата си от върха на гротмачтата. На силата й, на красотата й, на подредените бели ветрила в подреденото стъкмяване. На пяната, браздата, на единадесетте делфина, дошли от двете страни на бушприта. Това са черно-бели делфини, най-красивите, които съм виждал. Поемат си въздух набързо, почти без да излизат на повърхността, без да се отдалечават от носа, и теглят с невидими връзки „Джошуа“ с близо 8 възла. И дума да не става да слизам да търся камерата, бих изпуснал всичко, а това, което ми дават, е прекалено ценно; обективът би го развалил. Отиват си, без да съм ги докоснал, но връзките са все още тук.
	Големият ми пепелявосив албатрос, маламоците и враните от Носа отново дирят нещо, онова, което вечно търсят досами вълните. Почти всички бяха накацали по време на безветрието, без да се интересуват от „Джошуа“. Хвърлих им няколко парчета от дорадата, която улових в зоната на пасатите и която от два месеца съхне по вантите на бизана, изложена на прищевките на времето, без да се развали или пък вмирише. Това също не ги интересуваше. Все пак две врани потопиха глави във водата, за да погледат как малкото кубче се отдалечава към дъното.
	Сега всички се реят, щастливи като мене, че вятърът задуха. Неподвижните им криле потрепват в краищата, сякаш опипват въздуха, чувствителни като пръсти на слепци. Чучулигите от Носа вече не са тук от цяла седмица. Може би съм се изкачил прекалено на север за тях.
	Враната ми, която няма едно перо на лявото крило, също не е тук. Но не изчезва за първи път и зная, че винаги се връща.


>>	9. Дните и нощите

	Вятърът не е постоянен по сила, но сега плаването е отморяващо, с кротък барометър от дни наред. Хубавото слънце и лекият дъждец се редуват. Прекарвам дните си в четене, спане, ядене. Сладък, спокоен живот в безделие. И резервоарът продължава да се пълни малко по малко.
	Програмите на радио Австралия се хващат все по-ясно, на виетнамското радио също. Но след двадесет години далече от родната страна вече не разбирам почти нищо от езика, който говорех свободно. Едва успявам да доловя някоя дума от време на време, някое просто изречение. Въпреки това оставям радиото включено с часове на Сайгон; то събужда старите ми спомени от Индокитай. Днес говорителят разказваше за Рачза. Напрягах слуха си… но не успях да намеря отново ключовете към родния си език. Обаче виждах отново хубавата си джонка и товарите с ориз в Сиамския залив. Оризът бе товарен в Рачза, в Кохинхина (Южен Виетнам) и оттам откарван в Кампот или Реам, в Кампучия, понякога чак до Кох-Ронг, недалече от сиамската граница. После се връщах в Рачза с товар от дърва или палмова захар в делви… и най-вече с хубавата си джонка, лавирайки в архипелага Хонг-Рай, край островчета, пълни със спомените от детството ми сред виетнамските рибари.
	Френската полиция ме подозираше в контрабанда на оръжие за Виет-Мин, с посредничеството на Сиам (днешен Тайланд). Може би при случай съм вършел с китайските търговци контрабанда със сушени скариди от района Камо, но никога с оръжие. Понякога полицията ми утежняваше живота, защото в онези смутни времена не разбираше, че просто обичах Сиамския залив, че обичах джонката си, както се обича на тази възраст, че джонката ми бе не само целият ми живот дотогава, но че от нея щеше да се роди всичко останало.
	Пристанището Рачза, големите тумбести джонки, дошли от Фу-Куок да разтоварят подправките си, тези от Камо, изящни, елегантни, които миришеха на сушени скариди и чиито ветрила бяха с удължения, навити до гафела, плоскодънните джонки от Кох-Ронг, претъпкани с грънчарски изделия, със страничен рул, закрепен подветрено с обръч от бамбукова кора, който трябваше да се премества от единия борд на другия на всеки халс.
	Животът в пристанище Рачза, най-богатото по крайбрежието, най-живописното заедно с пристанище Кампот в Кампучия. Но поради неизяснени причини бе забранено сушените скариди да се разтоварват в Кампучия. Тогава товарехме ориз, тихо и спокойно, но конкуренцията беше жестока.
	Джонката ми носеше 20 т ориз при хубаво време, 25 т при много хубаво, но само 15–17 през периода на югозападния мусон, защото тогава вятърът духаше от открито море и имаше силно вълнение. Чувалите със сушени скариди… бяха в повече, но не го разтръбявах; те не бяха тежки, обаче позволяваха да поддържам по-добре джонката си. Тя бе стъкмена по китайски начин, с мачти, закрепени с ванти, като почти всички джонки от Сиамския залив. На малката предна мачта имаше ветрило с банели, с незначителна площ, което човек можеше да вдигне сам, без талия. И обратно, бяха необходими шест души, за да се вдигне гротът, всяка летва на който бе направена от двоен мъжки бамбук. И все пак няма нищо по-лесно от това да се навие китайско ветрило при лошо време: и сам човек може да намали тази огромна площ, каквито и да са силата и посоката на вятъра. Отпуска се фалът и първата летва сама се нагласява до гика, като ветрило, което се затваря. Още един риф? Ветрилото се затваряше още малко, докато системата от многобройни шкоти, минаващи през макарите на края на всяка летва, се регулираше от само себе си.
	Това голямо и красиво китайско ветрило, досущ крило на гигантски прилеп, притежаваше не само положителни качества. Отново го виждам как, когато вятърът утихваше, се блъска с цялата си тежест при клатенето на лодката. Разсипваше много въжета поради износването и му бяха необходими по един комплект шкоти (50–60 м) на всеки три седмици и един комплект топенанти месечно. През сухия сезон то износваше един комплект ветрила за пет месеца, а през дъждовния — за три, защото там ветрилата се правят от сплетени палмови листа. Китайските търговци продаваха този материал много евтино, на ивици с около 60 см ширина и трябваше само да се съшият с дебела връв от кокосов орех и извити игли, които в Европа се използуват обикновено за ушиване на ютени чували. Един ден стигаше на целия екипаж, за да ушие, обшие с въжета и стъкми грота с петте му двойни летви, гика, реята и топенантите. После го оставяхме да кисне една нощ до борда, за да може солта да го предпази от изгниване. И после два пъти на ден, призори и привечер, напръсквахме ветрилата с бамбукова кофичка, прикрепена към дълъг огъващ се прът — това даваше възможност да се хвърля морска вода до върха на реята. Ала след три месеца, през дъждовния период, беше необходим нов комплект ветрила.
	Всичко, което се носеше във въздуха на Азия през онзи период — най-богатия, най-важния в живота ми… Виждам го отново с изключителна яснота. Усещам мириса на дървеното масло, с който бе пропит, мириса на захарта в делвите, когато пътувах обратно към Рачза, лекия шум от многобройните макари, скърцането на тежките летви. От всичко това се родиха „Снарк“, двете „Мари-Терез“, после „Джошуа“ и търсенето на една истина, която може би бях загубил, но която лека-полека се възражда в браздата.


	Вятърът все така не е постоянен по сила: 175 мили, 180 мили, после 121, защото вятърът отново поутихна. Отново 180, 152, 151 мили, с 60 л дъждовна вода, събрана при лекия шум на морето.


	„Джошуа“ се движи учудващо бързо при толкова слаб вятър. Корпусът под водолинията беше боядисан с валяк, защото не намерих пистолет, а да боядисвам с четка беше изключено поради плътността на боята. Разтревожих се, като видях, че повърхността, боядисана с валяк, прилича на „портокалова кора“ и многобройните грапавини сигурно щяха да пречат на плаването. Но инженер-химикът, който отговаряше за боите в склада на Тулои, ме увери, че под въздействие на обтичането на водата за няколко седмици корпусът ще стане съвсем гладък. И той не сбърка. Още повече че „Джошуа“ олекна много за три месеца от тръгването.


	Нос Лиуин сега е на 900 мили на изток-североизток. Птиците са все по-многобройни и все така безразлични. Враните обаче остават понякога в браздата и обират остатъците от обяда ми.
	Замислено гледам радарния рефлектор на върха на гротмачтата, който е наклонен 45° надясно. Изправям го отново. Вчера, както правя всяка седмица, се качих да смажа осите на блоковете на стоманените фалове. Радарният рефлектор беше прав. Дори двата нокдауна край нос Добра Надежда не го помръднаха. Необходим е бил страхотно силен удар, за да се изкриви оста му на 45°. Вероятно някой албатрос или маламок е връхлетял върху него, без да го види. Във всеки случай не може да е падаща звезда. Но по рефлектора не намирам увиснали пера.
	Чудя се каква ли физиономия ще направя, ако някой ден след закуска видя голяма дупка във ветрилото, ей така, без причина. Ще разтъркам очи, разбира се. И все пак една голяма дупка във ветрилото не би ме учудила вече толкова, след като видях как един албатрос избягна в последния момент бушприта, в който щеше да се удари с пълна скорост. Свърших „Преди природата да умре“ от Жан Дорст. Красотата на нашата земя… опустошенията, на които я подлагаме. Боже, колко ми е хубаво тук, не бързам да се връщам.


	Вятърът отслабва, налягането е все така високо. Защитени сме със западната периферия на австралийския антициклон. Той отклонява възможните депресии на юг, но в замяна може да ни предложи безветрие и дори неблагоприятни ветрове. Австралийското радио често съобщава за слаби до умерени западни ветрове по цялото южно крайбрежие на континента, с чести горски пожари, причинени от сушата. Още сме далече, на много по-южна ширина от тази на нос Лиуин. Сега му е времето да завия, за да сляза оттатък 40-ия паралел.
	Каква ли тактика е избрал Бил Кинг в Индийския океан? Относително по-лекия път или непосилно трудния на юг от 40-ия паралел? Ами Лойк? На тръгване от Плимът и двамата смятахме да тръгнем по по-лекия път. Мисля, че след всичките ни спорове и Найджъл ще избере него със своя тримаран. Не съжалявам за по-лекия път, въпреки че средният денонощен преход не е много голям. Сега е пълен със слънце и враните стават по-дружелюбни. Викам ги всеки път, когато мия съдовете ма палубата. И те идват да погледат браздата. Албатросите и маламоците са все още напълно безразлични. Големият албатрос, пепелявосивият отдолу, е все още тук.


	Вятърът отслабва още, после съвсем пада. Пълно безветрие. Сега птиците са страшно много и всички са накацали край яхтата: враните — доста по-близо, почти приятелски настроени, а албатросите и маламоците — по-далеч, надменни.
	Предполагам, че птиците ми не биха намерили кой знае какво за ядене, ако продължават да кръжат, и че предпочитат да пазят силите си за по-добри времена. Никога не съм виждал подобно нещо и допускам, че периодът на безветрие ще е доста дълъг. Птиците сякаш знаят, че безветрието ще продължи.
	Безветрие… Безветрие… Враните са по-близо от вчера. Хвърлям им големи трохи сухар. Те идват да видят, без да бързат, но не ги харесват. Обаче парчетата сушена дорада предизвикват известни спорове. Опитват ги, оценяват ги, започват да се карат за тях.
	Лека-полека се приближават. Рева „киу-киу“, като хвърлям всяко парче. Гласът ми не ги плаши. Започват да познават сигнала за сбор, приближават се и ги снимам съвсем отблизо, когато потапят глави или изчезват под водата, за да хванат парче сушена риба. Няколко маламока също участвуват в пиршеството, но са много по-несръчни от враните и може би по-недоверчиви.


	Безветрие… Безветрие… Призори близо шестдесет врани накацаха наоколо. Изобщо не реагират през цялото време, докато на палубата чистя тенджерата от овесените ядки, но престават да гладят перата си, изправят глави и се приближават, щом чуят сигнала ми за сбор.
	Дорадата се свърши вчера. Днес заедно с приятелството си им предлагам сирене. Те го предпочитат пред сушената дорада. И благодарение на търпението ми една врана идва най-сетне да яде от ръката ми.
	Тя се реши на това малко преди залез-слънце, с безкрайна нежност, без да бърза, почти без страх. Бавно протяга човка, поема бялото парче от пръстите ми, потапя го в морето, сякаш да го размие малко, и го глътва, без да ме наблюдава. После се отърсва от водата и протяга отново човка за следващото парче.
	Другите са тук, в полукръг, почти мога да ги докосна, ала не смеят. Хвърлям им парчета сирене и те шумно се препират за тях. Моята врана чака и ги взима от ръката ми. Бих искал да съм тази врана само за една минута, за да изпитам простата й радост пред такова чудо. Може би ще е същата проста радост, която изпитвам самият аз.


	Ставам много рано и чакам зората във все още пълното безветрие. Щом враните ме виждат, най-умните (поне аз така смятам) се приближават, пляскайки с плавниците си, като потапят глави във водата, за да видят дали не съм хвърлил сирене! Целият орляк се приближава при виковете ми и когато хвърлям нарязаното на малки парчета сирене, пиршеството от предишните дни продължава.
	Враната, която хранех вчера, е до борда, протегнала човка. Другите грачат, а тази се изразява с модулирани писъци, по-различни от писъците на ятото. Може би ме упреква, че давам и на другите да ядат… Във всеки случай тя изразява нещо.
	Ако съдя по големината и вида й, мисля, че е най-възрастната в ятото. Тя не се гмурка дори на малка дълбочина. Другите се спускат на повече от четири метра, за да хванат почти пълна кутия със сирене, изплъзнала се по време на бъркотията. Намират се точно под мене и ми показват, че летят под водата, че наистина летят, като се придвижват с крилете.


	Не зная вече точно откога продължава това безветрие. Слушам разсеяно метеорологичните прогнози на радио Австралия. Но е достатъчно да погледна барометъра, все така високо, за да зная какво ще каже говорителят: антициклон, хубаво време, слаби ветрове или безветрие. Не бързам. Надявам се, че никога повече няма да бързам за в бъдеще.
	Пръските стигат чак до моята „Болийо“ — наблюдавам истински битки, подобни на мелетата при ръгби. Остават ми само деветнадесет филма. Снимам още един отблизо. Никога не съм виждал толкова развилнели се и тъй доверчиви птици. Освен това тези врани имат спортен дух и не си нанасят взаимно сериозни удари: печели най-бързата и когато е успяла, оставят я на спокойствие, това е справедливо. Докато на други места фрегатите например се нахвърлят жестоко върху чайките и басановите пеликани и ги принуждават да повърнат рибата, която са хванали, за да я грабнат, а после се препират за нея по същия начин. Видях как една риба премина през четири различни стомаха, преди да попадне в най-подходящия. Тук обаче не си подлагат крак.
	Моята врана се връща да яде от ръката ми. Сега я разпознавам по незначителни подробности в поведението й: като взема сиренето, леко обръщайки глава наляво, като застава винаги малко извърната встрани, като потапя сиренето във водата, преди да го глътне, като се отърсва след това. И по леките модулирани писъци, по които бих я разпознал със затворени очи. Малко ме озадачава, че другите са все още плахи. Тази врана сигурно е уважаван водач! Продължава да не се гмурка, оставяйки това на шумната симпатична тълпа.


	Безветрие… Безветрие… На разсъмване около „Джошуа“ има почти стотина врани. Запасите ми от сирене все още могат да удържат на напора, но като тършувам в помещението с храната, откривам голям пластмасов съд, пълен с масло. Франсоаз го беше приготвила, като стопи прясно масло, примесено с малко сол. Казвам си: „Това масло сигурно е гранясало, ще го дам на враните, може би ще им хареса“ (всъщност маслото е напълно запазено).
	Враните обожават сиренето, но не очаквах да полудеят чак толкова по маслото. Внезапно две врани се хвърлят заедно към едно голямо парче. Лявата го налапва цялото, вместо да си отчупи малко. Другата я блъска толкова силно и гневно, че първата пада по гръб, пляска с криле във водата и реве от ужас или от ярост. Нападателката стои на корема й, за да й попречи да избяга. Внезапно пъха почти цялата си глава в отворената й човка и взема част от маслото направо от гърлото й.
	Маламоците и албатросите стоят малко по-встрани. Все пак започват да си задават въпроси, но още не смеят да се приближат.


	Безветрие… Безветрие… Откога? Вече не зная и няма значение. Птиците са тук от зори. Изглежда, ме чакат. Изглежда, всички птици от Индийския океан ме чакат.
	Свършвам още два филма с камерата заради сцени с напълно развилнели се врани. Гигантският албатрос също е заснет от съвсем близо. Трудно му е да излети в това безветрие и след дълги колебания се решава, когато крясъците на враните, воюващи за маслото, наистина го раздразват прекалено, та чак ги усеща в небцето си. Тогава излита тежко, носейки се по водата, и кацва на плавниците си, изпънати напред като две малки водни ски. Разярен, че е пристигнал прекалено късно, той удря силно с човка купа кряскащи врани, които задигат маслото под носа на този дебелак. Понякога все пак успява да хване някоя и друга троха и това още повече го разгневява. Знае, че е вкусно, започва смътно да разпознава сигнала за сбор, но винаги идва доста по-късно от враните.


	Вятърът никога няма да се върне. Обаче всяка сутрин ми е по-леко, щастлив съм, че живея, щастлив съм, че чувствувам целия този живот около яхтата. Времето е хубаво, слънцето е тук, птиците са тук.
	Придружавам всеки дар с вик, отправен с пълно гърло. Враните ми могат да го чуят на няколкостотин метра. Мигновено излитат и обсипват с пръски цялото море, докато долетят.
	Дори когато са близо до борда, не понижавам глас. Любопитно е, че силният шум не ги плаши никога, макар че гласът ми въобще не прилича на нежните шумове на морето дори когато то връхлита с огромни вълни в най-лошите дни.


	Три врани следват яхтата, плувайки (скорост половин възел). Нямам повече масло и затова им хвърлям няколко парчета сирене „Грюйер“. Без колебание те прилагат старата си техника: потапят глави във водата, откриват парчето сирене и после се опитват да го хванат преди другите (сиренето потъва). Имат добра памет, защото вече два дни ти храня с масло, което плава на повърхността. Обаче за сиренето веднага възвърнаха техниката си.
	Опитвам с друго, също толкова апетитно, и отварям кутия пастет от черен дроб. Щом давам сигнала за сбор, всички врани, които следваха яхтата в браздата (и които бяха поизостанали малко, докато отварях кутията в каютата), се втурват по водата и се струпват покрай борда.
	Отрязвам парче пастет и го хвърлям няколко метра пред групата. Целият орляк (сега десетина) се спуска към мястото, където падна парчето. И всички глави се потапят във водата, оглеждайки се бързо надясно и наляво, на дълбочината, където както обикновено би трябвало да се намира бялото кубче (бяло, ако беше сирене). Нищо. Пастетът розовее и плава на повърхността. Най-накрая една от тях го забеляза и го лапва. Май че е вкусно.
	Второ парче. Всички глави търсят род водата, без да разбират загадката, и само първата без колебание хваща парчето на повърхността. Вече е разбрала.
	Трето парче: всички глави се потапят с изключение на първата врана, която случайно намери първото парче, грабна без колебание второто и взе и третото по същия начин, но _се преструваше, че го търси под водата, за да измами другите,_ тъй като нямаше намерение да им обяснява загадката с невидимото сирене. Разбира се, накрая, преди да свърши кутията с пастет, разбраха и останалите.


	Опитомената ми врана се върна. За по-малко от час изяде 160 г пастет на два пъти. И смятам, че би могла да излапа още една кутия от 80 г.
	Как тази птица, изгълтала за кратко време 160 г пълноценна храна, успява да намери в това море, където не виждам абсолютно нищо, обичайната си дневна порция, която по всяка вероятност е повече от 200 г? И ако една врана, която тежи най-много килограм и половина, приема няколкостотин грама на ден, какво да мисля за албатросите, чието тегло е не по-малко от десетина килограма? И никога не видях някоя от птиците от високите ширини да потопи човка в морето. Бих искал да зная с какво и как се хранят. Съществува ли някаква разновидност „летящ планктон?“ Нали в тропиците има летящи риби.
	Доста лесно бих отговорил на този въпрос, ако хвана една от тези птици (с парче сирене, закачено на въдица) и й отворя корема, за да видя какво има вътре. Шегувам се, разбира се, защото сега смятам за престъпление срещу природата убиването на морска птица, освен ако умирам от глад. Но невинаги съм бил на това мнение, щом през живота си съм изял доста чайки и корморани, и един пеликан, и дори пингвин. Никога обаче в открито море…
	Текат дните, текат нощите, после отново идват дни и нощи. Морето е гладко чак до хоризонта. Дори дългата югозападна вълна утихна.
	Понякога лек полъх сменя безветрието за час-два. Тогава всичко, което ме заобикаля, сякаш се прозява и протяга, „Джошуа“ отново поема по пътя, птиците отново литват.
	После безветрието се възцарява отново и дори няма нужда да свалям кливера, за да не удря щага на стаксела — няма никакво клатене. Обикновено безветрието е убийствено за моряка и яхтата. Тук не е, защото морето не е свадливо и слънцето грее през целия ден. Всичко диша, всичко се изпълва със слънце, всичко живее.
	Чудесно е да има вятър. Чудесно е също да има безветрие, когато вече не знаеш откога продължава. Имам чувството, че винаги съм познавал птиците си, че винаги съм бил тук, без времето да е минавало. То не е минало. Прилича на голяма книга с картинки, която можеш да прелистваш безспир, без да ти омръзне.


	Вятърът ще се върне. Птиците ми го усетиха по нещо недоловимо, което вероятно се носи във въздуха. Струва ми се, че и аз го усетих снощи, като гледах звездите. Те блещукаха малко по-силно, отколкото напоследък. Барометърът също лекичко падна. Но ще има една недовършена страница. Нищо. Вятърът ще се върне и ще ми даде други страници, за да заменя тази, която моите птици не довършиха. Това се случи преди известно време една нощ в голямото безветрие.
	Бях на койката си и се качих да натегна грота и бизана, които леко шумяха при слабото клатене. Луната, в първата си четвърт, бе високо в небето. Три врани, кацнали във водата, спяха на няколко метра от кърмата. Те не помръднаха, докато манипулирах с ветрилата. Обаче ги бях събудил. Две от тях се изтръскаха, а третата приглади перата си.
	Готвех се да сляза обратно да си легна, но като ги видях тук, заети с тоалета си, се приближих към кърмата и им заговорих, ей така, съвсем тихичко. Тогава те дойдоха близо до борда. При това не бях произнесъл магическата дума.
	Продължих да им говоря много тихичко. А те вдигаха глава към мене, извръщаха я встрани, наляво и надясно и в отговор изписукваха от време на време леко, едва доловимо, сякаш се опитваха да ми кажат, че и те ме обичат. Може би добавяха, че обичат сиренето, но имах почти физическото усещане, че в този полугласен разговор съществуваше нещо друго, по-различно от въпроса за храната, нещо много вълнуващо: приятелството, с което ми отвръщаха. Слязох да взема парче сирене и го нарязах на малки кубчета. Като се качих отново, те бяха заели местата си на няколко метра от кърмата, както преди малко. Не се приближиха, когато се върнах мълчаливо до руля, но щом им заговорих тихичко, без „киу-киу“, те доплуваха до мене, оставяйки лека бразда, обляна от лунната светлина. Излегнах се на палубата, за да могат да взимат сиренето от ръката ми.
	Те го взимаха, без да се карат. И имах усещането, отново почти физическо усещане, че ръката ми ги привлича повече от сиренето. Прииска ми се да ги погаля, поне да опитам. Но не посмях, може би бе прекалено рано. Рискувах с някое несръчно и прибързано движение да счупя нещо много крехко. Трябваше да почакам още малко. Да не избързваме, да не насилваме нещата. Да изчакаме, докато вълните на приятелството, изтъкани от невидими вибрации, достигнат пълната си сила. Може да разрушим всичко в желанието си да изпреварим природата.


	Вятърът се върна. Птиците отново литнаха и се реят между синевата на небето и синевата на морето, както преди голямото безветрие.
	Враните не се интересуват вече от храната, която им предлагам, но отговарят с леко потрепване. Обичам знака, който правят с крилете си, за да ми кажат, че разпознават моя зов: „Ти си нашият приятел… ти си нашият приятел… но ние търсим, и денем, и нощем, винаги… остави ни да вършим нашата работа… ти си нашият приятел… ти си нашият приятел… и денем, и нощем, винаги.“


>>	10. Дългият път

	Вятърът духа добре от една седмица. Маламоците и албатросите са все още тук, безразлични и едновременно дружелюбни. Големият, пепелявосивият отдолу, никога, откакто се срещнахме във водите около нос Добра Надежда, не ме е напускал за повече от ден-два. И той много ме обича.
	Но враните ги няма, с изключение на една — ще я виждам още няколко дни. После и тя ще изчезне на свой ред. Сигурно владенията на враните са по` на запад, няма какво да се прави.


	Нос Лиуин сега е на 450 мили на север и „Джошуа“ току-що премина 42-рия паралел. Вече би трябвало да има вятър.
	Извадих общата карта на Южна Австралия, от нос Лиуин до Тасмания. Тя бележи края на един дълъг период. Гледам Австралия, която се простира цяла пред очите ми, с бреговете си, със стотиците си островчета в големия залив на юг, Басовия проток — още далече пред вълнореза, малките солени езера навътре в сушата.
	Извадих и подробните карти. Мъдрост, истинска мъдрост ще е да ги хвърля всичките в морето и да не смея повече да се приближавам до брега, за да пратя известие по някой кораб или по някое рибарско корабче в опасния Басов проток между Австралия и Тасмания. Там щях да съм сигурен, че ще срещна някого… но щях да съм изморен от плаване сред течения и скали, да не говорим за възможни мъгли, изтощителни за нервите. Все пак бих искал да съобщя на семейството и на приятелите си, че всичко е наред, да им разкажа за птиците и делфините, за ветровете и безветрието. Спомням си и за малкия черен товарен кораб. Винаги все същата борба между предпазливостта и силната вълна, която ни свързва с другите.
	Както преди нос Добра Надежда, заснех бордовия си дневник страница по страница. Но ме е страх. Дори не зная имало ли е смисъл да се излагам на такъв риск при срещата с товарния кораб. Може би не са предали пластмасовите торбички на „Сънди Таймс“, опасявайки се от усложнения.


	140 мили, само 110, 123 мили и малко слънце днес. Довършвам двата малки ветрохода, изработени по време на дългото безветрие с птиците. По-големият е катамаран около 1,20 м, изработен от две парчета бурао, много леко дърво, което „Джошуа“ влачи от Таити във форпика. Стъкмен е с четириъгълно черно ветрило, което се вижда отдалече, с бял кливер, на който е написано „послание“. Другият е кеч, около 60 см, изрязан от парче пластмаса, облицован от двете страни с шперплат. Корпусът му има хубав профил, с кливер на предната мачта и е снабден с кил. Върху палубата на всеки е закрепена пластмасова бутилка с откъси от бордовия дневник и писмо за онзи, който го намери. В писмото му честитя Новата година и го моля да препрати пощата… Животът ще е много тъжен, ако човек не вярва от време на време в Дядо Коледа*.
	[* Тези два макета с послания са били намерени повече от година след пускането им на вода, единият на някакъв плаж в Тасмания, другият в Нова Зеландия. Писмата в двете ветроходни стигнаха до получателите напълно четливи. — Б.фр.изд.]
	Щеще да е идеално, ако бях напуснал Плимът с товар от малки пластмасови лодчици. При преминаване край нос Добра Надежда, Нова Зеландия и Австралия Лойк и аз бихме могли да изпратим цяла флотилия със заснети страници от бордовия дневник. Ако ги пускахме на интервал от половин ден на ляв халс и застопорен румпел, щяхме да имаме няколко точни попадения, без да поемаме риска да флиртуваме със сушата.
	169 мили и ореол около слънцето*, 180 мили и голяма дъга след дъжда, 154 мили и много перести облаци… но все още без силни ветрове.
	[* Ореол около слънцето или луната сочи за наличието на пересто-слоести облаци, предвестници на лошо време. Ореолът винаги е 22° и не трябва да се смесва с „короната“, много по-малка, която не предвещава нищо лошо. Перестите облаци също са признак за близко атмосферно смущение. — Б.а.]
	Вече от седмица линията, отбелязана от барографа, е прорязана от потрепвания, сякаш боговете от Индийския океан сдържат гнева си. Някои казват: „Ще го пребием“. Други се опитвам да ги удържа: „Оставете на мира тази бяло-червена малка яхта, добре виждате, че не може да глътне вашите айсберги.“ И боговете там горе спорят здравата с помощта на перестите облаци, ореолите и дъгите.
	Слушам шума на водата, която се плиска по корпуса, долавям основното югозападио вълнение, равномерно въпреки начупената линия на барографа, и всичките ми сетива се опитват да доловят едно вторично северозападно вълнение, което би обяснило защо небето е толкова нервно.
	В детството ми в Индокитай, когато бях с рибарите от Сиамския залив, „тайконгът“ ми казваше: „Дръж вълната на два пръста зад траверса и винаги трябва да чувствуваш вятъра зад лявото си ухо, като гледаш към носа. И когато луната бъде на разстояние една голяма ръка плюс една малка ръка над хоризонта или в случай че облак е закрил луната, онази звезда бъде на един лакът разстояние от другата страна, тогава морето ще стане по-фосфоресциращо и по-спокойно, ще бъдем подветрено на острова, за да хвърлим първите въдици.“
	На джонките в Сиамския залив нямаше компас, затова не исках да го използувам и по време на учебните ми плавания в Средиземно море. Вместо да вземат курс 110° от Поркерол към Калви, моите другари трябваше да управляват, държейки вълнението от мистрала леко вдясно. През нощта се ориентирахме по полярната звезда на разстояние една малка ръка зад левия траверс. И ако нямаше определено вълнение, нито звезди, трябваше да се оправяме с онова, с което разполагахме. Исках да бъде така, защото като се съсредоточиш само над магнитната игла, се откъсваш от реалния свят, зрим и незрим, в който се движи яхтата.
	Отначало не разбираха защо така упорито пренебрегвам компаса, този бог на Запада. Ала в замяна започнаха да чуват разговора на небето и морето с яхтата. И когато синеещата се земя се появяваше на хоризонта, такава, каквато са я виждали древните мореплаватели, цялата обкръжена с тайни, някои от спътниците ми чувствуваха, че нашата точна техника трябва да остави една отворена врата за боговете, които съвременният свят с всички сили се опитва да прогони.


	Вятърът, морето, ореолът, дъгата, перестите облаци — досущ котешки мустаци, плисъкът, шепотът на водата, пълни с тревога и надежда. И се опитвам да доловя вторичното северозападно вълнение, докато браздата се удължава все по-далече на изток.
	В едно малко индонезийско пристанище бях проследил подготовката на една китайска джонка, която трябваше да откара товар за Джакарта, прекосявайки архипелага на Хилядата острова, осеян с рифове и скали. „Тайконгът“ бе останал още три дни след натоварването, приклекнал, без да продума, без да помръдне, наблюдавайки небето и морето, общувайки с нематериални сили. После джонката бе вдигнала котва при хубав страничен вятър, без карта и компас. Чувствувах, че бе закриляна от боговете на Азия и от голямото око, издълбано от двете страни на вълнореза й.
	Скоро ще станат четири месеца, откакто напуснахме Плимът. Знаех, че пътешествието ми ще бъде дълго, но не предполагах, че може би ще стигне по-далече, сред невидимите ориентири на морето и времето. Вече четири месеца небе и звезди, със силни ветрове, безветрия, бурни ветрове, последвани от безветрия, последвани от леки ветрове, после други безветрия и силни ветрове. И сега долавям, че перестите облаци и шумът на морето заплашват с бурен вятър.
	По времето, когато имах джонка в Сиамския залив, бях твърде млад, за да бъда нейният „тайконг“. Екипажът никога не му говореше, защото един „тайконг“ има нужда от пълно спокойствие, за да общува с боговете и да гадае по лицето им. В часа за хранене екипажът се събираше около казана с димящ ориз, на носа, ако времето беше хубаво, и в средата на палубата, ако морето беше бурно. Но винаги далече от „тайконга“, без да говори високо, за да не смути общуването му с боговете. Малкият юнга му поднасяше на кърмата паницата с ориз, хванал я с две ръце, почтително, без да продума. После се връщаше при другите, плъзгайки се като сянка с босите си крака.


	Средният денонощен преход се увеличи значително, браздата се удължи доста, нос Лиуин сега е далече назад, а Тасмания немного далече напред. С темпото от последните дни ще я достигнем след по-малко от седмица. Може би няма да има бурен вятър, защото високите перести облаци започват да се спускат и звездите блещукат слабо тази вечер, за да ми кажат, че там горе вятърът не е вече разгневен.
	Когато във високите слоеве на атмосферата ветровете са силни, те предизвикват сериозни разлики в плътността на въздушните слоеве, които са с различна температура. Тогава звездите блещукат по-силно от обикновено поради увеличената рефракция, която отклонява светлината. И когато високите ветрове са много силни, това почти винаги предизвестява приближаването на атмосферно смущение или най-малкото на промяна на времето.


	Една хубава нощ един рибар „тайконг“ ми разказа защо звездите предсказват вятър, когато блещукат силно.
	Защото там горе има вятър и той духа пламъчетата на звездите също като свещи. Тогава звездите стават неспокойни. Но вятърът напразно духа с всички сили, той не успява да ги угаси и разгневен слиза към морето, за да си отмъсти, че не е могъл да изгаси нито една звезда, дори в най-ниското. Там те не биха могли да устоят на вятъра, който може да духа много силно, когато наистина е разсърден. Но на хоризонта има бог, който закриля ниските звезди.
	Ако на хоризонта нямаше бог, вятърът би ги изгасил една след друга. После щеше да изчака високите звезди да се приближат към земята, за да изгаси и тях. И хората нямаше да могат да живеят повече, защото не би имало звезди.
	Дълго след това узнах, че ниските звезди блещукат винаги по-силно от високите, защото светлината на звездите, които са близко до хоризонта, преминава през много по-плътни въздушни слоеве, откъдето се получава и увеличената рефракция.
	Вярвам, че науката може би ще даде възможност на хората да достигнат звездите с космическите кораби. Вярвам най-вече на стария Изток, който ми дава възможност да отида там, когато пожелая, с една свещ и с вятъра. И ще нарисувам с черно и бяло голямо око на вълнореза на „Джошуа“, когато тя завърши пътешествието си, намерила отново пътя сред боговете на родната ми Азия.


	Тасмания е едва на 200 мили на изток-североизток, небето се покрива с ниски облаци и понякога ръми с немного силен вятър. Пускам двете малки яхти с бутилките… но те тръгват на юг, а там няма никой, обаче зная, че когато настъпи подходящ момент, ще се отправят на север, към сушата.
	Морето е доста спокойно и аз дълго ги следя с поглед. Представям си изненадата на онзи, който забележи една от тях, отдалече, на някакъв плаж в Австралия. После учудването му, когато се приближи и види, че може би е като в приказка. И после вълнението, стиснало го за гърлото, когато усети, че малката яхта се връща може би от границите на отвъдното.


	Вали лек дъжд със слаб шквал. Вятърът е топъл, идва от австралийските пустини. Ако видимостта не се подобри, ще трябва да се откажа да пращам новини в Хобарт. Южна Тасмания наистина е пълна с клопки, със скали, разпрострели се навътре в морето. Басовият проток от север е още по-опасен при лоша видимост, целият осеян със скали. Още повече че сме в период на новолуние, със силни приливо-отливни течения и непрогледни нощи.
	Откога ли близките ми нямат вести от мене? Дали черното товарно корабче е предало пратката от нос Добра Надежда? Не зная нищо, не зная нищо и за приятелите си. И все пак съм радостен, сам-самичък на яхтата си от четири месеца.
	Сам с облаците и вълните, слънцето и звездите, морските ориентири, които са навсякъде и никъде, като самотната чайка, на която дадох кутия пастет тази сутрин.
	Дали наистина беше тази сутрин или вчера сутринта? Вече не си спомням добре и слушам плисъка на водата по корпуса. Беше сутрин, защото бе кацнала на задната част и под изгряващото слънце перата й придобиваха оттенъци на охра. Като трите чайки, които за малко не погалих една нощ. Кога беше? Преди две седмици? Два месеца? Не зная вече нищо. Зная само, че ме стоплят и че дълго ще ме топлят.


	Четири месеца, откакто съм тръгнал; би могло да е една седмица или една година, струва ми се, че ще бъде едно и също, времето е сменило измеренията си. Навън ръми, а морето е много спокойно за този район, с лек постоянен ветрец от 3 бала, който тегли „Джошуа“ с 6 възла. Приятно ми е на топло в каютата, пълна с дима от цигарата ми.
	Дъждът ромоли недоловимо по палубата, малко по-силно по тънкия купол на командния пункт, клатенето почти не се усеща, всичко наоколо е толкова спокойно, че можеш да си помислиш, че си на котва в някой атол. Всичко, което Индийският океан ми даде — умората в началото, немного яростните ветрове, безветрията, двете морски щурчета, които се бяха открили, птиците, които търсеха, черно-белите делфини и отново птиците, и многото радости, откакто умората ми е победена.
	Тази вечер не ми се спи, вдишвам спокойствието, което ме обкръжава; водата слиза по ветрилата, които я свързват с небето, пълни кофите; оттук мога да я чуя, когато гикът се повдига леко, освобождавайки изведнъж всичката вода, събрала се в гънката на първия риф, който не съм отпуснал. Тубата е почти пълна, скоро ще я прелея в резервоара. При това имам достатъчно вода, за да стигна до Черния котел в Атлантика, но я изливам в резервоара и няма да спра, докато не го напълня.
	Виждам отново необитаемото островче Барингтън от Галапагоските острови, което за малко не напуснахме, защото дъждът не идваше. Много неща ни свързваха вече с тюлените и птиците на Барингтън, но ни оставаше в резерва само половин туба вода и затова с Франсоаз трябваше да тръгнем на другия ден. Тогава небето се покри с огромни купести облаци и първата буря от дъждовния сезон се разрази през нощта. Гледахме като някакво чудо как водата се стича от брезентовия навес и пълни резервоара, за да запази връзката с острова.
	Газената лампа свети нежно в каютата, като далечна и едновременно съвсем близка звезда. Тя дава на моята вода точното й тегло, връща на всяко нещо истинската му стойност. И това е нещо много повече от чудото на свободата ми, то е нещо друго, нещо, което усетих няколко пъти в корема си.
	Слушам морето, слушам вятъра, слушам ветрилата, които говорят с дъжда и звездите сред шума на морето, и не ми се спи. Мисля за Уилямс Уилис, сам-самичък на сала си от балсово дърво, месеци наред в Тихия океан, с морето — единствено негово сред вселената.
	И той понякога чувал „Песента на света“ с всички фибри на съществото си. И аз я чувам от известно време. Може би това е то, дългият път. Но не бих могъл да го изкажа, нито да го предам; при преминаването край Тасмания в сравнение с въпросите, които ми задават звездите, сушата е прекалено далече. Бих могъл да им дам само първия си бордови дневник, с птиците, вятъра, морето, средните денонощни преходи и дребните всекидневни проблеми. Истинският дневник е написан в морето и в небето, не може да се снима, за да се даде на другите. Той се ражда от всичко, що ни заобикаля от месеци, плисъка на водата по корпуса, свиренето на вятъра, който се плъзга по ветрилата, и онова изпълнено с тайни мълчание между яхтата и мене, тъй силно напомнящо шепота на гората в детството.


>>	11. Правилата на играта

	Една седмица преди Коледа „Джошуа“ се появява на входа на канала Д’Антрекасто в Тасмания и минава край фара на нос Брюни, който поддържа връзка с „Лойд“. Флаговете ми MIK се развяват много ясно на фала.
	Вече не е толкова тъмно, както преди малко. Но още не се е и зазорило. Небето е облачно. Не съм мигнал от снощи, нощта беше тежка. Оставам в дрейф с подветрено застопорен румпел и обратно натегнат стаксел, с надежда, че някой рибарски кораб ще мине наблизо. Но не вярвам. Прекалено съм уморен, за да вярвам сега в каквото и да било.
	Очите ми се премрежват, когато изучавам за втори път подробната карта. Търся малък и не много, но все пак достатъчно дълбок залив. Десет пъти намирах на картата този идеален залив и десет пъти забравях къде беше точно. Не искам да отида там да си почивам, а за да пусна един пластмасов бидон като шамандура. Той е готов, с дълго найлоново въже, прикрепено към парче верига, и тежест, която ще му служи за котва, докато някой го намери. Отгоре написах: „известие“.
	Вътре сложих писмо с молба към този, който го намери, да предаде всичко на представителя на яхтклуба в Хобарт. В друго писмо до представителя го моля да бъде така добър да прати по пощата пликовете и колета с филмите, които се намират в бидона.


	Кафето… Кафето… Сега се зазорява. „Джошуа“ дрейфува бавно. Очите ми не са вече така зачервени, мисълта ми започва да работи по-бързо.
	Нещата се оправят почти винаги на зазоряване. Ако можеш да издържиш до зори, по принцип ще издържиш до края. Правя поворот фордевинд, за да мина на другия халс и да почакам още малко. Чух на два пъти бумтенето на рибарски лодки. Но двете лодки минаха прекалено далече, за да мога да им предам бидона. Вече направих 99 % от усилието да стигна дотук и ще бъде прекалено глупаво да си тръгна ей тъй и да оставя бидона на произвола на съдбата в малкия залив, може би няма да го намерят преди Коледа. Може би дори никога, ако въжето се скъса край някоя скала или от ветрилото на някоя рибарска лодка през нощта.
	Слизам да си приготвя канче „Овомалтин“ и да хапна сухари с масло и портокалов мармалад. После се изтягам на койката. Часовникът е навит за след четвърт час. Чувствувам се значително по-добре. Вече няма шквалове. „Джошуа“ е леко наклонена.


	Слънцето се появи сред облаците, три пръста над хоризонта. Купестите облаци на хубавото време смениха слоестите облаци. Един рибарски кораб мина на половин миля между слънцето и „Джошуа“. Взимам го в мерника на моето огледало, предназначено за корабокрушенци. И чудото става за по-малко от десет секунди. Рибарският кораб променя посоката си. Отправя се към мене. Сега е негов ред в играта.
	За втори път правя поворот фордевинд, за да мина на другия халс, и не се опитвам да маневрирам пак, преди всичко да свърши. Цялата ми умора изчезна, мисълта ми работи с пълна скорост. 99-те % от усилието са вече далече в браздата.
	Миналата нощ, когато търсех с бинокъла голямата скала, досущ кула, поставена от дядо господ на 20 мили от брега, без да успея да я открия сред пристъпите на дъждовната буря и суграшицата, насмалко не се отказах от намерението си да пратя известие с цената на толкова рискове и умора. Но една обезпокояваща светлина, като сияние на някакво селище, се появи право в открито море, там, където можеше да има само вода — чак до земята Адел. Нямаше луна, шквалове, дъжд, черно небе. Тази светлина в открито море ужасно ме разтревожи. Не беше кораб, нито пък град, изплувал от морето. Не можех да повярвам, че бе фосфоресценцията, предизвикана от дългата западна вълна, разбиваща се в рифа, който търсех отляво, а светлината бе на противоположната страна. Не се върнах в открито море, защото тя ми пресичаше пътя. Бях оставал няколко пъти в дрейф между шкваловете, за да се опитам да дочуя сигнала за някоя опасност в мрака.
	Обикновено за мен нощта въобще не е непрогледна. Винаги съм я обичал, тя крие много неща, които говорят, пеят или разказват. Но тогава се изплаших. Неясен страх, който не може да се определи и който идваше от това, че нощта бе замлъкнала. Усещах клопката някъде в мрака, но никаква вълна на нощта не ми казваше дали наистина тя се намира от лявата ми страна, както смятах… или от дясната, или пък пред вълнореза.
	Най-накрая хванах в бинокъла очертанията на голямата скала. И нощта запя въпреки облачното небе, въпреки шкваловете и умората. Защото страхът ми бе изчезнал. Голямата скала, която зърнах съвсем ясно на 1–2 мили (висока 46 м), ми казваше, че другият риф, до самата повърхност на водата, наистина смъртоносен, се разстилаше широко отляво. И нощта съобщаваше, че сега всичко е ясно до фара на нос Брюни, чиято светлина се виждаше понякога между дъждовните пристъпи. Но се зарекох никога повече да не се опитвам да успокоявам близките си дори ако това ми струва двойно по-малко отсега. А не се бях изложил на истински риск и корабоводенето ми беше съвършено, тъй като бях минал на 3–4 мили от рифа до самата повърхност на водата.


	Всичко това е вече много далече, мракът, умората, обетите. Рибарският кораб дойде на тридесетина метра. Дава заден ход, за да убие инерцията на безопасно разстояние. После спира за миг, за да сравни своя дрейф с този на „Джошуа“. Моряк е, знае си работата.
	Малката бяла лодка се приближава откъм удобния борд, хвърлям й бидона, който един от тримата мъже сръчно хваща, бъбрим няколко минути… и на път, всичко е уредено. Шефът ми обеща да предаде всичко на представителя на клуба лично след три дни, на връщане от риболова. Никой не можа да ми каже нещо за приятелите. Някой май чул да се говори за англичанин, минал край Нова Зеландия, без да спира. Кога ли? Рибарите не знаят точно. Мислят, че са съобщили по радиото миналия месец. Мътна работа. Не вярвам да става въпрос за Бил Кинг. Може би за Нокс-Джонстън. От тримата, които тръгнаха към юни, единствен Нокс-Джонстън има яхта, която наистина е яхта. Останалите двама бяха потеглили с малки пластмасови съдове, определено неиздръжливи за толкова дълго плаване във високите ширини. Научих, че един от тях се отказал доста преди нос Добра Надежда, в началото на август.
	Ще слушам няколко дни емисиите на австралийското радио. Може би ще говорят за преминаването на „Джошуа“ през техни води. Тогава ще се възползуват от случая да съобщят за всички и да кажат къде са другите. Но не си правя илюзии… ние сме сами пред безкрайността.


	Небето е много, много красиво, топлият ветрец прелита по ветрилата като ласка, дошла ют запад, с всички обещания на запада и изтока заедно. Под слънцето морето е зелено, такова зелено никога не съм виждал, освен във водите край нос Хорн. Браздата е зелена, пяната е зелена, всичко е зелено, зелено като тревата.
	Тасмания е едва на 10 мили в зелената бразда и сякаш никога не е съществувала. Обаче ми стана приятно, като срещнах тези чудесни рибари, които си загубиха времето, за да ми услужат. Но не говоря за някаква чудна среща с човечността, не. Побъбрихме си приятелски, с истинско удоволствие и се разделихме, всеки се зае с работата си без съжаление, със същата простота. Те направиха онова, което трябваше — натовариха се с колета ми, и аз направих това, което трябваше — предадох им го.
	Изтегнах се на койката си с огромна радост. Имам чувството, че още чувам щуреца, който свиреше, когато тази сутрин „Джошуа“ минаваше съвсем близо до фара, преди да вземе курс към открито море. Ясната песен на щуреца и мирисът на дърветата, примесен с мириса на мокра пръст. Протягам се под одеялото, тананикайки песен, на която съм забравил мелодията и думите с изключение на един малък откъс: „… и изчезва в слънцето, без да плати сметката си…“ Платил съм своята и в същото време не съм, знамението е да си тъй свободен. Чувствувам се щастлив, лек, едновременно откъснат от всичко и господар на всичко, както когато всички дългове са изтрити и можеш да си живееш живота.
	{img:plavane_2.png|#От 17 декември 1968 г. до 8 февруари 1969 г.}
	На следващия ден при определянето Тасмания се оказа 73 мили назад. А браздата е синя, защото морето отново стана синьо. Вятърът не е постоянен, но се възстанових напълно от умората. Това бе лека умора, а не дълбоката умора, която изпитах след нос Добра Надежда и която ме караше да съзерцавам остров Мавриций. Сега гледам Нова Зеландия на малкия глобус от „Дамиен“. А погледът ми се плъзга понякога по посока на нос Хорн. И чувствувам, че всичко е наред. Смятам, че всичко ще е наред, що се отнася до „Джошуа“ и мене. Останалото зависи от боговете.
	Още 105 мили с непостоянни ветрове, после 164, 147, 153. Сега във въздуха има шквалове и рифовани ветрила. „Джошуа“ се носи с 8 възла, когато вятърът се усилва, и със 7,3 през останалото време.
	С часове наблюдавам през подветрените люкове водата, която бяга край борда, хипнотизиран съм от скоростта във върховите моменти. Разбирам защо някои хора се увличат по многокорпусните яхти; трябва да е фантастично да летиш с 15 или 18 възла, с повече от 20 възла при върхови моменти. Но миналата година пет многокорпусни яхти загинаха в австралийските води с екипажа си. Петнадесет мъже никога не се върнаха. И Пайвър, бащата на многокорпусните яхти, също загина това лято със своя тримаран.
	Къде ли е Найджъл? Ако всичко е наред, може би е в Индийския океан. Ами после? За мен ще е страшен удар, ако науча някой ден, че Найджъл няма да се върне никога вече. Къде ли е той? Къде ли са Бил Кинг и Лойк?
	Рибарският кораб от Хобарт сигурно е предал писмото и колета ми на представителя на яхтклуба и затова редовно слушам радио Австралия и Би Би Си. В „Сънди Таймс“ са били известени първи. В Би Би Си също. И въпреки това — нищо, нито дума, нито намек.
	Може би в Би Би Си просто не са съгласни такова плаване да се смята за регата. Може би именно затова не чух никога нищо по този въпрос. Въпреки че техните представители бяха там, при тръгването от Плимът, с микрофони, камери и цялата дандания. Тогава какво? Четирима приятели тръгват по едно и също време на околосветско плаване без спиране и ги оставят без известия един за друг!
	Наближава Коледа, чувствувам, че няма да получа никакви вести за тях, че никога нищо няма да получа. Малко съм тъжен. И ме е яд на пресата. Може би съм несправедлив, щом като приех правилата на играта на тръгване: самотно околосветско пътешествие.
	Нищо не ми трябва. Само бих искал от време на време да имам по малко вести за тях.


	Изучавам подробните карти на Нова Зеландия. Южният бряг, който е на пътя ми, никак не е симпатичен с опасните си рифове, на места много навътре в морето. На английската карта за целия район е отбелязано, че на някои от безлюдните островчета има складирани хранителни припаси и дрехи, а някъде дори китоловни лодки. Картата уточнява също, че тези островчета се посещават един път в годината от правителствен кораб. Мисля, че е заради евентуалните корабокрушенци.
	В замяна напразно търся лоцията за тази зона… и скоро трябва да се примиря с фактите: по време на „чистката“ на килограми на кея в Плимът съм оставил този том, обърквайки го с друг! Пак е добре, че подробните карти са тук…
	Много съм доволен, че успях да пратя известие от Тасмания, защото щях да сгреша, ако не бях минал далече от южния бряг в открито море. Ще изчакам да премина край Нова Зеландия, за да изпия втората бутилка „Нокер“. Тогава наистина ще бъда зад последния нос преди нос Хорн. Ако „Джошуа“ продължава с това темпо, ще отпразнувам Коледа с шампанско и ще бъде двоен удар.


>>	12. Коледа и плъхът

	Бях прекален оптимист… умерено силен порив на вятъра от югоизток, пълен насрещен при синьо небе. Трябва да застана на дрейф. Аз, който толкова се надявах да прекарам Коледа от другата страна на Нова Зеландия…
	Вятърът отслабва, преди да падне нощта, и отново съм на път, качвам срещу вятъра при голямо вълнение. Ядосвам се на себе си, че съм държал прав курс от Тасмания насам, вместо да завия веднага на юг, предвиждайки евентуален период на източни ветрове.
	Вятърът отслабва още. „Джошуа“ се влачи в нощта. Слушам Би Би Си. Все така няма новини.


	Призори вятърът е почти напълно стихнал. Морето започва да се успокоява. Една черна топка ме гледа с големи очи, гмурка се, отново се появява. Това е малък тюлен, първият, който виждам от Галапагоските острови насам.
	Той обикаля яхтата, отива си, връща се, скачайки над водата безкрайно гъвкаво. Мисля, че няма по-грандиозни морски обитатели от тюлените. Този сигурно е съвсем млад, въобще не се страхува.


	Сега е Коледа. Пълно безветрие. И морето е почти гладко, слънцето е силно. Малкият тюлен (или брат му) се връща да играе близо до яхтата, но не скача като вчера. От време на време показва задните си плавници и ги държи над водата, размахвайки ги лекичко, сякаш ми казва „здравей-здравей“. Ако водата не беше толкова студена, и аз бих отишъл да го поздравя. На Галапагоските острови малките тюленчета почти се отъркваха в нас, толкова бяха любопитни и дружелюбни. Това не се харесваше на родителите им и те понякога ни гонеха от водата. Но не зная дали този е съвсем млад или породата му е такава. Дълъг е едва 1,20 м.
	Пълноценна слънчева баня на 46-ия южен паралел! Ветрилата плющят леко, въздухът е топъл, почти горещ, с лек полъх от север. Всъщност тук съм добре. Дори кроях планове, ако времето се случи много хубаво, да прекарам Бъдни вечер съвсем близо до Дънидин или до Молино в компанията на някоя новозеландска яхта, която би се озовала случайно в същите води. Щях да извикам на човека с високоговорителя си с батерии:
	— Хей, ти, на яхтата! Ще дойдеш ли да хапнем заедно? Имам шампанско за Бъдни вечер! И много вино!
	— Шампанско ли? Френско шампанско? Френско вино?
	— Мини на сто ярда и ела с малката лодка!
	— О’кей!… Взимам и джина си, в случай че шампанското и френското ти вино не стигнат!


	И ето… разказваш си детски приказки, когато си сам в морето. Понякога се сбъдват.
	Въздухът е необикновено прозрачен, браздата едва се забелязва по гладкото море. Няколко пъти „Джошуа“ минава през образувания от големи странни водорасли.
	Не са водорасли, а плавници на тюлени, които спят на групи на слънце. Предните им плавници, кръстосани на гърдите, приличат на водорасли. Големите се гмурват, щом ги събудя, и се показват много по-далече. Малките винаги идват да играят, но разтревожените им майки ги събират на групички и ги отвеждат.
	Тюлените, спящи по гръб, ще бъдат моят коледен подарък, и най-вече малките — много по-красиви са от електрическите влакчета. Ако родителите им ги оставеха да правят каквото искат, чудя се дали не биха се опитали да се качат на борда… щяхме да прекараме Бъдни вечер заедно.
	Възползувам се от хубавото слънце и от това, че е Коледа, за да разопаковам пушения свински бут от Йорк, приготвен особено грижливо от Марш Бакстър за Лойк и мене по препоръка на нашите приятели Джим и Елизабет Купър. Бях го сложил в трюма на яхтата, в оригиналната му опаковка, оставяйки го за високите ширини, където не би имало опасност да се развали от жегата.
	Чудесен е, без следа от мухъл след четирите месеца във влагата. Ето че слюнките ми започват да текат също като на куче, на което показват желания кокал. Организмът ми сигурно отдавна има нужда от шунка… излапвам накрая и парче сланина, голямо почти колкото юмрук, топи се в устата ми.


	Приготвям си разкошен обяд, с килограм сърцевина от марули, добре изплакнати в морска вода. Сипвам ги в тенджерата, където са къкрили парче сланина, три глави лук, нарязани на кръгчета, три скилидки чесън, една кутийка доматено пюре и две бучки захар. Жан Го ми обясни, че винаги трябва да се слага малко захар, за да се неутрализира доматената киселина.
	Накрая прибавям върху марулите четвърт кутия камамбер, нарязан на много малки кубчета, и голямо парче масло.
	… Ухае чак в дъното на каютата, а яденето тихичко ври върху азбестовата плоча. Трябва да ври дълго, дълго, заради сиренето. И това е тайна, която научих от Ив Жонвил на борда на „Офелия“. Една вечер Ив ме покани да вечеряме на яхтата. Тогава жена му Бабет сложи тенджерата със сирене да ври много дълго. Това беше едновременно предястието, ястието и десертът. Топяхме с вилиците направо от тенджерата и пиехме вино. И ако онази вечер с нас беше някой маврицианец, той би казал, че е страшно хубаво, като голямото удоволствие, което изпитва манилската патица — когато свърши, манилската патица пада по гръб и остава така, без да може да помръдне.


	Земя на хоризонта!… Не съм на себе си. Планините на Нова Зеландия се очертават много ясно на хоризонта, на 50 мили. Изумен съм от подобна видимост, но е така, секстантът потвърждава положението ми.
	„Джошуа“ се влачи с по-малко от 1 възел по гладкото море и минава на двадесетина метра от семейство заспали тюлени, без да ги събуди. Вече са зад мене, когато единият от тях дава сигнал за тревога. Видях го как помръдва в съня си и движи плавниците си, вместо да ги остави кръстосани на гърдите. Сякаш сънуваше нещо. Чудя се защо тюлените от този район са толкова страхливи, а онези от Галапагоските острови са морски лъвове… кожата им не се цени от търговците.
	Слънцето залязва. Лекият ветрец, който духаше днес, утихна напълно. Наоколо цари велико спокойствие. Ще изкарам Бъдни вечер съвсем спокоен, в компанията на звездите.


	Безветрие… Безветрие… Тази вечер съм тъжен. Мисля за приятелите, мисля за семейството си. Имам всичко, което ми е необходимо тук, пълна тишина, звезди, пълно спокойствие. Но ми липсва топлината на хората. На вечеря прибавих кутия corned — beef* в остатъците от обяда, за да бъде по-вкусно. И отворих бутилка шампанско. Не трябваше да я пипам, преди да съм оставил в браздата последните опасности на Нова Зеландия. Но въпреки че не съм преминал съвсем от другата страна на втория нос, сега е Коледа, има почти пълно безветрие, скалите са на 50 мили и не се отправям към тях. И най-вече ми е тъжно, ето защо отворих втората бутилка „Нокер“, тази за нос Лиуин.
	[* Солено говеждо. — Б.пр.]


	Хубаво нещо е шампанското, малко се оригваш от него, но прогонва мрачните мисли. Извиква спомените с бързината, с която се изпразва бутилката. В душата ми е пусто. Мечтая за кътче зеленина с хубаво кичесто дърво, под което тази вечер бих прекарал известно време със семейството и приятелите си.
	Бих поканил и всички кучета и котки от околността, за да бъдем заедно на Бъдни вечер. И дори плъховете. Защото за мене Коледа е великото примирие с целия свят.


	Сянката на плъха минава пред очите ми. Гледа ме строго. Виждал съм го няколко пъти след онази стара история. Но тези истории никога не остаряват. Само понякога могат да променят формата си.
	Беше в навечерието на пътуването Таити — Аликанте. Беше нощ. Някакъв плъх бе паднал в една чиния в кухнята, като минавал през отворения люк. Успях да го притисна на пода с една книга, преди да има време да се скрие в дъното.
	Нямахме пръчка подръка, за да го убием. Франсоаз ми подаде прашката. Притисках плъха към пода, сложил крак на книгата. Но се прицелих прекалено високо, защото се страхувах да не се нараня, и не го улучих.
	Когато опънах ластика за втори удар, плъхът ме погледна. Знаеше, че ще го убия. Но очите му говореха, че все още имам избор.
	Беше голям плъх, много хубав, доста млад по всяка вероятност, с кафява козина, лъщяща от здраве. Хубаво животно, здраво, жизнено, изпълнено с надежда, с живот.
	Прииска ми се да го хвана за опашката и да го метна към кокосовите палми с думите: „Нейсе, този път ти се размина, но никога вече не се връщай.“ И никога повече нямаше да се върне, защото не беше плъх от каналите, а плъх от кокосовите палми. Но мисля, че човек носи в сърцето си омразата към плъховете. Стрелях от упор и го убих с камък в главата.
	Ако го нямаше този поглед преди, един плъх повече или по-малко не би имал никакво значение. Но този поглед съществуваше и ме изправяше срещу самия мен.


	Наближава полунощ. Бутилката за нос Лиуин е почти празна. Май се напих. Сянката на плъха става дружелюбна, погледът му не задава повече безкрайния въпрос, на който не бях дал верния отговор. Прекъснах радиото от вчера. Започнаха сериозно да ме дразнят с техния Исус Младенец. Използуваме го като параван, за да продължим спокойно да вършим мръсотиите си, жалки нещастници, които се кръстят във всички посоки, преструвайки се, че се гледат в очите. Как можахме да загубим до такава степен чувството за божественото, чувството за живота? Напоследък препрочитах Стайнбек, „Земя на хората“, „Преди да умре природата“, „Корените на небето“. Понякога затварях очи след някой ред, абзац, страница, породили у мене особен отзвук. Сега имам чувството, че тези, които са написали книгите, се изразяват не само с думи и мисли, а и с трептения. И тези трептения далече надхвърлят бедните думички, измислени от хората.
	„В началото бе _Слово_“. Не съм чел Библията. Буквите бяха много дребни. Оказа се, че „бог“ е преведено неправилно, в еврейския текст е казано „боговете“. Но това няма никакво значение, щом съществува _Словото_. И _Словото_ е над всичко останало, никакъв превод не може да го промени. Чудя се дали Словото не е трептене. Трептене с такава сила, че от него е произлязла вселената. Не зная дали съм го прочел някъде, отдавна, още по времето, когато всички тези неща не намираха никакъв отзвук у мен, или пък аз самият го почувствувах в тази коледна нощ. Мисля, че по-скоро е много далечно ехо, и имам чувството, че книгите, които препрочитам от тръгването, не са написани само от Жан Дорст, Ромен Гари, Сент-Екзюпери, Стайнбек, т.е. от хора, а от хората. И че тези творби са дело на всички ни и наше общо наследство.


	Бутилката за нос Лиуин е празна. Този път наистина се напих, още повече че бях изпил и две канчета вино. Бих искал да споделя всичко с човека от новозеландската яхта. Може би и той има нужда от топлота на Коледа. Впрочем би трябвало всички дни да са Коледа, така най-после хората биха се обединили, за да носят наследството заедно. Хайде… отивай да спиш!… вече не можеш да видиш дори часа, стрелките се преплитат.


>>	13. Времето на Самото начало

	Малко съм гроги тази сутрин. Все пак не чак толкова. Хубаво нещо е безветрието. Небето се заоблачи. Във всеки случай никой не може да ми отнеме коледната нощ. Вятърът задуха, едва доловим. Пак тюлени. „Здравей-здравей“. „Джошуа“ се плъзга по гладкото море с 4 възла, с носа на юг, за да заобиколи възможно най-отдалече остров Стюарт, който се намира 100 мили на югоизток. Югозападният нос на Нова Зеландия е на 40 мили източно, обедното определяне го постави на точното му място на картата въпреки облачното небе.
	После вятърът утихва. След малко, още в първите часове на нощта, духва отново, този път от запад, съвсем лек, но от запад. Чува се равномерното плискане на водата, порена от вълнореза, еднообразен шум, защото няма никакво надлъжно клатене. Спя, бодърствувам, отново заспивам, пак се качвам на палубата, за да слушам нощта. През цялата нощ ще чувам монотонното пляскане на водата, порена от вълнореза, сред великото спокойствие на морето и нощта.


	На следващия ден при определянето са отбелязани 100 мили. Остров Стюарт, южно от Нова Зеландия, сега е на 32 мили на изток-североизток, а усамотеният опасен риф Саут Трап е едва на 44 мили право на изток.
	После всичко ще се изясни, Тихият океан ще бъде единствено за мен, ще бъда сам с морето и вятъра до нос Хорн. Но засега нос Хорн го няма. Тук е само остров Стюарт, обграден с рифове, навътре в открито море, и Саут Трап почти на самата повърхност на водата, и двата скрити.
	От време на време бледият диск на слънцето се мярка през облаците и успях да направя безупречно определяне на обяд. Миналата нощ въздухът бе сух, по палубата нямаше роса, облаците бяха слоести или нещо подобно, без да крият някаква опасност. Само малко лоша видимост, нищо сериозно.


	Покривът от облаци изтънява и какво виждам?… Остров Стюарт е на мястото си — малки синкави хълмове, плаващи на хоризонта отляво. Вълнувам се много, когато усещам Тихия океан тъй близо. Но вятърът отслабва на 1–2 бала. Продължавам на югоизток, за да мина далече, поради приливо-отливните течения, които биха могли да ме отнесат към рифовете на Саут Трап, намиращи се до самата повърхност на водата, на 20 мили от остров Стюарт. Дълго му се любувам. Това е последната видима веха преди Тихия океан. После той отново изчезва в леката мъгла, появява се пак за няколко минути и се скрива зад един слоест облак. Компас за пеленговане.
	Изведнъж усещам, че умирам от глад. Винаги е така при едно ориентиране. Слагам четири глави лук да се запържат с голямо парче сланина, канче ориз, глава чесън и затварям тенджерата под налягане.
	Вятърът духва от югозапад със сила 4 бала, барометърът се задържа на 761 мм, скоростта е почти 7 възла. Бизанстакселът е вдигнат от зори с един допълнителен стаксел от 8 кв.м, значи 8 кв.м в повече. Дий! „Джошуа“… давай! Опитай се да оставиш Саут Трап в браздата преди нощта. Скорост 7,2 възла. Вълнорезът мърка от удоволствие. Апетитната миризма на ризото по рецептата на Флоранс Ербюло ми прави компания чак до щага на стаксела… трябва да угася примуса, защото ще загори. Животът е прекрасен, когато ветрилата са издути и брегът не е далече!


	Небето се прояснява, а западният вятър се усилва до 5 бала. Истинското хубаво време се връща! „Джошуа“ лети със 7,7 възла.
	Кафе, цигара. Качвам се на палубата да погледам, слизам да си свия друга цигара и да помечтая, като слушам как водата бучи по корпуса, качвам се да я слушам на палубата, отпред, отзад, отвсякъде, нагласявам един шкот, който вече е нагласен, натягам още стаксела, който чудесно е натегнат преди малко, но въпреки всичко трябва да го натегна още, така е. А тенджерата под налягане изстива, но не ме интересува, нямам време да се занимавам с нея. Когато „Джошуа“ прекоси дължината на Саут Трап (което значи „Клопка на Юга“), тогава ще мога да спя, с хиляди мили свободна вода пред вълнореза. Но Саут Трап е още на 23 мили североизточно.
	Все пак хапнах малко.


	Мечтая, седнал по турски пред масата с картите, пия кафе или пуша, или пък хвърлям поглед към картата, показвам глава през люка, за да погледна навън към носа, после към лага. Не, не съм нервен. Просто правя каквото трябва, за да водя „Джошуа“ възможно най-бързо по най-късия и най-сигурния път, по който ще избегне последния участък със скали и рифове при навлизането в Тихия океан.
	За много кратко време небето отново се забули от единия край на хоризонта до другия. Но вятърът продължава да е добър, морето е спокойно или най-малкото съвсем леко развълнувано. Не е имало време да се развълнува опасно след голямата почивка през последните два дни. Доста любопитно е, че за толкова висока ширина (почти 48° южна ширина) голямата вълна — много дълга, много висока, — която обикновено идва от югозапад или запад, днес я няма. Сякаш сме в Средиземно море в началото на мистрала, но с облачно небе.


	Чувам познати подсвирвания. Излизам бързо, както винаги, когато делфините са тук. Но мисля, че никога не съм виждал толкова много. Водата е бяла от пръските им, цялата набраздена от острите им гръбни перки. Около стотина са.
	Бих искал да ги заснема с кинокамерата, но времето е твърде мрачно, снимките ще са лоши, а нямам вече много лента, за да рискувам да я разваля. Преди един час щях да направя най-хубавите снимки от пътешествието, толкова бе слънчево наоколо.
	Двадесет и пет делфина плуват в плътна редица един до друг и на три вдишвания минават от кърмата към носа на яхтата от дясната й страна, после цялата група завива надясно и се спуска на 90°, разсичайки водата едновременно с гръбните си перки, като при изплуването вдишват всички заедно.


	Повтарят същото повече от десет пъти. Дори слънцето да се покаже отново, вече не бих могъл да се откъсна от цялата тази радост, целия този живот, за да сляза да взема камерата. Никога не съм виждал толкова съвършено балетно изпълнение. Все така се спускат надясно на 90° на около тридесетина метра, като разпенват морето. Сигурно е, че изпълняват точно нареждане. Но не зная дали е същата групичка от двадесет-двадесет и пет делфина: много са, за да мога да ги разпозная. Изглеждат неспокойни. Не разбирам. И другите изглеждат неспокойни, плуват насам-натам с много пръски, като често удрят водата с опашките си, вместо да си играят при вълнореза, както обикновено. Цялото море се оглася от виковете им.
	Минават още веднъж отзад напред със същия рязък и гъвкав завой надясно. На какво играят днес? Никога не съм виждал такова нещо… Защо са неспокойни? Защото са неспокойни, сигурен съм. И това също никога не съм го виждал.


	Нещо ме тегли, нещо ме тласка, гледам компаса… „Джошуа“ се носи с пълен попътен вятър със 7 възла право към остров Стюарт, скрит зад слоестите облаци. Постоянният западен вятър се е обърнал от юг, без да разбера. Не забелязах промяната в посоката, му, защото морето е съвсем леко развълнувано, без вълни, и „Джошуа“ нито се повдига, нито се клати. Обикновено „Джошуа“ ме предупреждава за промените си в посоката, без да става нужда да гледам компаса, ако небето е облачно. Но сега тя не можеше да ме предупреди.


	Свалям бизанстаксела, после натягам шкотите и настройвам флюгера за бейдевинд. Сигурно сме на повече от 15 мили от подводните скали, пръснати край остров Стюарт. Но от колко време „Джошуа“ лети към брега, скрит зад облаците? Дали бе точно преди последното минаване на делфините с деветдесетградусовия завой надясно… или преди идването им, дори преди първото им появяване?
	Слизам да облека мушамата си, защото ръми, а има и пръски, тъй като плаваме бейдевинд. Вятърът отслабва малко, но не е стихнал въпреки дъждеца. Изсушавам си добре ръцете и си свивам цигара на топло в каютата. Мисля си за делфините и все още чувам подсвирванията им. Опитвам се да доловя промяна в силата на подсвирването.
	Не съм сигурен, че има някаква разлика. Ще бъде невероятно, ако има. Но ухото ми не е достатъчно чувствително, слуховата ми памет може да ме лъже. Ако бях сляп, щях да мога да отговоря със сигурност. Слепите си спомнят много точно всички звуци. Не зная вече. Тъй е лесно да се излъжеш и да повярваш в каквото и да е. И да разказваш после какво ли не.


	Отново се качвам на палубата. Смукнах само няколко пъти от цигарата си. Делфините пак са така много, както и преди. Но сега играят с „Джошуа“, разпръснати като ветрило отпред, във върволица от двете й страни, с безкрайно гъвкави и много весели движения, които са ми добре познати.
	И тук виждам нещо фантастично: голям черно-бял делфин прави невероятно три-четири метрово салтомортале, с две пълни завъртания. Пада по корем с опашката напред.
	Три пъти подред повтаря своите двойни завъртания, с които изразява бурно огромната си радост. Сякаш вика на мен и на останалите делфини: „Човекът разбра, че му казвахме да завие надясно!… Ти разбра… ти разбра!… Продължавай така, пред вълнореза е чисто!…“


	Прав с мушамата си, качулката, ботушите и кожените ръкавици се държа с ръка за надветрената ванта на гротмачтата. Почти всичките ми делфини също плуват покрай надветрения борд. Това ме учудва още повече.
	Понякога се обръщат на една страна. Тогава лявото им око се различава ясно. Мисля, че ме гледат. Сигурно ме виждат много добре, благодарение на жълтата мушама, която се откроява на фона на белите ветрила над червения корпус.


	Моите делфини плуват вече повече от два часа около „Джошуа“. Делфините, които съм срещал досега, рядко са играли по-дълго от петнадесетина минути, преди да продължат пътя си. Тези ще останат повече от два часа, всички заедно.
	Когато си тръгнаха всички заедно, два от тях останаха с мене до здрач общо пет пълни часа. Те плуват и, изглежда, малко им е скучно, единият е отляво, другият — отдясно.
	В продължение на три часа плуват на два-три метра от яхтата, всеки от своята страна, без да играят, изравнявайки скоростта си с тази на „Джошуа“. Никога не съм виждал подобно нещо. Никога не съм бил съпровождан толкова дълго от делфини. Сигурен съм, че са получили заповед да останат близо до мен, докато „Джошуа“ бъде извън всякаква опасност.
	Не ги гледам през цялото време, защото съм леко изтощен от този ден, от огромното напрежение, което не се усеща в мига, когато трябва да се стегнеш целият, за да преминеш в нов океан.
	Слизам да се поизлегна, качвам се пак, засичам показанието на лага. Моите делфини са тук, на същото място. Слизам да нанеса последното изминато разстояние на картата, лягам си пак за минутка. Когато се връщам на палубата, се покатервам за десети път на мачтата, за да огледам по-надалече, двата делфина са все още тук и приличат на две феи в здрача. Тогава слизам да полегна малко.


	За първи път ме обзема такова спокойствие, защото това спокойствие се е превърнало в увереност, нещо, което не може да се обясни, също като вярата. Зная, че ще успея, и намирам, че тази пълна увереност, в която няма нито страх, нито възгордяване, нито изненада, е съвсем естествена. Цялото море пее, простичко, в тоналност, която още не познавам, и това ме изпълва с нещо, което едновременно е и въпрос, и отговор.
	Все пак в един миг ме блазни мисълта да взема курс отново към рифовете, за да видя какво ще кажат моите делфини. Нещо ме възпира. Когато бях малък, майка ми разказваше приказки. Веднъж един много беден рибар хванал голяма риба с цветовете на дъгата. И хубавата риба го помолила да й подари живота. Тогава рибарят я пуснал, а вълшебната риба му казала да й се обажда винаги, когато има нужда от нещо. Рибарят помолил рибата покривът на колибата му да не тече повече и да има какво да яде, ако е възможно, не толкова рядко. Когато се върнал в колибата си, имал нов покрив, масата била сложена, а супникът — пълен с лещена чорба с препечени хапки отгоре. Горкият рибар никога не бил тъй щастлив, както когато ядял лещената чорба с хапките, които плували отгоре, в колибата, където покривът вече не течал. А пък леглото било оправено със сух сламеник и ново дебело одеяло. Но после рибарят поискал други неща, после още и още. И колкото повече имал, толкова повече искал. Обаче дори когато имал дворец с многобройна прислуга и множество каляски в двора, той далеч не бил тъй щастлив, както когато ядял лещената чорба с хапките в колибата, си, която не течала вече, и когато заспивал върху сухия сламеник — в началото на приятелството му с вълшебната риба с цветовете на дъгата. После поискал да стане цар. Тогава вълшебната риба наистина се разсърдила, лишила го от приятелството си и му върнала колибата с пробития покрив, влажния сламеник и празния супник.


	Вълшебни неща вълнуват ума и сърцето ми, но имам чувството, че нещо ще прелее. Би било лесно да отпусна шкотите и да тръгна с попътен вятър за няколко минути към невидимите рифове, за да видя какво ще направят моите делфини.
	Би било лесно… но морето още е изпълнено с приятелските им подсвирвания, не смея да разваля всичко, което вече ми дадоха. И чувствувам, че съм прав, защото човек никога не трябва да приема лековато приказките. Те ми помогнаха да разбера много неща и ме научиха да ги уважавам. Благодарение на приказките на Киплинг зная как големият рак Пау Ама измислил приливите и отливите по времето на Самото начало и защо всички раци сега имат щипци (това е благодарение на златните ножици на малкото момиченце), и как слонът се сдобил с хобот, защото задавал много въпроси, как леопардът станал на петна и как ще премина може би край нос Хорн благодарение на моите делфини и на приказките, които ми помогнаха да намеря времето на Самото начало, където всички неща са прости.
	И щом нанесох на картата последната изчислена точка, която най-сетне ме поставяше оттатък подводния риф, се качих бързо на палубата. Моите два делфина вече ги нямаше.


	Нощ е. Небето се проясни, вятърът задуха отново от запад. Луната, в първата си четвърт, сякаш е увиснала зад бизана и огрява браздата в морето. Рифът е вече избегнат, делфините ми са далече, пътят е свободен до нос Хорн.
	Свободен отдясно, свободен отляво, свободен отвсякъде.


>	Трета част

>>	14. По-големият брат

	Индийският океан се показа благосклонен с много безветрия и топло слънце. Тасманийско море също. Ето че Тихият океан като че ли ще бъде същият, с дневни преходи от 120 до 150 мили.
	Отдавна не съм вземал нито един риф. От цяла вечност не е имало бурен вятър. Вчера вятърът духаше със сила 5 бала, после спадна на 4, после на 3… и сега е точно 2. Но е попътен, това е най-важното.


	80 мили, 20 мили… 63 мили, 55 мили, после 130 и 140 мили. Изведнъж вятърът задуха от изток, слабичък. Слава богу, обърна се от запад. Слънце, слънце!


	Това хубаво лято и цялата тази небесна жарава, която стига може би далече на юг, ми вдъхват надежда, че по пътя ми няма да има айсберги.
	Неизвестността ме безпокоеше малко и бях писал на петнадесетина стари „носхорновци“ за плаващите ледове, като ги молех да ми помогнат с личния си опит. _„Освен откриването им с просто око, какви са признаците, сигнализиращи появата на айсберг в близост до яхтата Ви?“_ Откакто започна ерата на радара, лоциите не изясняват достатъчно този въпрос, а в Париж нямах време да се ровя из архивите на старата флота.
	Питах също кои бяха зоните, считани за най-опасни при едно плаване от запад на изток, като се има предвид, че тогава евентуалните ледове се намират подветрено на кораба и че вълнението не променя характера си, интересувах се често ли са срещали ледове във водите около Фолкландските острови, след преминаването край нос Хорн. Опасността от айсберги там е особено голяма, защото те понякога се придвижват далече на север, тласкани от течението. Всичките ми писма бяха изпратени наслуки, тъй като взех адресите от списъка на Дружеството на носхорновците.
	Капитан Франсоа льо Бурде, когато познавах лично, ме успокои веднага. Връщаше се от едно събрание на носхорновци и никой от другарите му, които присъствували там, не бил срещал ледове по време на плаванията си. Самият той никога не ги бил виждал. Ледовете наистина съществуват и могат да бъдат смъртоносни… но не се срещат често, дори в много високите ширини, където са плавали някогашните големи ветроходи.
	Един и същ отговор от петнадесетте носхорновци, на които писах — не били срещали ледове, с изключение на трима от тях, сред които и Жорж Обен, автор на „Отпечатъка на ветрилата“, любимата ми морска книга, заедно с книгата на Слокъм. Жорж Обен бил виждал айсберги на изток от Фолкландските острови, но не и на север.
	Другите два положителни отговора бяха от капитан Франсиск льо Гоф (минал 7 пъти край нос Хорн) и капитан Пиер Стефан (11 пъти!), които били срещали ледове един-единствен път по време на многобройните си плавания във високите ширини.
	Разказвайки ми за едно от пътуванията си до Чили, Франсиск льо Гоф ми пише:
C>
	„… През тези двадесетина дни, когато едва можахме да минем край нос Хорн и да стигнем достатъчно на запад, за да поемем на север, ние срещнахме многобройни ледове и райони с ледени блокове. Противно на ледовете на Нюфаундленд, които не се виждат нощем, тези от нос Хорн се виждаха много добре. Защо съществува такава разлика във видимостта? Предполагам, че тези ледове бяха образувани от морска вода с висока соленост, докато онези от Нюфаундленд сигурно произлизат от ледниците в Гренландия и са от сладка вода.
	… След като дълго се борихме с вълните, стигнахме достатъчно на запад и плавайки под бомбрамсели, навлязохме в участък с мъгла. Тутакси бяхме заобиколени от множество малки ледени блокове. Вахтата веднага бе удвоена и няколко минути по-късно дежурният от носа съобщи за айсберги точно отпред. Капитанът нареди да се направи необходимата маневра и ние минахме на около миля край два истински плаващи острова, свързани с море от лед.
	… Какво друго заключение може да се направи, освен че в близост до крайбрежните ледени грамади има множество малки ледени блокове. Ледени блокове, които невинаги са предвестник за близостта им, защото крайбрежните големи ледове се придвижват по-бързо и често оставят след себе си полета от ледени блокове…“
C$
	Препрочитам бавно петнадесетте писма. Тук имам време. Много от тях са хубави. Всички са насърчителни.
C>
	„… Тъй като съм почти сляп и едва виждам това, което пиша, моля за цялото Ви снизхождение относно несвързаните мисли в онова, което ще прочетете, тъй като Ви отговарям по реда на спомените си, много ясни въпреки моите осемдесет и осем години, но вече не мога да прочета отново написаното от мен…“
C$
	Спомените на този стар носхорновец са изпълнени с море и вятър. Има осем страници за тези неща в писмото на капитан Пиер Стефан, с всички пътища през Юга и единадесетте пъти нос Хорн в браздата му.
C>
	„… Малко източно от нос Хорн някои кораби са били обградени от плаващи ледове, откъснали се от ледените грамади по` на юг. Например хубавият тримачтов «Анто», носещ 3500 т товар, тръгнал от Нова Каледония петнадесет дни преди мене (тогава бях капитан на четиримачтовия 3800-тонен «Президент Феликс-Фор»), след като минал нос Хорн, трябва да е бил хванат от ледовете. Във всеки случай никога повече не го видяхме…
	Единственият айсберг, който забелязах в Южния Атлантик, беше заседнал във Фолкландската плитчина, южно от островите. Видяхме го призори. Времето беше много благоприятно и наредих да минем на 2–3 мили от този огромен айсберг; това ни позволи да определим размерите му с помощта на секстанта: 80 м височина и от 850 до 900 м дължина. Беше великолепен, огромен и много лесно щяхме да се разбием в него, ако имаше мъгла. Не усетихме разлика в температурата, минавайки подветрено на този айсберг. Вярно е, че бяхме на разстояние от две мили…“
C$


	Слагам обратно писмата от носхорновците в същия голям подплатен плик. Не ми носят нищо особено от практическа гледна точка, но въпреки това ми дават много. А аз… дори не им отговорих през онзи нервен и неспокоен период на приготовленията ми. Не им благодарих и все пак писмата са тук, с пожеланията, с простичките насърчителни съвети на старите моряци, които знаят, че някои яхти минават винаги, а други — не. Къде ли са Бил Кинг, Найджъл, Лойк? Дори не слушам вече Би Би Си, няма смисъл. Нокс-Джонстън е може би от другата страна на нос Хорн, ако, разбира се, рибарите от Хобарт говореха за него. Сполука на всички, ако е истина, че не сме съвсем сами в тази игра.


	Южният кръст е високо в небето, много по-високо, отколкото предполагах в началото, защото времето е хубаво и държа „Джошуа“ на немного висока ширина, около 48-ия паралел, почти на червената пунктирана линия, обозначаваща на картата границата на ледовете.
	Ако годината бе обикновена, веднага бих се отправил на североизток след Нова Зеландия, за да стигна 40-ия паралел и да бъда далече от обичайните за високите ширини много силни бури, дори през лятото. После щях да следвам 40-тия паралел колкото се може по-дълго, преди да завия към нос Хорн. Но сега мисля, че сме облагодетелствувани от една изключителна година. Вярно е, че южното лято е в разгара си… но въпреки всичко времето е изненадващо за толкова висока ширина, с това тъй синьо небе и относително спокойното море, като изключим обичайната дълга вълна от югозапад, която отдавна вече напомня спокойното дихание на вселената.
	Почти всички звезди се виждат в един или друг час на нощта, много ниско до хоризонта, въпреки пълнолунието. Често има облаци, но те са съвсем кръгли и немного големи, а перестите са малко, високо в небето. А откакто приближавам нос Лиуин, седмици наред не е имало ореол около слънцето.


	Луната изгрява всяка нощ по-късно и всяка нощ мени формата си, става все по-малка и по-малка. Разбирам защо азиатските народи предпочитат да измерват времето с луната — тя се променя, отива си и после се връща. Тя помага да усетиш по-добре нещо неопределено, но мисля, че всички, които пътуват по море, предпочитат луната пред слънцето.
	130 мили, 146, 148, 143, 149, 148. Нищо изумително, но плавам все така без рифовани ветрила, нощите ми са все така ясни и тогава правя няколко малки обиколки по палубата без мушама, небето все така не се мръщи, няма перести облаци като котешки мустаци и линията, нанесена върху глобуса от „Дамиен“, се удължава равномерно. Вече е почти до средата на Тихия океан, но морето все още е спокойно, капакът на каютата е почти винаги отворен, вътре всичко е съвсем сухо, рядко има пръски по палубата.
	Преди три години, по същия път, но много по` на север, от 40-ия паралел нататък, капакът беше постоянно затворен и добре уплътнен с ивици хавлиена кърпа, за да не може ледената вода да нахлува под налягане. Беше нещо изключително, ако Франсоаз или аз излезехме да свършим нещо на палубата или просто да подишаме въздух, без да си сложим осигурителните колани. А колкото до слънчевите бани — дори и не мечтаехме за тях през този период от прехода Таити — Аликанте.
	По време на сегашното плаване от нос Добра Надежда още не съм изпитвал нужда да се завързвам, освен когато от време на време вземах нощем по някой риф на стаксела в началото на Индийския океан. И тялото ми е преситено от слънце, загоряло както под пасатите.
	Звуковото оформление на Таити — Аликанте беше постоянното бучене на морето през целия преход на Тихия океан. Мощно или едва доловимо бучене според времето. Но това бучене винаги се чуваше около нас, чак докато преминем нос Хорн, където мощното вълнение от запад се спира от Огнена земя. Тогава се изненадахме, че вече не чуваме този постоянен шум, наподобяващ търкаляне на малки камъчета от морето по брега.


	Наистина годината е благоприятна, една от тези години, които сигурно не се срещат често по този път на Юга. Спомням си двойните вълнени къси чорапи, върху които надявахме найлонов плик, пристегнат в глезена с ластик, за да не измокрим скъпоценните си чорапи, като ходим по винаги влажния под на каютата. Вълнените ръкавици, които носехме вътре, ръкавиците с един пръст, кожените ръкавици за работа на палубата, напуканите ни пръсти, необходимите ботуши, скромното бельо, което сушахме всеки ден над примуса. Дори одеялата бяха кога повече, кога по-малко влажни, напоени от солта.
	Сега… температурата в неотоплената каюта е 24° на обяд, 13° призори. Запасът ми от найлонови пликове е непокътнат, почти винаги съм бос, когато работя на палубата, а следобед често спя съвсем гол. И бельото е сухо както на тръгване.
	В замяна на това хубавото време, което продължава повече от два месеца, сигурно е предизвикало по-ранно разчупване на ледовете на далечния юг и не бих се изненадал, ако науча, че тази година айсбергите са се качили над обичайната си граница. Във всеки случай не зная нищо с точност и все още мисля напосоки по стар навик, както често се случва, когато всичко е наред, и ми е достатъчно да продължа да дишам спокойно, отправяйки благодарност към небето за даровете му. Впрочем твърде е възможно разчупването на крайбрежните ледове, при което се откъсват айсбергите, да е свързано повече със земни трусове или бурни ветрове, отколкото със слънцето. Готово… ето ме отново отдаден на всякакви мисли! Но не с мъчително безпокойство, а напротив. Чувствувам се радостен, сякаш съм защитен с нещо, което витае във въздуха около мене и което наричам „по-голям брат“, както в Азия се наричат приятелите. Говоря му често, той не ми отговаря. Обаче смятам, че сме на едно мнение, но той сигурно има много работа с отстраняването на депресиите. Или може би смята, че трябва сам да намирам решението в тъй голямата си самота, изпълнена с толкова неща? Косата ми е пораснала много, покрива тила ми почти до раменете. Брадата ми също е станала толкова дълга, че всяка седмица трябва да я подрязвам около устата, за да мога да ям овесената каша, без да си омацам лицето. Последното ми цялостно къпане със сапун бе в една дъждовна буря в Черния котел, има месеци вече оттогава… въпреки това по кожата ми няма нито една пъпчица.
	Разказват, че, незнайно кога, някакъв войнствен народ убивал всеки мъж от войската, заловен да се къпе, тъй като къпането погубвало мъжествеността. Веднъж един генерал бил хванат да се къпе в Ганг. Пред военния съвет се отървал in extremis*, уверявайки, че загубил халката на годеницата си и че един брамин му казал да я търси на това място. Накрая… маршалът си затворил очите, може би защото държал много на военачалника си, а може би защото следващата голяма битка нямало да бъде скоро и генералът щял да има време да възстанови мъжествеността си.
	[* В последния момент. — Б.пр.]
	Бих искал да се изкъпя в Ганг… не за да се измия, нямам нужда, не, просто ей тъй.


	„Джошуа“ е на половината път до нос Хорн. Средният денонощен преход не се променя. Вече пет дни поред преди обедното определяне правя йогийски упражнения напълно гол в кокпита. Чувствувам как слънцето прониква в мене и ми дава силата си. Когато няма слънце или е късно следобед, слагам пуловер и вълнен панталон. Тогава въздухът, който дишам, ми дава силата си.
	Такова физическо и психическо равновесие след пет месеца по море ме учудва, когато гледам дългата крива, очертана на малкия глобус. Разбира се, на тръгване знаех, че е възможно. Всичко е възможно… това е въпрос на поведение спрямо нещата, въпрос на инстинктивно приспособяване. Но никога не бих повярвал, че ще мога да достигна такова блаженство на тялото и духа след пет месеца, прекарани в затворен кръг, с язва на стомаха, която влача от десет години.
	Не успявам да се претегля, защото при западното вълнение, доста силно въпреки хубавото време, кантарът не показва точното тегло. Възможно е обаче да съм наддал едно кило от Тасмания насам. Рядко съм се радвал на толкова добро здраве. Язвата не ме мъчи от средата на Индийския океан, апетитът ми е чудесен.
	Много екипажи са загивали от болести и скорбут по време на продължителните изследователски пътешествия през миналите векове, а други се връщали почти невредими (като тези на капитан Кук например) въпреки дългите месеци по море често при изключително трудни условия. Кук намерил начин да спре авитаминозата, задължавайки моряците да пият всеки ден нещо като бира, приготвена на борда от борови иглички, накиснати във вода.
	Преди тръгването направих продължително посещение у Жан Риволие, главен лекар на френските полярни експедиции („Мисиите на Пол-Емил Виктор“*). Практическият му опит е наистина проверен благодарение на експедициите му в Арктика и Антарктида, а и във високопланинските му експедиции. Бях записал най-важното от нашия разговор.
	[* Доктор Риволие е автор и на книгата „Медицина и планина“ (изд. Арто). — Б.а.]
	„При едно продължително плаване, каквото предвиждах, организмът се нуждае от максимум 3000 калории на ден. Някои хора ядат повече от останалите. Човек не трябва да противоречи нито на природата си, нито на навиците си.
	Необходимо е храната да е богата на въглехидрати, протеини и мазнини. Въглехидратите (захар, житни растения, картофи, ориз) са полезни за набавянето на енергия. Протеините (меса, яйца, риби, някои богати на скорбяла храни, като соята) позволяват по-добро възстановяване след отслабване. Мазнините (животинските мазнини, растителни масла, масло) улесняват борбата срещу студа и също създават енергия.
	Да се предпазваме от обезводняване на организма, което може да настъпи незабелязано и чиито последствия са сериозни. Няколко глътки морска вода доставят и минерални соли.
	При хранене изключително с консерви не съществува никакъв риск от авитаминоза, при условие че се яде от всичко. Анализът на някои плодови и зеленчукови консерви често показва по-високо съдържание на витамини, отколкото в същите продукти, консумирани в прясно състояние в градски условия (когато тези пресни зеленчуци са стояли прекалено дълго на някоя витрина например). Големите драми в миналото са били свързани изключително с консумацията на сухи или солени продукти, без да има разнообразие.
	Излишно е да се взимат допълнително синтетични витамини, но човек не трябва да се лишава от тях, ако това го успокоява психически. Във всеки случай хипервитаминозата, която се предизвиква от взимането на синтетични витамини като лекарства в по-големи дози от установения режим, не носи по-добри резултати, що се отнася до приспособяването на човека към студа, горещината, височината или физическото натоварване.“
	И тъй, Жан Риволие ме успокои: достатъчно ще е да съм разумен и да си готвя вкусни и разнообразни ястия, без да се оставя да се плъзна по опасната наклонена плоскост на безразборното хранене, като например да ям прекалено често все едно и също нещо, да го приготвям по един и същи начин или въобще да не го приготвям.
	Имам купища всякакви консерви, с които, ако се наложи, мога да издържа една година, в случай че загубя мачта, и да бъда независим и подготвен за всичко, ако злополука ме принуди да се добера до някой загубен атол без никакви запаси, освен кокосовите палми на дядо господ и морските таралежи от рифа (рибата в атолите е много често отровна). Наистина имам всичко необходимо на борда… освен умението да готвя. Винаги липсва нещо или пък има нещо излишно, но какво, никога не зная. Или имаш дарба, или нямаш. Аз нямам и готвенето ми напомня малко хубавата музика: способен съм да я оценя, да й се наслаждавам, но не и да я изпълнявам.
	Едва от пет месеца съм в морето. Двадесет и осемте мъже от „Индюранс“ са били там цели единадесет месеца, когато е трябвало да напуснат кораба, смазан от ледовете в морето Уедъл. И в продължение на още десет месеца тези мъже са вървели пеша по крайбрежните ледове, влачейки две китобойни лодки сред ледените блокове*. И двадесет и един месеца след вдигането на котвата всички се завърнаха невредими, имаше само един с измръзнал крак.
	[* Оцелелите от „Индюранс“ (изд. Лафон). — Б.а.]
	Като не броим малкото изключителни мъже в този екипаж, останалите сигурно са били обикновени хора. Но границите на човешката издръжливост са далече над онова, което човек мисли от пръв поглед. В Азия можах да видя какво съумяват да изтърпят кулите, които се трудят от сутрин до вечер и се поддържат само с малко ориз, сушена риба и бульон, където плуват няколко тревички.


	Барометърът започва да пада. Небето е покрито с вълнообразни перести облаци. Горе вятърът е силен и линията на барографа е доста начупена. След двата месеца хубаво време това все някой ден трябваше да се случи въпреки закрилата на боговете. Морето все още е спокойно, но напомня за себе си с линията на барографа, изпълнена с нервни потрепвалия.
	На палубата са взети всички необходими мерки: щормови кливер — 5 кв.м, един ред рифове на стаксела, два на грота, бизанът е рифован на последния ред. Смених флюгера, който използувам обикновено, с друг, наполовина по-малък, и промених курса на изток-североизток (почти североизток), за да се отдалеча едновременно от пътя на тази депресия и от границата на ледовете.
	Може би ще има няколко дни и нощи на вътрешния рул, ако този бурен вятър се развихри истински. На два пъти ми се е налагало да стоя на руля в продължение на седемдесет и два часа: първия път на борда на „Мари-Терез“ в Малакския проток, за да се пазя от брега и рифовете, а втория път — на борда на „Мари-Терез II“ при преминаването край нос Добра Надежда. Там управлявах, заспивайки дълбоко в падината на вълната и събуждайки се точно преди всеки гребен, за да го посрещна с кърмата.
	По време на продължителния бурен вятър при плаването Таити — Аликанте беше много изморително, защото не намерих веднага правилния ритъм и твърде рано стигнах до крайно изтощение.
	Сега сигурно съм много по-добре подготвен да устоя на продължителната умора благодарение на йогийските упражнения, които правя всеки ден, след като в началото на Индийския океан се бях отпуснал опасно. Малко ми оставаше тогава да зарежа всичко и да се отправя към остров Мавриций. Мъчеше ме язвата. Не бях добре — нито физически, нито психически.
	Година преди да тръгна, един приятел ми изпрати книгата „Йога за всички“ от Десмънд Дън, с писмо, в което се опитваше да ми обясни, че съм нервен и преуморен от европейския начин на живот. Йогизмът, с който се занимаваше от две години, възвърнал и неговото равновесие, и равновесието на жена му. Всичко, което ми казваше, беше вярно, знаех го. Дори го знаех отдавна…
	Когато прелистих книгата за първи път в Индийския океан, видях, че от нея струят всички ценности на родната ми Азия, цялата мъдрост на древния Изток, и намерих някои от онези упражнения, които правя инстинктивно, като съм уморен, откакто се помня. Язвата престана да ме мъчи. И нямам вече лумбаго. Но най-вече намерих още нещо. Едно особено неопределимо блаженство. Някои го притежават може би по рождение или инстинктивно. Други могат да го срещнат някой ден по жизнения си път, никога не се знае, но това е без знамение. Важното е, че то съществува и с него нещата заемат естественото си място, равновесието си във вътрешния мир на човека.


	Няма вече луна. Ще се върне след няколко дни, като усмивка, отначало плаха, после все по-широка.
	Барометърът пада, но животът тече с нормалния си ход дори когато ни заплашва бурен вятър. Още колко ли време ще трае това спокойствие, което намерих в морето?
	Любувам се на живота, на слънцето, облаците, морето, времето, което отминава и остава тук. Мисля понякога и за другия свят, света, който ми е вече чужд и който съм напуснал сякаш от векове. Този съвременен изкуствен свят, в който човек се превръща в машина за печелене на пари, за да удовлетворява лъжливи потребности, лъжливи радости.


	Морето побеля от пяна, щом задуха бурният вятър. Свалих грота, след това бизана. „Джошуа“ лети в нощта под стаксела с един ред рифове и щормовия кливер, плъзгайки се от време на време по склона на вълните. Малкият флюгер се грижи за всичко, коригира внезапните остри отклонения, използува спокойствието на падините, за да вземе отново правилната посока.
	Седя на стола във вътрешния команден пункт и гледам фосфоресциращата вода през люковете на купола, който ме предпазва от вълните и ме приближава до целта. Почти стигнах до завоя в моя път. Още от Индийския океан зная, че не ми се връща вече обратно.
	Вътре бученето на морето е доста приглушено и ми казва куп неща. Неща от настоящето, от миналото, от бъдещето. Всичко е тук, в морето, и мисля, че радостта е най-висш израз на мисълта. Но зная, че истинският завой ще бъде след нос Хорн.
	Ако все така издържам, ако „Джошуа“ продължава да издържа, тогава ще се опитаме да продължим. Да минем отново край нос Добра Надежда… нос Лиуин и Тасмания, и Нова Зеландия… да прекосим пак целия Индийски океан, целия Тихи океан… да хвърлим котва на Галапагоските острови, за да направим там спокойно равносметката си.
	Сега също бих могъл да отида на Галапагоските острови, достатъчно е да завъртя румпела малко надясно, на север, съвсем близо са, бих могъл да стигна там за няколко седмици. Но за Галапагоските острови е прекалено рано, не съм намерил още наистина моя Ганг, ще се упреквам цял живот, ще бъде същото, както ако дори не бях опитал. Спомням си един малък храм, който открих в гората… не, нищо не си спомням, не трябва да си спомням вече за нищо.
	И до нос Хорн не трябва да гледам нищо друго, освен моята яхта, малка бяло-червена планета, родена от простора, чистия въздух, звездите, облаците и свободата в най-дълбокия и най-естествения й смисъл. И да забравя Земята, безпощадните й градове, слепите й тълпи, жаждата й за съществуване, лишено от смисъл. Там… ако някой търговец можеше да угаси звездите, за да се виждат по-добре неоновите му реклами в нощта, може би щеше да го направи. Да забравя всичко.
	Да живея единствено с морето и яхтата, единствено за морето и яхтата.


>>	15. „Джошуа срещу Джошуа“

	Бурният вятър отслабва. Не беше нещо сериозно. Духа двадесет часа със сила 8 бала, достигна до 9 бала по време на пристъпите и през нощта флюгерът бе счупен от една разбиваща се вълна. Бързо го смених с друг, предварително приготвен.
	По принцип във високите южни ширини бурният вятър от запад е свързан с депресия, при която вятърът духа силно, отначало от северозапад, после обръща от запад, а накрая — от югозапад. Тогава стоящата вълна, вдигната от първата фаза на бурния вятър, пресича и връхлита върху постоянното вълнение от запад, станало много силно под напора на западния вятър. Това предизвиква опасни сриващи се вълни, които удрят косо върху кърмата и принуждават да се промени посоката от изток на юг, особено когато морето истински се разсърди.
	То се сърди, но не чак толкова. Дори няма нужда да управлявам. Морето изведнъж става много бурно, „Джошуа“ сърфира, но чувствувам, че не се противи. С течение на месеците е олекотена още, тъй като хранителните припаси и газта намаляват. Носът се повдига много добре, може да сърфира, няма опасност да направи овъркил… поне в това море.


	Времето е все така мрачно. Вятърът отслабва, обръща се от югозапад. После небето се прояснява за по-малко от половин час. Слънце… ярко слънце!
	Със сладката вода, събрана в кофа от грота, изпирам четири чифта къси чорапи. Слагам ги да съхнат високо във вантите на бизана, след като ги нанизвам на въженце, както се нанизват риби през хрилете. Може би ще се пуснат няколко бримки, по това е по-сигурно от щипките за пране, а и предпочитам чорапи с бримки, отколкото чорапи, отнесени от вятъра! Сега ги нося много. Макар че никога не забравям кръгчето от вътрешна автомобилна гума, което придържа мушамения ми панталон плътно прилепнал към ботушите, за да не влиза вода, тя често влиза. Макар че всеки път се заричам да слагам мокрите къси чорапи, когато става нужда да правя нещо на палубата… не свалям сухите чорапи, които съм обул в каютата, и те се мокрят поне веднъж на всеки три пъти, ако стоя вън повече от необходимото.
	Застудява се. Морето е ледено. Сигурно и преди е било такова, но тъй като не заливаше палубата, не съм си давал сметка колко е студено то тук. Когато водата влиза в ботушите ми, целият настръхвам за миг.
	Този първи бурен вятър в Тихия океан като че ли слага граница между „преди“ и „след“. Това действително мирише на високите ширини, където морето винаги е леко разгневено, дори когато всичко е наред.


	Небето отново се заоблачава. Перести вълнообразни облаци. Перести облаци като котешки мустаци. Линията на барографа е порязана от потрепвания. Четири албатроса и три маламока. А лагът се върти, върти, върти.


	152 мили, 166, 158, 147, 162, 169 мили.
	Вълнорезът бучи ден и нощ. Тревожно бучене, спокойно бучене, радостно бучене, всичко зависи от дреболии, от слънчевия лъч, който проблясва понякога през облаците, от линията на барографа, от северозападното вълнение, от дългата западна вълна.
	„Джошуа“ равномерно преодолява десет градуса дължина на всеки три дни, над 1000 мили седмично. И двете яхти, които са една и съща, вървят една срещу друга на картата, където преди три години бях отбелязал средните денонощни преходи по време на пътешествието Таити — Аликанте. Сегашната бразда е почти права, нараства бързо и се откроява ясно на картата и на глобуса от „Дамиен“. Натискам силно с химикалката, далече на юг, по най-късия и едновременно с това правилен и приемлив път, далече от плахата черта с молив, бележеща прехода Таити — Аликанте, която е видимо по` на север, нараствала е по-бавно и неравномерно, сякаш разкъсвана от някакъв страх. И сега ме е малко страх. Но не е същото.


	Струва ми се, че дни наред капакът е затворен, небето е почти винаги сиво. Понякога ми се налага да стоя повече от час на палубата, за да успея да уловя със секстанта бледото слънце между два пласта слоести облаци. Често вали и морето неспирно бучи. Кръстосани яростни вълни удрят силни плесници без предупреждение. Тежки порои се сгромолясват върху палубата под напора на вятъра и могат да отнесат всичко по пътя си. Би трябвало да имам тежководолазен костюм, за да не ми се мокрят късите чорапи. Три чифта висят над примуса.
	И дума не може да става да правя нещо на палубата без осигурителен колан; това би могло да бъде фатално един ден. Но все още не съм успял да свикна с него, чувствувам се вдървен, не съм господар на движенията си. За да съм сигурен, че няма да го забравя, пъхам го в нагръдния джоб на мушамата веднага щом я сваля в каютата след някоя манипулация. И така винаги ми е подръка, защото не излизам вече без мушама.
	Когато отивам в кокпита просто да подишам чист въздух, за да си освежа дробовете и да побъбря с морето, оставям колана в джоба, защото тогава се хващам за люка на каютата и целият в слух и зрение едновременно, дебна блуждаещите сриващи се вълни, готов да отворя капака на люка и да скоча вътре за секунда и половина. Това е максималното време, което ми е необходимо да отворя капака, да прекрача рамката, да седна бързо на стола на командния пункт и да захлопна капака над главата си, дърпайки силно, за да може неопреновото уплътнение да прилепне по цялата повърхност на съединяването. С осигурителния колан няма да се чувствувам толкова подвижен. И после, не зная… мисля, че има нещо друго, по-важно — съприкосновението с предметите, които ме заобикалят. Осигурителният колан би ме свързвал само със стоманена скоба, с нищо друго. На него е написано с туш „Ани“. Той бе част от снаряжението на „Капитан Браун“, когато Лойк купи тази яхта от семейство Ван де Виле. Лойк взе осигурителния колан на Луи и ми даде колана на Ани. Махнах презрамките, които са прекалено къси за мене и които при всички случаи щяха да ме притесняват. Без презрамки не е толкова сигурно, но се закопчавам и откопчавам по-бързо. И освен това… без презрамки не се чувствувам съвсем като затворник.


	Спускането към нос Хорн започна от една седмица, малко колебливо в началото, докато отмине втори бурен вятър.
	Дъжд, градушка, големи разбиващи се вълни, понякога вълнуващи сърфирания. Няма загуби, няма прекалено силни вълнения, като изключим красотата на „Джошуа“, която се носи на най-долния ред рифове сред светлината на морето и небето, когато след промяната вятърът задуха от югозапад.
	Няма загуби… но много ме е страх моята „Болийо“ да не е предала богу дух. Глътна доста морски пръски, когато снимах сриващите се вълни и през страничния отвор за кабела на дистанционното управление влезе вода. Трябваше да запуша този отвор с изолирбанд.
	Без да вярвам много, вкарвам кибритена клечка, обвита с памук, в отвора на дистанционното управление, за да попия солената вода. Повтарям го пет-шест пъти, докато памукът остане съвсем сух. После продължавам с леко намокрен със сладка вода памук, за да разтворя солта, която може би е останала, после пак с памук, който е държан над пламъка, за да е топъл и да изсуши всичко.
	Опитвам пусковия механизъм. Чудо… действува! Започва да възкръсва, покашляйки леко отначало. Отново навивам филма на ролката бавничко: спасен е. Късмет. Надявам се, че ще видя в него разбиващата се вълна, която направи удара. Изваждам ролката с филма, за да затопля леко камерата над примуса, и я натъпквам с топла и суха вестникарска хартия.
	Сега топля в една тенджера пакетчетата със силикагел, които поемат влагата. Затоплям още вестници, слагам обратно обективите, които бях отвил по време на операцията „Примус“, завивам кинокамерата в затоплените вестници с пакетчетата силикагел, след като съм проверил, че наистина работи добре. Щеше да бъде страхотен номер, ако ме бе изоставила. Тя ми помогна да видя неща, които без нея не бих видял така ясно.


	Барометърът се стабилизира, но вятърът духа със сила 6–7 бала. После отслабва до 3 бала и се връща отново от северозапад със сила 4 бала, със ситен дъждец на другия ден. Не обичам северозападните ветрове, с тях почти винаги започват неприятностите.
	Още една кофа вода под гика на грота. Общото количество, събрано досега в Тихия океан, е 72 л, три четвърти от нуждите ми за тридесет и пет дни (2,5 л на ден). Бях събрал малко повече, отколкото ми е необходимо, в Индийския океан, 150 л за петдесет и шест дни плаване, по време на което употребих 130 л.
	Така или иначе съм обезпечен, нивото на резервоара е почти същото както на тръгване (400 л). Мисля, че яхта, която е достатъчно голяма, за да носи необходимите хранителни припаси и резервни приспособления, би могла да обиколи няколко пъти света, разчитайки единствено на водата от небето.


	С кофата вода от тази сутрин изпирам парцала за съдове. Сгреших. Този парцал, непран от Черния котел в Атлантическия океан, ми помагаше да предвиждам атмосферните промени сега, когато лумбагото не ме мъчи вече и когато гърбът ми ме оставя на мира по време на резките промени във влажността на въздуха.
	Когато кухненското парцалче беше кораво, това означаваше, че въздухът е сух и можех да очаквам известно задържане на югозападните ветрове със сравнително хубаво време и доста синьо небе, като не броим перестите облаци. Когато не беше толкова кораво, при югозападните ветрове това почти винаги беше знак за сигурна промяна от запад, тъй като въздухът ставаше малко по-влажен. А когато видех парцалчето съвсем меко и лепкаво, като че обърсало всички грехове на света, трябваше да очаквам северни ветрове, наситени с влага.
	Но нищо, ватираният ми комбинезон с птичето, което пее, и с рибата, която изпуска мехури, ме предупреждава почти по същия начин. Въпреки че не струва колкото парцалчето от времето на величието му.
	Сега то съхне, плющейки весело, прихванато с шест щипки колкото се може по-нависоко във вантите на бизана.
	Четири спокойни дни със 130, 111, 147 и 142 мили, почти без пръски по палубата. Небето се прояснява напълно към десет часа и си позволявам лукса да направя слънчева баня чисто гол по време на обедната почивка, на 49° южна ширина, на 1000 мили от нос Хорн.
	Въздухът е сух, за качвам две одеяла на вантите на бизана, изтърсвам силно калъфките на възглавниците на палубата, люкът е широко отворен за първи път от толкова време насам. Прибирам всичко сухо, както в деня на тръгването!
	Все пак има много перести и пересто-купести облаци, небето се забули отново, слънцето грее слабо. Но морето е хубаво, без пръски и зайчета, вятърът отслабва до 3 бала. Всички тези високи облаци пресичат повърхностния вятър под прав ъгъл и идват отляво, ако застана срещу вятъра. Това е знак за приближаваща от запад или югозапад депресия, още повече че имаме хало от 22° около слънцето на обяд. Но барометърът не казва нищо, дори не трепва и линията е равна, налягането е дори с 2 мм по-високо от нормалното и не мога да открия характерното мъртво вълнение от северозапад.


	Облачно небе, лек дъждец, умерен до силен запад-югозападен вятър, макар че ръми. По чудо улавям слънцето през булото на нисък слоест облак, след като стоях два часа на палубата с измръзнали крака по време на тази игра на криеница.
	Таити — Аликанте продължава да изминава от 20 до 40 мили на ден. Победи ни само два пъти за три седмици по денонощен преход. Но огромната преднина е все още за Таити — Аликанте… вече е заобиколил нос Хорн, без много да се бави.
	Стоя дълго на палубата и денем, и нощем. Често гледам малкия глобус от „Дамиен“ в каютата. Галапагоските острови са на 3000 мили на север. Съвсем близо. Ще има да се пътува още страшно дълго в източна посока. Не трябва да гледам много на изток…
	Нито съм весел, нито пък тъжен. Не съм истински напрегнат, нито отпуснат. Може би както когато човек гледа звездите, задавайки си въпроси, на които не е достатъчно зрял да отговори. И тогава един ден е весел, а друг — смътно натъжен, без да знае защо. Прилича малко на хоризонта — колкото и ясно да виждаме, че небето и морето се сливат, колкото и да отиваме към него, той винаги е на едно и също разстояние, съвсем близък и недостижим. Обаче дълбоко в себе си знаем, че единствено изминатият път е от значение.


	Тасмания е на повече от 5000 мили в браздата, нос Хорн е на 900 мили пред носа. Сега „Джошуа“ се намира съвсем малко по на юг от пътя, по който се движеше преди три години. Случихме почти същото време. Неспокойни като видрата Чучундра, която притичва край стените, без да се осмели да прекоси стаите, бяхме плавали колкото се може по-дълго на север, преди да завием, за да минем край зоната, където бурните ветрове са много по-редки и не тъй силни, както са по на юг. Защото току-що бяхме яли страхотен пердах на 43-ия паралел. Една от онези тупаници, за които човек си спомня до края на дните си. Опитът не струва много пред _истинския_ бурен вятър във високите южни ширини, където морето може да стане чудовищно, с разбиващи се вълни, каквито човек трудно си представя. Дълго време си мислех, че те можеха да удрят само при скорост от 15 до 25 възла. Всъщност сриващите се вълни от най-голямата буря, застигнала „Джошуа“ преди три години в Южния Пасифик, не надминаваха 15 възла и скоростта на удара им беше около 10–11 възла, защото яхтата се носеше пред тях. Успях да определя скоростта на вълните с доста голяма точност, като засичах времето, за което преминаваха от кърмата до вълнореза. А сриваща се вълна, която удря с 10–11 възла относителна скорост, е съвсем поносима за една нормална яхта, ако вълната връхлети отзад, при условие че яхтата не рискува да се забие с носа.
	По време на същата буря бях видял това, което английските моряци наричат „пирамидална вълна“, предизвикана от натрупването на няколко големи вълни една върху друга, които взаимно се пресичат под различни направления и образуват една огромна вълна. Тя се свлече като лавина, грохотът й заглуши за дълго постоянния шум на морето и яхтата. Сякаш в далечината тътнеше буря. А при това вълната се бе разбила шумно на 200–300 м и морето бучеше силно наоколо. Но нито морето, нито яхтата се чуваха вече, заглушени от тътена на гигантската лавина. Дъхът ми секва, слушах настръхнат, с широко разтворени очи.


	От две седмици, откакто морето бучи, използувам винаги при работа по палубата стоманеното 5-милиметрово въже, опънато от носа до кърмата по всеки борд. Бил Кинг ми даде тая идея. Той е принуден да прилага тази система за безопасност, тъй като яхтата му няма нито бордови леер, нито ванти, за които да се хванеш. После го видях и на „Корсен“ на Жан-Мишел Баро няколко седмици преди тръгването и с Лойк побързахме да екипираме яхтите си по същия начин. Толкова е практично, че сега трудно бих се лишил от него: достатъчно е да се закачи карабинерът на осигурителния колан и човек се движи свободно, без да има нужда да сменя точката на закачане, плъзга се по протежение на въжето. Вторият карабинер се държи в ръка, готов да бъде закачен за някоя ванта или другаде. Сигурността е почти 100%; само една ужасно силна вълна може да ви отнесе от палубата, още повече че двете ви ръце са свободни и можете да се хванете за каквото ви попадне. Но това не пречи да шляпате от време на време по палубата с ботуши, пълни с ледена вода, да не говорим, че водата влиза и през яката, и през ръкавите на мушамата.


	Вятърът се променя в запад-северозападен и от северозапад се задава голяма вълна. Барометърът продължава да пада. Вятърът духа със сила 6, понякога и 7 бала. Следователно всички признаци са налице: ще сваля бизанстаксела, после преди здрачаване вероятно ще взема още един ред рифове на бизана и грота. После ще прекарам нощта в полубдение-полудрямка, като котка, която чака сгоден случай, за да нападне, но по тялото й не трепва ни едно мускулче преди подходящия момент. Вятърът, безветрието, мъглата, слънцето са едно и също. То живее, потръпва — едно-единствено присъствие, където всичко се смесва и се слива в силна светлина, която е животът. Животинското доволство на тялото и духа.
	Понякога изпитвам и безпокойство. Но дълбоко в това безпокойство се таи вътрешната радост от морето. Тогава тя помита всичко останало.
	Почти сигурно е, че бурният вятър ще се развихри скоро. Обаче това не ме тревожи… почти никак.


	176 мили… и няма бурен вятър! Чувствувам се леко. Но даже съжалявам, че нямам оборудване, за да побъбря с радиолюбителите, които биха ми казали новини за приятелите, щяхме да се свържем благодарение на тях.
	От вчера 50-ият паралел е прекосен и сме в истинските високи ширини, където времето се променя толкова бързо — или се оправя, или се разваля.
	Вчера, преди залез-слънце, вятърът се бе усилил до 7 бала и свалих бизанстаксела, взех един допълнителен ред рифове на грота, после на бизана, както му е редът. Два часа по-късно небето се проясни отчасти, голямата северозападна вълна утихна и вече знаех, че няма да има буря. Поваля малко към 31 часа вечерта при преминаването на голям купесто-дъждовен облак и аз пресипах в чайника 1,5 л сладка вода, събрана от грота. Беше наистина много странно — излях водата от ветрилата направо в чайника, за да си направя закуска. Веднага си сварих кафе и го изпих с удоволствие, запалил цигара. Барометърът не падаше повече, вятърът не надминаваше 6 бала, почти пълната луна осветяваше цялото море откъм кърмата, когато се показваше между многобройните купести облаци, нямаше вече перести облаци, звездите блещукаха както обикновено. Отпуснах по един ред рифове на грота и бизана. Вятърът се готвеше да се обърне от запад, а после от югозапад. Щеше да се усили малко едновременно с качването на барометъра. Накрая към един часа сутринта предпочетох отново да взема втория ред рифове на грота и бизана, за да мога да спя спокойно до зори. После си сварих още едно кафе, отпивах бавно на малки глътки, седнал на стола на вътрешния команден пункт, наблюдавайки голямата светла ивица, която приближаваше от запад. Звездите, все по-многобройни, обсипваха небето откъм кърмата. Вятърът обърна от запад. Не бе много силен. Качих се да натегна малко шкотите и „Джошуа“ започна да сърфира по склона на северозападната вълна, станала дружелюбна, заоблена, равномерна.
	После се свих на койката на топличко, на сухо, след като погледнах отново кривата, очертана на глобуса. Тя е съвсем близо до нос Хорн: още пет-шест дни, ако всичко върви добре. Но си забранявам да гледам по-далече от нос Хорн. Мисля само, че утре ватираният ми комбинезон няма да бъде толкова лепкав на коленете, и тази мисъл ме изпълва със спокойствие.


	Зората е обикновена. Винаги съм на крак преди зазоряване. Във високите ширини именно зората показва какво ще бъде времето. Когато слънцето изгрява червено, е лошо предзнаменование. Тук зората трябва да е малко млечна. В противовес със зоната на пасатите, където червеното слънце при изгрев известява хубав ден, по-хубав от обичайното.
	Днес зората е просто обикновена. Това вече е много и отпускам всички рифове, включително и на стаксела.
	169 мили при обедното определяне, без да се преуморявам, като никога не изразходвам силите си до краен предел. Таити — Аликанте загуби още 40 мили. Тази разлика в резултатите се дължи до голяма степен на комплекта малки лесно управляеми ветрила, снабдени с много редове рифове, които подарих на яхтата си за това плаване, както и на усъвършенствуваните лебедки, които ги нямаше по-рано на борда.
	Преди три години при тези променливи метеорологични условия „Джошуа“ не би изминала повече от 120 до 130 мили на денонощие. Щяхме да приберем щормовия кливер — старият бе 8 кв.м — прекалено много в случаи на истинска буря.
	Много вероятно е, че във вечер като снощната щяхме да приберем и грота, 18-те кв.м площ на долния ред рифове на стария грот можеха да поставят сериозни проблеми, ако се наложеше да ги сваляме и навиваме бързо при рязко влошаване на времето. И „Джошуа“ щеше да пълзи с ниска скорост през цялата нощ.
	Поради същите причини често се колебаех да отпусна риф на грота, казвайки си, че ако трябваше да го взема отново малко по-късно, ще бъде много трудна операция. А така губехме още мили. Опъването на ветрилата след вземане или отпускане на рифове също беше мъчително. Всичко трябваше да се прави на ръка и да се завърши с двойния скрипец, без да се забравят ръкавиците, за да не се възпалят напуканите пръсти. Сега два оборота с лебедката и хоп!… ветрилото е опънато, без много да му се молиш.


	И ето… още 172 мили, вместо 140–145, които бихме изминали преди три години. И пръстите ми почти не са напукани. Вземам профилактични мерки и ги мажа по два пъти на ден с индийски мехлем, след като добре съм си изплакнал ръцете със сладка вода.
	Здравето ми е все така много добро. Спя, бодърствувам, храня се, чета, отново заспивам, събуждам се бодър и често си говоря тихичко:
	— Какво ще правим?… Да отпуснем един на грота?
	— Трябва да го вземем отново преди обедното определяне.
	— Лесно е, хайде, размърдай се, мързеливецо, да отпуснем този риф, не виждаш ли, че се влачим!


	Шквал със сила 8 бала и градушка. Трябва да се помогне на руля, за да не се отклоняваме много и да не падаме по вятъра, така се облекчават ветрилата. Между шкваловете силата на вятъра е само 5 бала, горе-долу добре.
	Под отблясъците на залязващото слънце облаците сякаш се изпълват с ванти. Това е лош знак, но вантите пък са част от морския живот и са красива гледка.
	В началото на нощта всичко се успокоява, купестите облаци се смаляват, шкваловете не надминават 6 бала, хоризонтът се прояснява и звездите заспиват в падащата нощ.
	Вдигам бизанстаксела на лунна светлина. Тази вечер има пълнолуние. Така ще бъде и при преминаването край нос Хорн, след по-малко от четиридесет и осем часа при такова темпо.


	Не ми се спи, стоя дълго в кокпита, нос Хорн е толкова близо, морето е толкова красиво, то наистина диша. Лунен лъч се отразява от един облак далече на юг и се превръща в тънък сноп леко фосфоресцираща светлина, който се издига право в небето. Стоя поразен. Как луната успя да сътвори тази красота?…
	Снопът се разширява и силно фосфоресцира. Като че някакъв огромен прожектор търси нещо сред звездите. Три пъти в живота си съм виждал зеления лъч над залязващото слънце, този изумруден език, който блесва като светкавица, но никога не бих повярвал, че е възможно и друго чудо — луната, играеща си с един облак.
	Изведнъж ме побиват тръпки. Това не е луната, играеща си с облак, а нещо необикновено, което не познавам. Вероятно е дъгата на нос Хорн, онова ужасяващо нещо, за което говори Слокъм и което тук е предвестник на много бурен вятър. Морето ми се струва заплашително, звездите искрят с метален блясък, луната е станала смразяваща.
	Втори сноп се издига до първия. После трети. Скоро стават десетина, като голям букет свръхестествена светлина на юг. И сега разбирам, че не е проклетата дъга. Това е Южното сияние, първото в живота ми, може би най-големият подарък, който ми прави това пътешествие.
	То се разкрасява с нови клонки, разширява се, издига се като букет. Един от сноповете, вече широк почти колкото ръката ми, се издига на повече от 60°, чак до Южния кръст, чиито четири звезди блестят на втори план. Други лъчи флуоресцентна светлина се смаляват, колебаят се, за малко да изчезнат, после отново се издигат в небето бавно-бавно, напомнят дългите бодли на някои сини морски таралежи, когато приближиш ръка до тях. Сега почти всички снопове са с розово и синьо на върха, целият букет пламти като огън над отразената от крайбрежните ледове белота, много далече на юг.


	Слоестите облаци се връщат в нощта. Отначало скриват луната, после звездите над яхтата, после и моето сияние. Трябва да съм гледал почти един час и това е най-хубавото нещо, което съм виждал в живота си.
	Утрото е сиво. Облачно небе, лек дъждец, мъгла. Обаче „По-големият брат“ се справи страшно добре, като накара антициклона да слезе далече на юг, защото барометърът се е покачил по-високо от нормалното. Надявам се, че ще се закотви там още два дни. Барометър… малък дух, едновременно зъл и изпълнен с доброта, според настроението си. Винаги ми се приисква да го понатупам, когато слиза, и да го разцелувам, когато се качва.
	128 мили среден денонощен преход за Тихия океан срещу 115 мили преди три години… но засега все още Таити — Аликанте има преднина. И Чучундра се носи колкото се може по-бързо.


>>	16. Една нощ…

	Нощта е обвита в млечна пелена. Пълната луна се появява от време на време, когато булото на мъглата става по-прозрачно под слоестите облаци. Цялото море блести от зеленикавите фосфоресциращи петна. Бучи слабо, защото мъглата приглушава шума. А може би защото нос Хорн е вече много близо и движението на вторичните вълни не е същото, както в открито море.
	От едната страна е Огнена земя, на безопасно разстояние, но вече достатъчно близо, за да не може никакво силно вълнение да дойде оттам. От другата е Греъмова земя с ледовитите си брегове, на 500 мили на юг-югоизток, много далече по моите мащаби, съвсем близо по тези на земното кълбо. И отпред — остров Хорн с други острови наоколо; те преграждат пътя на вълните, които могат да дойдат от изток.
	Несъмнено това е причината, поради която морето бучи по-слабо въпреки вятъра и изненадващата височина на вълните във водите около нос Хорн. А пък и вятърът духа от северозапад, почти от север-северозапад.


	Не е бурен вятър в истинския смисъл на думата, защото барометърът е почти неподвижен, макар и да пада леко. Обаче вятърът духа здравата със сила 7 бала и „Джошуа“ лети под бизана с взет долен ред рифове, грота с два реда рифове, стаксела с един ред и щормовия кливер с площ 5 кв.м. Движи се много бързо, лъкатушейки доста в бурното море. Но ми е трудно да се реша да намаля ветрилата, когато няма действителна опасност и когато ми се иска колкото се може по-бързо да се озова от другата страна.
	По случайност успях да направя безупречно определяне сутринта. Слънцето дълго не искаше да се покаже, после за миг при преминаването на по-тънък слоест облак прояви невнимание и можах да снема мръсната му бледа мутра на хоризонта. Имах късмет и при второто определяне, само два часа по-късно. Два часа между две снемания не е най-доброто, но бях много доволен, защото при обедното определяне валеше и слънцето повече не се показа.
	Надявам се да го зърна за мъничко утре сутринта, за да не ми се наложи да мина пипнешком между Диего Рамирес и нос Хорн. Много на север е Огнена земя, много на юг са рисковете от айсберги.
	Вълнорезът бучи в облачната нощ. Трябва да се приближа до борда, за да го чуя добре. Обаче в каютата се чува навсякъде. Бучи много силно.
	Слънцето залезе в двадесет часа според астрономическия ежегодник. Не го видях, защото е облачно. Но луната е тук, над слоестите облаци; тя осветява нощта. Още повече че далече на юг, в зоната на крайбрежните ледове, още е светло. Ако небето не беше облачно, отдясно щях да виждам хоризонта, целия бял благодарение на слънчевите лъчи, отразени от леда. Да плаваш в свободните канали сред крайбрежните ледове… Все пак щеше да ме е страх да отида толкова далеч в страната на белотата.
	Точно след Нова Зеландия, когато времето беше толкова хубаво, често гледах нататък. Да завия, да видя, да почувствувам и бързо да се върна, преди да е станало късно, отнасяйки в себе си завинаги този бял сън, осеян със синкави айсберги.
	Вече часове съм до мачтата, готов да сваля грота, с двата карабинера на осигурителния колан, закачени на две различни места. „Джошуа“ се носи по границата между прекаленото и недостатъчното, по това развълнувано море, покрито с дълги ивици белезникава пяна. И пак тази млечна нощ, която приглушава шума.
	Вятърът се усилва до 8 бала. Много съм доволен, че сутринта смених кливера с щормовия кливер. Ако трябваше да правя сега тази смяна, щеше да ми е неприятно поради хиляди причини. Иска ми се да бъда спокоен и съм спокоен.
	На палубата почти няма вода, като не броим пръските. Краката ми са на топло, удобно ми е с вълнените чорапи и ботушите. Същите ботуши, с които бях по време на Таити — Аликанте. Селски ботуши, чиито груби подметки нарязах с нож, за да не се плъзгат. Тази работа, която изисква повече търпение, отколкото сръчност, ми отне цял ден, но ботушите станаха чудесни, и тъй като са гумени, без подплата, могат да изсъхват отвътре и краката ми са на топло. Определено ги предпочитам пред истинските ми ботуши за море, които винаги са леко влажни, защото са подплатени.
	От време на време свалям едната си ръкавица и я слагам, щом пръстите ми започват да вкочанясват от студ. После свалям вълнената си качулка и я слагам отново, когато ушите ми започват да горят. Тави вечер повече от всякога изпитвам органическа нужда да оставя част от тялото си в допир с външния свят, за да предусетя и опипам нещата, които живеят в дълбините на нощта. Очите, ушите, ръцете. Дори тилът. Ако можеше да се събуя бос… но не може.
	Търся един мирис, мириса на ледниците и на водораслите на Огнена земя. Вдишвам нощта с всяка своя фибра и сякаш усещам нечии приятелски присъствия, приятели, които търсят този мирис заедно с мене. Но водораслите и ледниците са прекалено далече, на повече от 100 мили надясно.


	Температурата е малко ниска за северозападен вятър през този сезон. Мисля, че сега вятърът духа от север към каналите на Патагония, като изстива при допира с ледената земя. И сигурно в открито море, под напора на западните ветрове, завива наляво, за да стане студен северозападен вятър, противно на всякаква явна причина. Това ще обясни защо този вятър е бурен, макар че не е истинският бурен вятър, щом налягането не е много ниско. Това ще обясни защо морето е сравнително спокойно, макар че вълните са изключително високи. Те връхлитат на големи маси, но не прекалено високи, не на тежки каскади, както би било при един истински бурен вятър. Ето защо има толкова малко вода на палубата, като не броим ледените пръски, които ме изтръгват от вцепенението.
	Едно тъй силно вълнение предизвестява може би бурен западен вятър за утре или вдругиден. Трябва да се движа много бързо, да се опитам да стигна границата. Ако задуха вдругиден, ще съм защитен от нос Хорн, който ще разбие вълнението, защото „Джошуа“ ще е взела вече курс към Фолкландските острови в Атлантика. Но ако задуха утре, в местата с около 100 м дълбочина, където могат да се вдигнат огромни вълни както по крайбрежието ни, надявам се поне да има малко слънце преди Диего Рамирес, за да се насоча правилно, нито много далече, нито много близо. А дотогава… напред.


	Долната част на стаксела е покрита с живи бисери. Те се издигат почти до едната трета от ветрилото, а после се стичат по дължината на рулото, образувано от рифа. Това е фосфоресцираща пяна, вдигната от вълнореза и разпръсната от веригата, която придържа бушприта. През деня, когато слънцето е от подходящата страна, щеше да има голяма хоризонтална дъга, разстлана на 15 м пред вълнореза. Нямаше да е по-красиво от хилядите зелени светила, които блестят в полумрака на южната нощ. И бушпритът е целият в бисери, по-блестящи от бисерите по стаксела, защото, боядисан в черно, той се откроява ясно на фона на светлата нощ.
	Тук-таме големи колкото балон светлини се появяват в морето като огромни светулки с много силен блясък. Често ги виждах в зоната на пасатите и ги следях понякога повече от тридесет секунди, докато угаснат. Отначало ми изглеждаха като очи на странни животни, изскочили из дълбините. Хвърлях харпун от борда на втората ми „Мари-Терез“, разочарован и едновременно успокоен, че не изваждам гигантски калмар, захапал здраво края на харпуна ми.


	Наближава полунощ. Не ми се спи. Стоя до гротмачтата. Усещам я да потръпва под ръката ми при усилването на вятъра. Все още може да се кара така…
	Почти съм сигурен, че вятърът ще отслабне, защото обърна от север-северозапад, безспорно доказателство, че не е депресия. И все пак зная, че няма „безспорни доказателства“ във високите ширини. Доказателството идва после, когато всичко премине. И все още това не е доказателство.
	Най-накрая се решавам да взема последния ред рифове на грота. Сега той е съвсем мъничък, с голямата цифра „2“ близо до гика. Чувствувам се по-добре, краката ми са по` на топло, отколкото преди десет минути.
	Мачтата вече потрепва само когато стакселът задърпа при някой пристъп на вятъра. И дума не може да става да го рифовам на втория ред. Вторият ред на стаксела е само за време, когато вятърът е гибелен.


	Ето го проясняването, което очаквах, без да смея да повярвам в него, от страх да не го урочасам. Проясняване във високите ширини! Идва като силна светлина. Небето се прояснява от вятъра, цялата му светлина залива яхтата и прогонва на югоизток последните слоести облаци заедно с мъглата под тях.
	За няколко минути звездите отново обсипаха небето. Високо горе има много вятър и те блещукат силно. Но пред кръглата луна има малко перести облаци. Надявам се, че тя ще е тук и при преминаването край нос Хорн, утре на здрачаване, ако всичко върви добре. Сега тя е ниско, въпреки че току-що е минала максималната си височина, защото склонението й е северно, а ние сме на 56° южна ширина. Никога не съм виждал Южния кръст толкова високо, нито толкова блестящ. Двете малки мъглявини, разположени по продължение на най-дългото му разклонение, точно над полюса, ми напомнят два фосфоресциращи острова. Отляво — пълната луна, отдясно — отражението на крайбрежните ледове в южното небе и навсякъде наоколо — сребристият килим на морето, което леко се вълнува.
	Огнените топки, които видях преди малко във вълните, сега, когато мъглата се вдигна, се различават на повече от сто метра. Това са струпвания от планктон, а не очи на гигантски калмари, някъде бях прочел това обяснение. Но сигурно никога няма да узная защо излъчват такава силна светлина, а после изведнъж угасват без видима причина. Бих искал „Джошуа“ да удари една от тях при сърфиране. Би се получил знаменит фойерверк в стаксела при тази скорост.


	Полунощ мина. Вятърът не отслабва. Вълните са високи, много високи. Вероятно луната засилва впечатлението за височината им, защото оставя в сянка лицевата им страна, а тя е по-тъмна в сравнение с цялата белота, която ги заобикаля. Би трябвало да сваля остатъка от грота, а може би и стаксела. „Джошуа“ пак ще върви много добре и няма да прекрачи границата на прекаленото. Но пак има сърфирания, понякога изумителни, и лагът отбелязва вече 49 мили за шест часа. Максималната скорост за корпуса е надмината. И после, зная ли… да намаля ветрилата сега, не. Нещо би се прекъснало. Нос Хорн е съвсем близо, за да позволи да се намалят ветрилата, докато нещата все още вървят добре, дори ако не всичко е съвсем наред.
	При всяка вълна бурните пристъпи на вятъра със сила 9 бала траят няколко секунди, по време на последната трета от челния склон на вълната. Тогава всичко наоколо побелява, по време на бурния пристъп яхтата качва с повече от 10° срещу вятъра и аз стискам по-силно фала на грота. Последната трета от челния склон на вълната поражда винаги пристъп на вятъра, който променя курса с около 10°, издува ветрилата докрай и предизвиква сърфиране. Ужасно ми се иска да отида до леера на бушприта… Не смея да отмина стаксела. Той бележи крайната граница на разума. Водата при сърфиране вече не е вода, а скала.
	Вихрушките от пяна, вдигнати от вълнореза, летят няколко секунди пред корпуса. И така около въздушния поток от стаксела, откъм издутата му страна, се образува лека мъгла. Вихрушката продължава пътя си и яхтата се опитва да я догони. Понякога успява при сърфиране надолу по склона. Опасна игра, ужасно възбуждаща в този малко нереален свят. Опиянение от скоростта… та дори и повече.
	Ушите ми горят. Слагам отново качулката си, а отгоре качулката на мушамата и ревът на морето се превръща в далечно бучене, както когато го слушаш в раковина.
	Слушам, усещам, търся в невидимото. Приятна топлина се разлива по краката ми. Леко съм изненадан, но това вече отмина и ми спести всички усложнения с разкопчаването. Циповете и копчетата на панталона биха ми попречили да доловя нещо съществено.
	Опипвам се да усетя дъха на леда и морските водорасли, които са нейде в мъглявата далечина. Добре зная, че от такова разстояние това е невъзможно, но имам нужда да потърся мириса им, за да надзърна по-далече от него.
	Вихрушката от пяна минава по водата, покрай подветрения борд. Отначало конусообразна, тя прилича на малка вълничка в мига, когато водовъртежът при вълнореза я отклонява надясно. Нощта е толкова светла, че виждам как отново се изменя. „Джошуа“ полита след нея, сърфирайки, и в гонитбата на малкото привидение се отклонява много надясно. Отклонява се рязко… не качва, както би трябвало.


	Бурен пристъп. Този път „Джошуа“ качва срещу вятъра с по-голям крен. Бушпритът потъва по време на диагоналното сърфиране и тежката вода бучи по палубата. Държа се здраво за щага на стаксела. Ботушите ми са подгизнали. Малкият флюгер е все още на мястото си, сигурно се е потопил в морето при накланянето, но не се е счупил. Изпращам му целувка.


	Приближава доста висока вълна, съвсем светла на върха, тъмна долу… и врууу… килът почти не се отклонява през следващите двадесет-двадесет и пет метра. От двете страни на вълнореза се издига голяма струя, вдига се много високо и вятърът стоварва водните вихрушки върху стаксела и дори върху щормовия кливер.
	Слушам. Едно зле насочено сърфиране в светлата нощ… и моята красива птица от носовете би продължила пътя си, придружавана от виденията от пяна и от красивите ветроходи, които минавали някога оттук, водени от някоя чайка или делфин. Още не зная какво бих предпочел, чайка или делфин?
	„Джошуа“ лети към Хорн под блясъка на звездите и малко далечната нежност на луната. Бисерите се стичат по стаксела, приисква ти се да ги вземеш в ръка — истински скъпоценни камъни, които се запазват само в очите, а браздата се извива като огнен език, далече назад, чак до върха на стръмния склон на вълните.
	Докрай рифованите ветрила се очертават в светлото небе на най-високата ширина, с луната, която огрява морето зад траверса. Бялото сияние на ледовете на юг. Големите зеленикави петна пяна по водата. Островърхите назъбени гребени на вълните, които скриват хоризонта, глухото бучене на вълнореза, който се бори и играе с морето.
	Цялото море е бяло, цялото небе е бяло. Вече не зная добре докъде съм стигнал, зная единствено, че отдавна се носим отвъд границата на прекаленото. Но никога не съм чувствувал яхтата си тъй силна, никога тя не ми е давала толкова много.


	Не съм свалял мушамата си от вчера сутринта, яката и ръкавите на пуловера ми са мокри, панталонът ми е подгизнал отвътре, а за вечеря излапах само две кутии сардела. Но не изпитвам никаква умора, никакво изтощение, както след дълго усилие при плуване духът започва да витае над тялото. Хиляда метра, хиляда и петстотин, две хиляди, две хиляди и петстотин… после загубваш броя и се движиш край нещо прозрачно, където плътта и всичко, което е вътре, се доближават, за да се докоснат заедно до други измерения. И тогава изчезват и въздухът, и водата, усилията и умората.
	Спомените от детството прииждат на топли вълни, прогонвам ги лекичко, не му е сега времето. Връщат се, отиват си кротко, когато им казвам да ме оставят тази вечер сам с нос Хорн, пак се връщат да ме погалят с безкрайна нежност… продължителните скитания с братята ми, босоноги, в индокитайската гора за горски мед… ужилванията на пчелите… ловът с прашки… морето на Сиамския залив с изящните ни пироги… странно е, небето на Индокитай и небето на нос Хорн са тъй близо, че почти се докосват.
	Леерът на бушприта изчезва целият под пръските при едно фантастично сърфиране, когато за миг луната спуска съвсем бледа дъга вляво от вълнореза. „Джошуа“ отскочи като лек швертбот и сякаш вълнорезът удари нещо твърдо, ако се съди по звука, който издаде. Свалям качулките си и слагам едната в предния джоб на мушамата си.
	Въздухът е леден. Слушам. Чувствувам с всички сили и с яснота, която ме плаши, че трябва да намаля ветрилата, да забавя, да не сърфирам повече. И същевременно долавям у себе си нещо, което пее и което бих искал още да чувам, още по-далече, великата светла вълна, в която бих плавал цяла вечност. Да се върна при степса на мачтата… да се върна на всяка цена… да не си играя повече с виденията от пяна, с чайките и делфините… да се върна бързо при степса на мачтата, за да сваля грота и да държа здраво яхтата и разсъдъка си.


>>	17. Един ден… една нощ…

	Вятърът отслабва, скоростта също. Имам чувството, че се събуждам от някакъв сън. Малко съжалявам, че свалих грота. Човек забравя бързо…
	Възможно е след малко вълните да започнат да се разбиват опасно, както често се случва, когато силният вятър, вдигнал голяма вълна, утихне. Край нос Добра Надежда вълните се заобляха, щом вятърът отслабнеше с един бал. Тук все още не зная. Може би ще бъде същото. А може би — точно обратното. Тук преди три години морето се успокояваше с утихването на вятъра. Но би трябвало човек да мине десет пъти край нос Хорн, за да знае точно… и въпреки това…


	Слизам да чукна барометъра и се изненадвам, че определено е паднал по време на бурния вятър, който не бе наистина бурен, защото посоката му не се промени след проясняването: все между северозапад и север-северозапад. Любопитно, да спадне с 10 мм.
	Отново се качвам да подуша нощта, след като запалих примуса, за да си сваря кафе. Вятърът отслабва до 6 бала. На небето се очертават вече не назъбени гребени, а красиви сребристи дюни. Гротът ме гледа, добре стегнат. Да го вдигна ли?… Да не го ли вдигам?… Накрая отпускам един ред рифове на бизана. Просто и разумно решение.
	Хвърлям поглед към лага. Държа електрическото фенерче в уста, за да са ми свободни ръцете. Скоростта се увеличи от 6 на 6,6 възла благодарение на отпуснатите рифове на бизана. Добре е. Нито много бавно, нито пък много бързо. В случай на големи сриващи се вълни, предизвикани неизвестно от какво, гротът ще бъде на завет и няма да причини аварии в стъкмяването. Ще го вдигна след два часа, ако междувременно няма бурни пристъпи.


	Вече няма делфини, няма чайки, няма видения. Отново напълно овладях положението. И дума да не става да се движа без осигурителен колан, един коварен удар ще бъде достатъчен и пляс!… като куршум в главата, няма да има никого на палубата.
	Слизам да си направя кафе. Пия го бавно, стиснал с две ръце топлото канче. Боже мой, колко е хубаво. Не знаех, че ръцете ми са толкова измръзнали. И целите са подпухнали, защото са се квасили толкова дълго във влажните ръкавици.
	Няма начин да остана тук. Отново се качвам да видя. Все така човек може да се движи без осигурителен колан, нощта е толкова светла, че би трябвало да си последният тъпак, за да се оставиш да бъдеш изненадан… „Не ставай глупак, не сваляй осигурителния колан…“ Добре, съгласен съм, не го свалям. Но съм само с един карабинер, и то единствено когато стоя неподвижно в кокпита, а не когато се разхождам между бушприта и бизана.
	Още един поглед към лага, преди да нанеса предполагаемото положение на картата и да поспя малко. От вчера на обяд сме се движили страшно добре, почти 8 възла средно, като не говоря за благоприятното течение, което би трябвало да прави кротко-кротко възелчето си. Исла кабо де Хорнос е само на 130 мили, почти два часът сутринта е. Скоро ще се опитам да вдигна грота, за да не спадне тази хубава средна скорост. И ако всичко върви добре, нос Хорн ще бъде пред вълнореза на залез-слънце. Слизам да дремна малко.


	Сиянието на нощта и на звездите премина. Денят се ражда. Не видях зората. Бързам да вдигна грота и да отпусна рифовете, с изключение на рифа на стаксела, защото се взима трудно, когато времето е лошо. Небето е пълно с радост и слънце. Не видях зората, но зная, че денят ще бъде хубав.
	Цялото море е синьо. Според лоцията би трябвало да е зелено заради някакъв вид планктон, който правел водите край нос Хорн тъмнозелени. Но то е синьо, така си е.


	Слънцето се издига. Вятърът се усилва и гротът е изцяло рифован. Вятърът се усилва още, като постепенно се обръща от северозападен в запад-югозападен. Трябва да се свали гротът и изцяло да се рифова бизанът.
	След бурния вятър от миналата нощ налягането не е паднало повече и не е много ниско за този район. Има необикновено слънце. Но обедното определяне ми носи разочарование, едва 171 мили, отбелязани през последното денонощие. Очаквах 20 мили повече.
	Диего Рамирес е на още 47 мили. Значи нос Хорн няма да бъде заобиколен, преди да се спусне нощта, към десет часа вечерта.


	Морето става много бурно, с дълги и високи вълни под напора на вятъра, който духа със сила 9 бала от обедното определяне. Наблюдавано от първата краспица, зрелището е завладяващо — миниатюрният бизан пред вълните, които често като че ще погълнат всичко. Грамадите сигурно имат хипнотично действие. Гледаш, гледаш, гледаш… Смътно съм разтревожен, но същевременно чувствувам, че няма сериозна опасност, благодарение на доста силното течение (1,5 възла по принцип), което е в посоката на вятъра, и затова вълните са равномерни. Освен това брегът е твърде близо, отляво (на 40 мили), за да дойде оттам някое вторично вълнение. Обаче морето е бурно, наистина бурно. Настъпва с високи, дълги, почти хоризонтални гребени, като не броим и допълнителните хълмове и пропастите, но вече ги няма назъбените гребени, нито неравните дюни от миналата нощ.
	От време на време най-високият гребен се превръща в течна стена; слънцето прониква косо през прозрачния й връх и му дава синьо-зелени отблясъци. Тогава морето сякаш иска да смени ризата си. Но всичко останало е тъмносиньо и всеки миг оттенъците преливат в други сини тонове, като голяма вълна от музика в непрекъснати трептения. И бялото, изпъстрено с безброй оттенъци на синьото, се стича по склона, а там в кратки отблясъци прозира и зеленото. От време на време част от стената се откъсва от върха и рухва със страшно бучене, което се усилва на интервали.


	Вятърът духа все тъй силно, все още от запад-югозапад. Слънцето бавно минава откъм кърмата. Зелените отблясъци изчезват, сините стават почти виолетови. Далече на север тежки облаци с розово по края ми показват къде е сушата, но съм щастлив, че точно сега не я виждам, мястото й не е тук.
	Морето става още по-бурно. Свалям бизана, за да огранича сърфирането. Никога не може точно да се предвиди какво ще се случи при сърфиране във високите ширини. Яхтата изглежда толкова щастлива, че човек се страхува да не измисли нещо ново. Чудя се как се осмелих да отида толкова далече миналата нощ. Опиянението от великите носове…
	Прав при леера на бушприта, търся синкавото петънце на Диего Рамирес сред белите петна, които блестят на хоризонта. Въжето на щормовия кливер гали ръката ми с ръкавицата, която е хванала здраво щага. Приятно ми е. Толкова бях отегчил майстора на ветрила заради подсилването, че ми даде адреса на конкурента си, за да го оставя на мира. Тогава почувствувах, че това е като една религия, взех си обратно щормовия кливер и аз самият подсилих шкотовия ъгъл, така че халката никога да не се изтръгне, каквото и да се случи. И сега той е тук, събира всичкия вятър, който минава, и гали ръката ми, свита в юмрук в ръкавицата, тласкайки с всичка сила.
	Нищо не съм ял тази сутрин, нищо не ядох и на обяд. Не е нито от мързел, нито от нерви. Просто не ми се яде. Пингвините и тюлените не ядат доста дълго през любовния период. И други животни го правят по време на големите миграции. И дълбоко у човека е заложен същият могъщ инстинкт, който го кара да пренебрегва храната, както правят животните по време на сериозните неща в живота си.
	Гледам това великолепно море, вдишвам пръските му и чувствувам как тук, сред вятъра и простора, разцъфва нещо, което се нуждае от необятността на вселената, за да се сбъдне.
	Диего Рамирес най-сетне се появява, малка тъмносиня искрица живот на замъгления хоризонт. И всеки път, когато „Джошуа“ е подета от гребена на някоя вълна, искрицата живот се появява по-ясно. И всеки път проблясва като фар дълбоко в сърцето ми.
	Слънцето е близо до хоризонта и Диего Рамирес се очертава ясно, много малък, отново далече назад. Вятърът отслабна много, 6–7 бала. Морето поутихна, бученето му намаля лека-полека. Сега вече се чува само шумът от яхтата в морето.
	{img:yahtata.png|#Рисунка на автора.}
	Нос Хорн е съвсем близо, едва на около 30 мили, невидим под големите купести облаци, които скриват планините на Огнена земя. От време на време ми се струва, че смътно различавам нещо на един хвърлей отляво на вълнореза. И Диего Рамирес, който бе целият ми живот, когато го видях да се появява преди няколко часа, е вече един хубав спомен от Южния път.


	Слънцето залезе. Цялото небе се готви за нощта. Появяват се първите планети. Луната ще изгрее след час. Наистина ще изгрее, защото хоризонтът светлее от нейната страна. Светлина отпред, светлина отзад, светлина отдясно и светлина отгоре. Има и звезди, почти невидими още. След малко ще бъдат големи. Тук това ясно небе е нещо изключително и повече от петнадесет часа е така. И барометърът е ясен като небето, почти без потрепвания.
	Нощ е, нощ, пълна със звезди. Изтощеното ми тяло си почива на койката, но целият съм сред стъкмяването и ветрилата, за да слушам морето, да опипвам въздуха, който става по-хладен с появата на звездите, да опипвам вятъра, който все повече утихва и ми казва, че нощта наистина ще бъде красива.
	Всичко се разтегля, всичко изчезва. Голямата вълна ме люлее. Последен ясен поглед: часовникът е навит да звънне в един часа сутринта… ще мина на 20 мили от нос Хорн… ще бъда на палубата доста преди, в случай че… но вятърът няма да се усили и няма да обърне от юг-югозапад, нито дори от югозапад… „Спи, малко братче, спи, ти направи всичко, което трябва да направиш, и сега аз ще бдя над тебе…“ Голямата вълна ме обгръща леко и виждам онова островче, което бях открил с братята си в детството ни в Сиамския залив. Мъничкият му плаж с малките кръгли камъчета, обърнат към югозападния мусон, другият плаж, също мъничък, с бял пясък, от страната на североизточния мусон. Нито вода, нито плодове, единствено криви морски раци и молюски. Тогава донасяхме вода с пирогите си, ядяхме раците и молюските и нашето островче — чисто, зелено, с индокитайските си дървета, с черните си скали, с малките кръгли камъчета от едната страна, белия пясък от другата, огряло от слънцето на моретата и горите, слънцето на големите откривателски пътешествия, бе на края на света. Много мусони имаше по-късно, по време на едно плаване от Кампот до Рачза с голямата ми джонка, натоварена със захар в делви и малко контрабандни стоки. Бях посадил три покълнали кокосови ореха и една костилка от плод на мангово дърво, за да има и вода, и плодове на островчето от детството ни. По една кокосова палма за всеки от братята ми и едно мангово дърво за мене. Сега са на двадесет и пет години, ако нищо не ги е погубило… „Спи спокойно, малко братче, току-що отидох да видя… Една джонка от Кампот е хвърлила котва близо до плажа с камъчетата, с прибрано ветрило, а под кокосовите палми има трима рибари. Едно момче стреля с прашка по гнездата, които жълтите мравки изплетоха от листата на манговото ти дърво…“ Голямата вълна ме обгръща и ме гали, спя и не го осъзнавам.


	Виждам един фар в нощта, той премигва сред вълните и аз бавно се събуждам. Луната влиза през левия илюминатор, докосва клепачите ми, слиза към брадичката, връща се в очите ми само за миг, отива да погледне какво има на примуса, отново докосва очите ми, лекичко настоява, тръгва си, връща се при мене.
	Лежа изтегнат, без да помръдна. Слушам. Вятърът отслабва още. Преди малко той прелиташе с лек шепот по ръба на открехнатия люк, сякаш водеше полугласен разговор. Сега е същото, но по-тихо. И шумовете на водата са по-други. И се чувствува леко клатене отдясно, нямаше го, когато си легнах. Опитвам се да отгатна дали то се дължи на това, че вятърът издува по-слабо ветрилата, или на промяна в курса. Но не разбирам, защото луната е точно там, където трябва да бъде — в небето. Тя не би могла да влезе през илюминатора, както прави сега, ако курсът се е променил към брега. Клатенето казва, че се е променил към брега, а луната казва обратното. Искам да разбера кой е прав, като опипвам със сетивата си. Имам време, няма опасност. Ако имаше опасност, борбата на вълните с брега би изпълнила каютата с бученето си. А чувам само шепота на водата по корпуса, шепот, който излиза от недрата на „Джошуа“ и ми казва, че всичко е наред въпреки спора между луната и клатенето. Не искам да осветявам компаса, за да разбера, трябва да стане от само себе си.


	Да, така е, луната има право, клатенето има право и „Джошуа“ има право. Няма нужда да гледам часовника си, за да разбера, че не съм чул звънеца в един часа. И няма нужда да осветявам компаса, за да разбера, че вятърът е обърнал от югозапад и че яхтата е променила курса си с около 15° към Хорн. Зная къде е нос Хорн: на 15 мили, точно под луната, на няколко пръста разлика, мога да го видя, без да ставам от койката. Не да го видя, наистина, защото петнадесет миля са си петнадесет мили дори в ясна нощ, а по крайбрежието почти винаги има облаци, дори и при хубаво време. Зная също, че „Джошуа“ е в Атлантика от около час, щом луната е пропътувала около 10-15° на запад от зенита си, и че нос Хорн е почти точно под нея, само с няколко пръста разлика, да не забравяме това.
	Протягам се, ставам. Все пак хвърлям един поглед напред през илюминатора. Добре зная, че не може да е пред вълнореза… но е част от нещата, които винаги са възможни в морето. Няма нищо, разбира се. Чувствувам присъствието на този исполин на 15 мили вляво от нас. Съжалявам, че не чух будилника, когато е звънял преди един час. Щях да променя курса, за да мина съвсем близо. Сега залогът приключи, нос Хорн е вече отзад, ние сме в Атлантическия океан и не трябва да се влачим из тези места. Сега времето е хубаво, след дванадесет часа може би ще бъде много лошо, по-добре да съм далече оттук, когато се развали. Чувствувам се весел, радостен, развълнуван, иска ми се едновременно и да се смея, и да се шегувам, и да се моля.
	Пак поглеждам напред през люка за айсбергите. Досега не се бях тревожил истински. По принцип толкова близо до нос Хорн няма айсберги. Подавам главата си през люка, за да видя по-добре. Бих искал да има един, щеше да фосфоресцира на лунната светлина… но след това нямаше да спя цели две седмици.
	Въздухът е студен, вятърът — със сила само 5 бала. Гледам наляво към нос Хорн. Нищо. Във всеки случай много сме далече, за да го видя. Едно облаче под луната и големи облаци от лявата й страна. Жалко… може би щях да го видя дори от такова разстояние — въздухът е толкова чист.
	Ушите ми започват да горят. Затварям люка. Запалвам примуса, слагам чайника отгоре. Движенията ми са бавни, отмерени, като че ли нищо не се е случило. Като че ли „Джошуа“ не се бе озовала току-що отново в Атлантическия океан, с три велики носа в браздата си.
	Не… не точно три, морето си е море, никога не трябва да го забравяме. Нос Добра Надежда действително бе преминат една седмица след географската му точка, на 500 мили по-далече. Нос Лиуин бе наистина зад нас в мига, когато двата делфина ни оставиха след последната опасност край Нова Зеландия, на 2500 мили от нос Лиуин. А нос Хорн ще бъде в браздата, когато там бъдат и Фолкландските острови, не преди това.
	Защото географията на моряка невинаги съвпада с географията на картографа, за когото един нос си е един нос, с дължината и ширината си. За моряка един велик нос е единството, много просто и едновременно безкрайно сложно, от скали, течения, от бурни и спокойни морета, от попътни ветрове и бури, от радости и страхове, от умора, мечти, от ръце, които болят, празен стомах, от чудесни и понякога мъчителни мигове.
	За нас един велик нос не може да се изрази само в дължина и ширина. Великият нос има душа — със сенки и багри, много нежни и много ярки. Душа, чиста като душата на дете и закоравяла като душата на престъпник. И затова отиваме нататък.
	Нахлузвам ботушите си, за да обиколя палубата. Навикът. Навикът, но и най-вече религията на морските нощи, където яхтата ми е най-хубавото съзвездие.


	Облачето, което бе под луната, тръгна надясно. Гледам… „Той“ е тук, съвсем близо, на по-малко от 10 мили, точно под луната. И няма вече нищо, освен небето и него, небето, което позволява на луната да играе с него.
	Гледам. Не мога да повярвам. Толкова малък и толкова голям. Бледо и нежно хълмче под лунната светлина, исполинска скала, твърда като диамант. Дълъг е нос Хорн, цялата Огнена земя от 50° южна ширина в Тихия океан до 50° южна ширина в Атлантическия океан. И все пак това е тази самотна скала сред морето, сама под луната, която дава цялото величие на ледниците, на планините, на каналите, на айсбергите, на бурните ветрове и хубавите дни на Огнена земя, мириса на морски водорасли, багрите на всички южни сияния и недостижимото спокойствие на големите албатроси с огромни криле, които, без да трепнат дори с перце, се реят досами водата, в падините и над гребените, и за които всичко е безразлично.


	Чайникът свири и ме вика. Усмихвам се. Може би и той носи една малка душа, откакто е с нас.
	Слизам, избърсвам си добре ръцете, свивам си цигара и я пуша бавно с димящо кафе. Безброй малки топли неща преминават по цялото ми същество. Вдигам малко фитила на газената лампа и сенките оживяват. Вдигам го още малко и малкият ми свят блесва нежно сред полумрака. С вътрешните си очи виждам отново южното сияние, такова, каквото го видях миналата нощ в небето. Казват, че е напълно обяснено магнитно явление, йонизация на нещо неопределено в стратосферата. За мене то не е по-добре обяснено от огъня, червено-жълтото цвете, което танцува и което Маугли хранеше със съчки от гората, за да не умре никога.
	Взимам глобуса от „Дамиен“ и дълго гледам огромната крива, очертана от тръгването. Плимът е толкова близо, едва 10 000 мили на север… но да тръгнеш от Плимът, за да се върнеш в Плимът, е станало с течение на времето нещо като да тръгнеш отникъде, за да отидеш никъде. Знаменит е този малък глобус, който държа в ръцете си!
	Сами сме, яхтата ми и аз. Сами с огромното море, само за нас двамата.


>	Четвърта част

>>	18. Истински сънища… и лъжливи сънища

	Къде ли е Найджъл? Къде ли е Лойк? Къде ли е Бил Кинг? Ами Нокс-Джонстън? Дали наистина тримата рибари от Хобарт са чули да се говори за него? Толкова отдавна нямам новини за никого. Повече от шест месеца, без да зная къде са другарите от дългия път…
	Нос Хорн е вече на 1300 мили назад и след три дни „Джошуа“ ще бъде извън зоната, където би могла да срещне айсберг. Но къде ли са другите? Мисля най-вече за Найджъл, толкова уязвим с тримарана си. Тези неща могат да се катурнат и имаш много здраве да ги изправиш. Могат и да се счупят. Миналата година пет многокорпусни яхти потънаха в австралийски води, петнадесет души загинаха и нито един не се спаси.


	Лойк и аз се опитахме да убедим Найджъл да вземе със себе си голям, здрав и добре наточен трион, с много едри зъби, за да не се заклещва в мокрото дърво. Това би му позволило да отреже свързващото рамо в случай на преобръщане и после да продължи спокойно към някой остров в Тихия океан, върху единия плавок, превърнат в пирога. Един плавок от тримаран може да се превърне в хубава пирога и сигурно плава много добре с ветрило.
	Ален Брюн и Жан Пелисие бяха построили в открито море малък сал с части от големия полупотънал сал на Ерик дьо Бишоп.
	И Пиер Обоару бе построил миниатюрен сал в кокпита на „Нео-Ван“, от туби и шаси, направено от стакселгикове, за да може да отърве кожата в Индийския океан, когато яхтата му за малко не потъна.
	Но Найджъл не искаше и да чуе за нашия голям трион, мислеше, че се шегуваме. Не се шегувахме, Найджъл ни беше приятел и искахме да го видим отново. Все пак си купи неопренов костюм, за да може да работи в ледената вода, без да умре веднага. Освен това се съгласи да вземе втора спасителна надуваема лодка. По този начин, ако закрепената навън задна лодка се откъснеше от някоя сриваща се вълна, оставаше му вътрешната лодка, близо до входния люк. А ако „Виктрес“ се захлупеше по очи, без външната лодка да се откъсне, тя щеше да е подръка на Найджъл, без да му се налага да се гмурка в тъмното. Но къде е той сега? Как ли са другите?


	Аз съм добре. Но прекарах неприятни мигове след неуспеха си край Фолкландските острови. Бях много изморен от огромното нервно напрежение, свързано с преминаването край нос Хорн, и едва се държах на краката си, когато на 9 февруари, четири дни след нос Хорн, „Джошуа“ стигна до мястото, откъдето се вижда фарът на Порт Стенли при входа на заливчето.
	Исках да привлека вниманието, сигнализирайки с огледало и да предам известие на служителя, за да съобщи на „Лойд“ за минаването на „Джошуа“. Семейството и приятелите веднага щяха да бъдат успокоени. Но беше неделя, фарът изглеждаше пуст, никой не отговори на слабите проблясвания на огледалото ми. Вятърът бе силен още от сутринта, а накрая духаше точно насреща ми. Борих се дълго, на моменти с премрежени очи, за да опитам да достигна поне входа на заливчето.
	Човек може или не може. Но границата понякога е неясна. Бих могъл… но след това трябваше да премина още 16 мили в нощта и сред приливо-отливните течения, докато стигна Порт Стенли в дъното на заливчето. С пориви на вятъра, които те повалят, и внезапни безветрия — особено опасни, когато понякога се налага да плаваш до самите скали. И всичко това, за да помоля с високоговорителя или като стрелям с прашката някой заспал и може би натряскал се здравата тази неделя човек да съобщи за мене на „Лойд“. После да изляза от заливчето и да повърна от умора. А вече нямаше да има луна, за да ми показва пътя.
	Прекалено много рискове, пред очите ми започват да танцуват светулки. Това ми е познато. Продължаваш по посока на светулките, не вече с волята си, а защото мозъкът ти е скован, като мъртъв. Следваш ги непрекъснато… хубавото пътешествие завършва в някоя подводна скала. Ще е много глупаво след три носа, преминати успешно на един път.
	{img:plavane_3.png|#От 5 февруари до 26 март 1969 г.}
	Можах да видя всичко това отчетливо при един проблясък на разума, вкопчих се в него и бързо минах в дрейф на 1 миля от фара, далече от опасността. Да си почина малко, да се оставя да ме полюшва леко яхтата, успокоена отново под лудия вятър, който духа с цели 7 бала по тежките вълни на приливното течение. Дрейфът, това наистина е най-доброто, когато вече не знаеш какво да правиш: завиваш, без да докосваш шкотите, оставяш кливера да забере обратно, застопоряваш руля подветрено, изтягаш се в кокпита, затваряш очи и тогава виждаш нещата такива, каквито са… огромната умора, натрупана пред последните дни покрай нос Хорн, малката, не много опасна буря в плитчината Бърдуд на следващия ден — не бе опасна, но ражда натрапчивата мисъл да няма айсберг, заседнал на малка дълбочина, — бдението и денем, и нощем, приближаването до Фолкландските острови с едно трудно измерване, мъглата, умората, която става огромна, изчезва внезапно и те поваля отново със звездички пред очите.
	Дрейфът позволява да видиш отново всичко в цялост и в подробности, докато тялото, нервите, умът се отпускат и се връщат към простия ритъм на морето. След четвърт час спокойствие и мечти всичко се изясни, всичко възвърна истинската си стойност. Бях отпуснал шкотите, за да оставя Порт Стенли в браздата, бях се свил на койката, забравил всичко — барометъра, вятъра, морето, яхтата, пътуването, всичко. Нищо друго — само великата почивка, единствената отворена врата. Нито веднъж не станах през нощта; дебелият подплатен плик с писмата от приятелите ми „носхорновци“ щеше да съумее да води „Джошуа“ далече от айсбергите, ако някой се изпречеше на пътя. Нищо друго — само шумът на водата и яхтата, който чувах дълбоко в себе си.


	На другия ден наистина разбрах какво е изтощение. Голяма празнота, която поставя всичко под въпрос. За щастие трябваше при всички случаи да продължа на североизток още десетина дни, докато излезем от зоната на ледовете. Тогава междувременно направих „дрейф на духа“. Бях научил за тоя дрейф на духа още в детството си, като четях Монфред: да не мислиш повече, да не предприемаш нищо, да не решаваш нищо, да оставиш на времето да уталожи нещата. Определянето, манджите, вкусните, изискани манджи, докато бъбря с примуса и тенджерите, искайки им купища съвети, дългият следобеден сън, хубавите книги, след няколко страници да заспивам отново, да се катеря три-четири пъти на ден по мачтата, за да търся несъществуващите айсберги и да се любувам на простора, йогийските упражнения сутрин и вечер — забравях ги от време на време… Да не мисля за Плимът, нито за Тихия океан, за нищо. И тогава токсините на умората лека-полека напуснаха мозъка ми и въпросът, кой път да следвам, не се поставя повече.
	Още няколко дни на североизток, докато приключа със зоната на ледовете, и ще мога да се насоча на изток, към нос Добра Надежда, нос Лиуин и Тихия океан.


	Ето ни вече далеч от нос Хорн, въпреки че сме още в зоната, където една среща с ледовете не е толкова невъзможна. Обаче морето доста се постопли, вятърът не хапе, както във високите ширини, дори понякога е слаб, а днес има безветрие. Преди дванадесет дни около нос Хорн температурата беше 8°. Сега е 25° в каютата.
	Възползувам се от безветрието и слизам с неопренов костюм да проверя корпуса. Водата наистина не е студена, но не е и топла.
	Много морски жълъди. Поникнали са нагъсто, не по-големи от върха на пръста ми, по цялата задна част и положително са забавяли „Джошуа“ при слаб вятър. Има и една разновидност, която не познавам — без черупка, дълги до петнадесет сантиметра. Приисква ми се да ги изям на салата, за да разнообразя менюто, но ме е страх да не се отровя от токсичната подводна боя, с която, струва ми се, се угощават. Мисля, че и най-добрите противообрастващи бои нямат почти никакво въздействие върху морските жълъди: намирал съм ги по корпусите на всички яхти в Мартиника, след преминаване на Атлантическия океан.
	Моите гигантски морски жълъди се размножават само в близост с цинковите протектори в задната част и по местата под кила, които не са боядисани с противообрастващи бои. Леко остъргвам със специален нож всички тези малки и големи натрапници, като много внимавам да не повредя боята.
	Днес е като полувреме на голям мач, специална почивка. Никога не съм стоял толкова месеци, без да плувам. Хубаво е да намериш отново тази необятност, в която тялото си почива, освободено от всякаква тежест. Страхът от акули не ме преследва вече. Случвало ми се е да ги видя, но рядко и никога, когато плувах много в топлите морета. Плувал съм с километри в периоди на безветрие или на слаби ветрове, откакто тръгнах за първи път от Индокитай на борда на „Мари-Терез“. Когато плувам при слаб вятър, се държа много близо до вълнореза и малко подветрено, готов да се покатеря по синджира на бушприта, ако ветрецът се усили обезпокояващо или ако се появи акула. С първата ми „Мари-Терез“ (без бушприт) плувах близо до подветрения борд при най-ниската част на палубата, поради същите причини. Много рядко оставях някое въже да се влачи отзад, защото по онова време можех да правя спринтове по 50 м за по-малко от двадесет и осем секунди.
	Акула с лоши намерения се открива, общо взето, от пръв поглед по отривистото й, неспокойно плуване, твърде различно от обикновеното й поведение, когато е гъвкава и безразлична. Но повечето акули са плахи и се страхуват от резките движения на човека. С изключение може би на много големите. Толкова често съм ги срещал при подводен риболов на остров Мавриций, че да плувам с 5000 м под кила не ме впечатлява вече никак, при условие че съм нащрек, готов бързо да се покатеря.
	Когато ми се налага да работя по корпуса, както днес, обикновено свалям предните ветрила и натягам силно грота и бизана към диаметралната плоскост, за да огранича клатенето. За малко повече от половин час всичко бе направено съвсем спокойно.
	Не беше както миналата нощ, когато поради безветрието лаглинът се заплете във флетнера. Вече бях загубил шест въртушки на лага от тръгването (от триенето в оловото лаглинът се скъсва), имах само две резервни в трюма плюс този, който щеше да си замине преди зората, ако не успеех да го освободя. Бе невъзможно с куката, опитвах се в продължение на десет минути. Две резервни въртушки няма да са достатъчни, за да се върти лагът през цялото плаване, както обещах на Вион. Тогава се съблякох и след дълги колебания се гмурнах. Ужасно чувство: усещах всички акули на света да тракат със зъби около мене, докато бързо-бързо откачвах лаглина, заплел се във флетнера. Върнах се на палубата след няколко секунди, изпълнил мисията си, ала си казах, че трябва съвсем да съм откачил, и се зарекох никога повече да не повтарям подобна лудост.
	Полинезийците хубаво биха ми се присмели, защото те ловят лангустата в безлунните нощи, под водата, с водонепроницаемо електрическо фенерче. Все пак… сигурно и те знаят, че акулите се хранят предимно нощем.


	Това безветрие е приятно. Безветрието е хубаво винаги, когато човек има време. Свалям грота и подсилвам няколко шева, които са прокъсани от триенето в някоя ванта. За първи път от тръгването подшивам шев. После проверявам връзките на плъзгачите, някои от които трябва да се подменят (връзките, не плъзгачите).
	В крайна сметка материалът издържа забележително през тези шест месеца, откакто „Джошуа“ напусна сушата. Всичко е почти ново, нито един фал не се е отпуснал, качвам се поне един път седмично да смазвам осите на макарите на топа на мачтата, благодарение на малките стъпалца, завинтени на мачтата, които много улесняват тази работа. Смених само шкота на стаксела, преди да започна спускането към нос Хорн. Корпусът, освободен от морските жълъди, които са на четири месеца и половина (почистих го в Атлантическия океан, след остров Тринидад), е съвсем гладък, като в деня на тръгването.


	„Джошуа“ се измъкна най-сетне от червената пунктирана линия, която бележи в справочните карти крайната граница на ледовете. Вече няма никакъв риск, няма бдение, трябва само да се наслаждавам на живота, поел курс на изток, към Тихия океан. И все пак понякога усещам смътно безпокойство: нито капка вода не е паднала от небето от доста време.
	Но дните текат спокойно и луната отново започва да расте. Ето ни вече по средата на пътя между нос Хорн и Добра Надежда.


	По време на обедната почивка сънувах странен сън. Лойк и Никол Ван де Кирхоф бяха в Плимът. Наистина беше Плимът, а пък нищо не ми напомняше за това пристанище. Бъбрехме за пътуването. Лойк ми каза, че е завършил околосветското си плаване, но не виждах яхтата му, а „Джошуа“ беше затворена в някакъв басейн. Отчаяно се опитвах да стигна до борда, катерех се по един покрив, за да мога да продължа пътешествието. Бях много разтревожен, крещях на Лойк, че пътешествието ми не е завършило, а в това време Лойк тръгна с Никол към гарата.
	Не можеш да сънуваш лицето на мъртвец. Значи Лойк е жив. Това не ме учудва, защото има хубава яхта и знае да плава. Но къде ли е той? Къде ли е Никол? Когато напускахме Плимът, тя завършваше строежа на тендера си „Ескюло“ и скоро трябваше да тръгне към Антилските острови. Къде ли е сега? Къде ли са Бил Кинг и Найджъл? Най-често мисля за Найджъл, въпреки че никога не съм го сънувал. Дано нищо лошо не му се е случило…
	Запалвам примуса и си приготвям чая. Почти свещен ритуал след обедната почивка. Емайлът на канчето ми е съвсем пожълтял от утайката от листчетата на Изтока. Чудя се колко хиляди години са били необходими на човека, за да открие успокояващите свойства на това растение. А има още толкова много да откриваме и да преоткриваме — в области, за които сякаш не искаме и да знаем.
	Един ден ще имаме мънички „токи-уоки“ с батерии, не по-големи от пакет цигари, предаващи на хиляди мили, за да могат приятелите да се свързват помежду си, без да ги чуват другите… „Слушай, приятелю, закотвили сме се с осем яхти в едно наистина тихо кътче, пет двойки имат по едно дете, другите са решили да нямат, но сякаш всеки има по пет деца. И нашите пет единствени деца имат четири братя и сестри, ела бързо при нас… — И какво правите в това тихо кътче?… — Нищо, просто живеем, посадихме разни неща в земята и те растат — картофи, моркови, марули, посадихме навсякъде семената на нашето растение, малките листа с пет пръста вече растат! И имаме книга в планетарен мащаб, написани от истински учени. Ела, вече няма нужда да произнасяме думата «мангизи», откакто сме тука заедно, добре сме, всички сме на топло, остави другите, не се грижи за тях, другите ще дойдат при нас някой ден, онези, които искат, ще видиш, ела!“


	Слънцето застава на хоризонта, ясно, без петънце, червено в чистото небе. По-късно през нощта почти присъствувам на залеза на Венера, толкова ясно е небето. Преди определянето можах да направя йогийските си упражнения чисто гол. Ветрецът със сила 4 бала бе лек и топъл, чувствувах как прониква в мене заедно със слънцето.
	Животът е чудесно нещо, когато можеш да го живееш, истински, когато само настоящият миг е от значение, както при животните. Бих искал да погаля тюлените и пингвините от Галапагоските острови.


	Слушам шума на водата, чета, оправям разни дреболии, спя много. Но през цялото време слушам шума на водата — когато работя, когато спя, когато не правя нищо. Барометърът пада, но това е без значение, защото тук всичко е наред, всички неща намериха отново естественото си място.
	Преди една седмица „Джошуа“ пресече отново дължината, която беше преминала на 29 септември. Беше се отправила към нос Добра Надежда и искаше да направи околосветско пътешествие. Сега обиколи света и отново се отправя към нос Добра Надежда.
	Направих околосветска обиколка… но какво е околосветската обиколка, щом хоризонтът е вечен. Околосветската обиколка стига по-далече от края на света, продължава колкото живота, дори може би по-далеч. Когато човек прозре това, главата му леко се замайва, малко го е страх. И в същото време онова, което човек, прозира тук, е толкова…
	Толкова какво? Не зная. По-далече от края на света…
	Бурният вятър отмина на юг, доста далече, ако се съди по вълнението, което изпрати тук. А в нашия район вятърът е все тъй слаб или умерен, със сила 4–5 бала. Движим се все още по 40-ия паралел на изток. Слънцето изгрява пред вълнореза и залязва в браздата, както преди. Луната доста порасна.
	Нищо не се е променило… Пространството и времето вече не съществуват, сякаш са покорени от хоризонта, който е винаги тук, вечен.
	Още не зная дали ще опитам да съобщя за себе си, приближавайки се до нос Добра Надежда, или ще следвам мъдрия път на Юга, далече от всичко. Ако избера втория вариант, семейството и приятелите ми ще се безпокоят много, защото нямат вести от Тасмания насам. Но претърпях такова поражение миналия път при сблъскването с черното товарно корабче — авариите, умората, закъснението!
	Да не мисля за всичко това, то ще зависи от много неща, които още не познавам. Плавателността на „Джошуа“ ме кара малко да се замислям. Значително е олекотена, само със 150 л вода в резервоара, в който обикновено има по 400 л, и без храната, която изядох през повече от шестте месеца. Хранителните припаси не са проблем, имам предостатъчно. Но водата?…
	Надявам се да не ми се наложи да спра в Австралия поради липса на вода. Сега често си мисля за Бомбар. Наистина е стигнал до крайния предел на силите си. Понякога се опитвам да си го представя в малката му гумена лодка, без подслон, как пие морска вода, как събира малко дъждовна вода по време на бурите, за да се опита да допълни недостига, как хваща доради, за да изстиска сока им и да не умре от глад. И всичко това в продължение на повече от два месеца на страдания и тревоги, вдъхновяван от своята вяра и своята истина, докато на „Памир“ умряха почти всички, въпреки дисциплината и техническата организация, които на тръгване изглеждаха съвършени. Осемдесет души загинаха за няколко дни, дори за няколко часа, след крушението на този учебен кораб. Умрели от отчаяние. А двадесет и осемте момчета от „Индюранс“, смазан сред ледовете на морето Уедъл, се върнаха всички, след като живяха десет месеца на крайбрежните ледове, защото бяха намерили онова, което свързва душата с най-същественото, отвъд изтощението и полярния студ. Анри и Жозе Бурден се измъкнаха и те на свой ред със сала си, с връвчици… и още нещо* в повече.
	[* „Жестоко пътешествие“ от Анри Бурден, „Доброволен корабокрушенец“ от Ален Бомбар (изд. Арто). — Б.а.]
	От вчера в този район летят хиляди чучулиги от Носа; никога не съм виждал толкова много, понякога са като истински облаци. Ако не бях сигурен, че съм напуснал отдавна зоната на айсбергите, такова множество птици би ми пречило да спя спокойно, защото щях да се страхувам от близостта на ледовете. Гледам дали няма пингвини. Няма. Морето трябва да е прекалено топло за тях. Ако тук имаше пингвини, това щеше да означава, че айсбергите съществуват. Хайде, върви да спиш, няма вече ледове!…
	Да видиш айсберг в слънчево време. Сигурно е най-красивото нещо, на което би могъл да се любува един моряк — този диамант, тежък хиляда тона, сред морето, искрящ под слънцето и високите ширини. Може би това би ми стигнало за остатъка от дните ми.


	Вятърът отслабва. Отделям голямо внимание на нагласяването на ветрилата, за да извлека максимална полза. Ухото ми е станало толкова чувствително към езика на яхтата, че успявам да доловя дори най-незначителните разлики в скоростта. Времето напредва, есента скоро ще смени хубавото лято. Да не се влача по пътя, ако не искам да пристигна малко късно в Тасманово море, а после край Нова Зеландия. Защото оттам насетне ще има още много седмици във високите ширини, докато успея да се насоча на север, към Таити или Галапагоските острови.
	Кой от двата? Таити или Галапагоските острови? Когато човек е плавал толкова дълго сред необятните простори, които стигат до звездите и по-далече от звездите, се връща с други очи. Ето защо се колебая между Таити — със здравия му кей за завързване, и Галапагоските острови, където няма нищо. Където има спокойствие. Където бих могъл полека-лека отново да започна да общувам със себеподобните си, без да ме нагрубяват, без да ги нагрубявам.
	Всичко ми говори за Галапагоските острови с тюлените и пингвините, които можеш да погалиш… всичко ми говори за Таити, където имам приятели, с които можем да се наругаем от време на време, за да не изгубим форма.
	Топлотата на приятелите… безграничното доверие на тюлените и пингвините, които се изразяват с таен език. Къде е истината?
	Къде е _моята_ истина?


	Две трети от Атлантика са изминати. На картата нос Хорн изглежда много малък, миниатюрен, почти нереален сред шума на водата, който става все по-нежен, защото вятърът отслабна още. Едва доловим шепот понякога, особено нощем. А луната продължава да расте.
	Впускам се да влача всички товари между задната каюта и бордовата кухня, за да ги струпам за последен път в средата на яхтата. Два часа работя спокойно. Времето е приятно, а се потя повече от обикновено. Имам чувството, че се изморявам малко бързо. Сигурно е от липсата на упражнения. Когато човек не прави нищо и се оставя по течението, дори най-малкото усилие го изтощава.
	Веднъж казах на един приятел, който се занимаваше с ветроходство, че далечното плаване е най-добрата сънна терапия, която зная. Той никога не разбра дали се шегувам или не. И аз не разбрах.
	Косата ми стана толкова дълга, че се е заплела на възли отгоре на главата и от няколко седмици насам гребенът вече не може да я разреши. Мислех, че по главата ми е полепнал катран, като съм се опирал на бизанмачтата. Много време ми трябваше, за да разбера, че това са възли, а не катран. Обаче не се притеснявам.
	Но наистина се учудвам, че кожата ми е все така гладка, а не съм се мил със сапун от толкова време. Виж ти… обиколих света, без да се изкъпя, нито да изпитам нужда, щом последното ми измиване със сапун бе край Черния котел в Атлантическия океан, а сега току-що прекосихме дължина, където „Джошуа“ бе почти удавена под порой топъл дъжд. Вече има шест месеца! И все така нямам пъпчица по кожата, нямам желание да се почеша.
	Вчера — запад-югозападен вятър със сила 7 бала, но морето нямаше време да се развълнува. Днес отново е спокойно. Това е изключително лято за 40-ия паралел. Вятърът утихва.
	Хвърлям зад борда 20-килограмова туба с цимент и гипс, за поправки под водата в случай на пробив при срещата с айсберг (виж рубриката „Поправки“ в приложението). Вече няма да има айсберги, излишно е да обременявам „Джошуа“ с тази тежест, която заема място и пречи при съсредоточението на необходимите неща. Разсеяно мачкам буцата глина, и тя не е нужна, щом гипсът и циментът не са вече тук.
	Странно е… това меко и топло нещо, което мачкам в ръцете си и чиято плътност бях забравил. Приближавам го до лицето си. Отначало в мене бавно прониква мирисът му… и после вече не зная много добре какво става, цялата земя прониква в мене като светкавица.


	Виждам отново моята дойка китайка. В детството ми тя ме учеше да лягам с лице към земята, когато бях изтощен от прекалено голямо усилие или когато бях лош. По-късно, като пораснах, тя ми казваше, че земята дава силата и спокойствието си на тези, които я обичат и умеят да разпознават дъха й.


	Вятърът се връща много лек, морето е спокойно, много спокойно и водата пее монотонно покрай борда. Слушам. Вече месеци наред слушам.
	Дали земята живее? Разбира се, щом растенията живеят. Те дишат, чуват, усещат, могат да са щастливи или нещастни, като нас. Един учен го доказа категорично. Вероятно си е послужил с електронен микроскоп. Но сигурно, освен електронния микроскоп е прибавил и нещо от себе си, иначе никога нищо не би разбрал.
	Слушам шума на водата, мачкам буцата глина и зная, че земята живее. Живее с много бавен, много дълбок, много могъщ, много спокоен ритъм. Ритъм, прекалено различен от нашия, за да можем да измерим този живот. Но тя наистина живее.
	Слънцето лекичко стопля тялото ми, изтегнато в кокпита. Зад клепачите си виждам земята такава, каквато я обичам, земята, която мирише на земя, земята, където човек може да живее. И виждам най-прекрасната и най-страшната страница от „Гроздовете на гнева“, където Стайнбек рисува изнасилването на земята от едно чудовище. Чудовището, което се е вселило у човека.
	В родната ми Азия хората се поздравяват, като кръстосват ръце на гърдите си, сякаш се молят на някакво божество. И това просто означава: „Поздравявам бога, който е в тебе.“
	И в приказките за азиатската земя съществува Чудовището, което се опитва да убие бога в нас. Но то не може да му направи нищо, докато обичаме земята, защото богът, който е в нас, е частица от земята, цялата земя го защищава. Моята дойка китайка казваше също, че земята не може да защищава бога в нас, ако не я уважаваме.
	Тя казваше още много неща. Не разбирах много добре всичко, мислех, че това са приказки.


	Вятърът се връща, доста силен, вълнорезът бучи ден и нощ, цялото небе е мое, цялото море е мое и цялата земя също. Толкова съм щастлив, че бих искал да го кажа на приятелите си, които останаха там, да не го пазя единствено за себе си, да им кажа как е тук, в морето, след толкова много време. Толкова много, че вече почти не си спомням. Това е, което има значение, което остава, когато човек не си спомня вече почти нищо.
	Снимките на децата ми на преградата на койката стават все по-неясни. Обаче единствено бог знае колко ги обичам. Но всички деца по света са станали мои, чудесно е; бих искал и те да могат да го почувствуват, както го чувствувам аз.
	Намерих малък храм от вече забравени времена, загубен в гората, много далече. Стоях пред него сам, много дълго, за да разгадая знаците, издълбани в камъка. Вече нищо не ми оставаше от това, което бях донесъл, хранех се с корени и горски мед, за да мога да остана край храма колкото трябва и да открия онова, което търсех. Тогава, лека-полека, много бавно, една дума изплува от камъка и ми каза да вървя още, да търся истината дълбоко в същността на нещата, още по-далеч.
	Но как да им кажа?
	Как да им кажа, че шумът на водата и звуците на тишината, и мехурчетата пяна по морето са като шумовете на камъка и вятъра, че ми помогнаха да търся пътя си. Как да им разкажа за всички тези неща, които нямат имена… да им кажа, че ме водят към истинската земя.


	Да им го кажа, без да ги изплаша, без да помислят, че съм полудял.


>>	19. Време за избор

	_25 февруари_
	Ако продължавам с темпото от последните дни, нос Добра Надежда е на две, най-много три седмици.
	Умерено силен северозападен вятър и много силен дъжд по време на шкваловете, с облаци от пръски. Все пак успявам да събера 50 л вода, половината през деня, половината през нощта, значи още двадесет дни допълнителна автономност. Но съм паднал духом.
	Не зная как да им обясня, че ми е нужно да продължа към Тихия океан. Няма да разберат. Зная, че съм прав, чувствувам го дълбоко в себе си. Зная точно къде отивам _дори ако не го зная_. Как биха могли да проумеят това? Въпреки че е съвсем просто. Но то не се обяснява с думи, ще бъде съвсем безполезно да се опитвам.


	Ръмежът спря. Слънцето изгрява, съвсем ясно пред вълнореза. Това е лош знак във високите ширини.
	Наистина съм изморен, през нощта не спах. Небето крои нещо лошо.


	Сега небето навсякъде е синьо, югозападният вятър е силен, а барометърът — послушен. Знаците на зората бяха лъжливи. Би трябвало да съм щастлив, че хубавото време се върна скоро. Но вече не зная докъде съм стигнал.


	Дали Франсоаз и децата ще могат да почувствуват, че лека-полека правилата на играта са се променили, че старите изчезнаха в браздата, за да отстъпят място на новите, от друга категория?
	А това пък въобще не мога да го изразя. Ще трябва да седим с часове край огъня…
	_26 февруари_
	Изминах 172 мили. Облачно небе и сиво море. Нищо.
	_27 февруари_
	Изминах 94 мили. Синьо небе и синьо море. Нищо.
	_28 февруари_
	Отказвам се… моят инстинкт ми казва, че това е най-разумно. От една седмица нервите ми са изопнати до крайност. Чувствувах се физически изморен. Бях загубил апетита си, а умората, натрупана във високите ширини и при преминаването на нос Хорн, не бе изчезнала.
	Преди три дни, когато духаше умерено силният вятър, стоях цял ден на палубата, за да събера колкото се може повече дъждовна вода. Това ме изтощи. Вятърът бе само умерено силен и духаше със сила не повече от 8 бала откъм кърмата. Но краката ми не ме държаха, бяха като от памук; спомням си, че си зададох следния въпрос: „Ще можеш ли да издържиш още четири месеца до Таити, от които три във високите ширини, с още два велики носа пред тебе и бурни ветрове, които няма да бъдат вече бурните ветрове през лятото? Спомни си за Таити — Аликанте, за онзи страхотен бурен вятър, който продължи шест дни… Спомни си, че в «Старецът и морето» се поставяше подобен въпрос. И отговорът бе: _Защото отидох прекалено далече.“_
	Чувствувам, че силите ми отслабват, имам нужда от слънцето в зоната на пасатите, ако не искам да се разболея. Имам нужда да почувствувам как тялото ми се облива с кофи топла вода, като водата в зоната на пасатите. Имам нужда да се изтегна на палубата, за да може слънцето да проникне в мене и да ми даде силата си. Слънцето трябва да е силно, много силно, за да може да проникне чак до костите ми. Имам нужда от това.
	Имам нужда и от още нещо: да успокоя близките си, защото, ако продължа към Тихия океан, те ще останат без никакво известие още месеци наред. Наистина не мога да рискувам да се изморявам повече, приближавайки се до сушата, за да предам писмата при преминаване край нос Добра Надежда или пък край Тасмания. И всъщност какво ли бих им казал?…
	И още бих искал отново да видя майка си. Не зная кога ще мога да я прегърна, ако хвърля котва в Тихия океан. Тихият океан е толкова далече от Франция, толкова е необятен, времето там има други измерения.
	Мисля и за „Джошуа“. Нейният котвен рудан е в Плимът у Джим и Елизабет, с купища други неща, необходими за яхта, която си почива… въжета за швартоване, боя, малка лодка, резервни ветрила, които имах в излишък за това плаване, но които ще са нужни на „Джошуа“ по-късно, котви, вериги, цинкови протектори и дори малкият 45-килограмов мотор, много удобен за сменяне на котвената стоянка при пълно безветрие. Мислех просто да оставя тези неща, да помоля Джим да ги продаде или да ги раздаде и постепенно да се екипирам отново в Таити. По-лесно е да се каже, отколкото да се направи…
	Дори не зная дали, щом стигна до Тихия океан, ще искам да отида в Таити. Може би, тласкан от инстинкта, ще продължа към Галапагоските острови заради тюлените и пингвините. Тогава не ще имам дори една кутия с боя за най-наложителните грижи около яхтата ми, дори няма да мога сериозно да се вържа, тъй като изхвърлих 20-милиметровото найлоново въже преди първото преминаване край нос Добра Надежда. Нямам малка лодка, за да стигна до сушата, нито подръчни материали, с които да си направя. И никаква възможност да се снабдя с хранителни припаси там, на края на света.
	Невероятна умора за мене, безпокойство, тревоги и мъки за семейството и приятелите, нужда да видя отново майка си, грижи по „Джошуа“… Трябва да се насоча на север, към Европа. Там ще мога грижливо да приготвя всичко за ново пътешествие към Галапагоските острови и другите острови в Тихия океан, „Джошуа“ ще бъде обновена, добре екипирана с котви, въжета, хранителни припаси и материали.
	Мисля и за филмите си. Извъртени са 92 филма по 30 м. Почти целият запас. Надявам се, че добре са се запазили… Но ако чакам много дълго, може би ще бъдат загубени завинаги. А в тези снимки има толкова много неща. Толкова много истински неща, които бих искал да споделя с другите.
	Курс на север! Не се отказвам, а постъпвам просто разумно: вместо да налапам залъка наведнъж, рискувайки да се задавя и да задавя близките си, е добре, ще го глътна на два пъти.


	Вятърът се обръща от изток-североизток, със сила 3 бала. Още един знак от небето, неблагоприятен вятър за нос Добра Надежда… и попътен за Европа. Удобно е да предам съобщение за „Лойд“ на остров Тристан да Куня, който е съвсем близо, едва на 90 мили северозападно. Утре ще бъда там!
	Не… нямам подробна карта. Ще бъде твърде глупаво да се излагам на опасност заради рифовете, които изобилствуват в този район.
	Света Елена е на 1300 мили. Само като погледна картата, мога да почувствувам цялата нежност на пасатите в каютата. Галят ме, хубаво е, приятно е. Гледам малко по` на север. Остров Възнесение е на 1700 мили, почти право пред мене. Тогава по-добре остров Възнесение. Ако се оправя с небето и хвана пасата, без да се бавя, би трябвало да достигна остров Възнесение най-много след две седмици, като спя по двадесет часа на ден, ако ми харесва.
	Две седмици! Какво облекчение за всичките ми близки! А и за мене!


	Чувствувам се добре сега, когато взех решение, разумно за всички.
	Мечтая за слънцето от зоната на пасатите, за топлото море, в което ще плувам в първия ден безветрие. Да плувам… да плувам… ще плувам дни наред, без да спирам.
	Или пък да избера Света Елена вместо остров Възнесение. Имам време да реша дотогава. Може дори да остана по-продължително в Света Елена. Този остров е толкова красив. Но може би ще избера остров Възнесение заради огромния му, много бял и едновременно златист плаж, пълен с костенурки и слънце. Ще видим, има време, не бързам да избирам.
	Да имаш време… да можеш да избираш… да не знаеш къде отиваш и въпреки това да отиваш, спокоен, безгрижен, без повече да си задаваш въпроси.


>>	20. Завоят

	Отново взех курс към Тихия океан… Миналата нощ бе мъчителна, чувствувах, че наистина се разболявам при мисълта да се върна в Европа. Бях физически изморен от нос Хорн, духом се плъзнах по същия наклон и не издържах, когато реших да се откажа.
	Несъмнено имаше уважителни и сериозни причини. Но разумно ли е да се отправиш към мястото, където знаеш, че няма да намериш покой? Остров Света Елена или остров Възнесение, да… и нямаше да спра, щях да препускам през пасатите, щях да си кажа: „Наистина е прекалено глупаво, по-добре да направя малко усилие, да се опитам да спечеля наградата на «Сънди Таймс» и да потегля отново веднага след това…“ Познавам въртележката на живота!


	Рисковано е да искам да достигна Таити без спиране. Но рискът ще бъде много по-голям на север. Колкото се приближавам, толкова повече ще се разболявам. Ако не издържа на физическото напрежение до Тихия океан, все ще има един Остров някъде.
	Остров Мавриций… остров, пълен с приятели от Индийския океан, точно след нос Добра Надежда. Но ще издържа до Тихия океан, чувствувам, че мога и че си струва труда.
	Майка ми… тя има толкова силен дух, толкова богат вътрешен живот! Зная, че няма да се тревожи и че ще я видя отново. Но може би не трябва да отивам толкова далече, до Галапагоските острови. Франсоаз и децата ми: и те също ще издържат.
	Не мога да понасям повече фалшивите богове на Запада, дебнещи винаги като паяци, които изяждат черния ни дроб, изсмукват мозъка ни. Отправям обвинение срещу съвременния свят, той е Чудовището. Той унищожава земята ни, стъпква душите на хората.
	— Обаче благодарение на нашия съвременен свят имаш хубава яхта с усъвършенствувани лебедки, тергалени ветрила, метален корпус, който е здрав, добре заварен, не пропуска вода и не ти създава неприятности.
	— Вярно е, но заради съвременния свят, заради мнимата му „цивилизация“, заради мнимия му „прогрес“ бягам с _хубавата_ си яхта.
	— Е, добре, свободен си да „бягаш“, никой не ти пречи, тук всеки е свободен, стига да не притеснява другите.
	— Свободен засега… но един ден вече никой няма да бъде свободен, ако нещата продължат по същата наклонена плоскост. Те са вече безчовечни. Тогава се появяват хора, които тръгват по моретата или по пътищата да търсят изгубената истина. Хора, които не могат или не искат повече, които са загубили и последната надежда. „Западната цивилизация“, станала почти изцяло технократна, вече не е цивилизация.
	— Ако се вслушвахме в мнението на хора от твоя род, повече или по-малко голтаци, още да сме на велосипеда.
	— Точно така, в градовете щяхме да караме велосипеди, нямаше да ги има хилядите коли с коравосърдечните хора, затворили се вътре съвсем сами, щяхме да срещаме момчета и момичета, хванати под ръка, щяхме да чуваме смехове, песни, да виждаме красотата по лицата, радостта и любовта щяха да се възродят навсякъде, птиците щяха да се върнат по малкото дървета, които останаха по улиците ни, и отново щяхме да посадим дърветата, убити от Чудовището. Тогава отново бихме почувствували истинските сенки, истинските багри и истинските звуци; градовете ни, а и хората, отново биха намерили душата си.
	Зная много добре, че това не е мечта и че всичко хубаво и добро, което са направили хората, е изградено с мечтите им… Но там Чудовището е сменило хората и то мечтае вместо нас. Иска да ни накара да повярваме, че човекът е пъпът на света, че притежава всички права само защото е изобретил парната машина и още много машини, и че един ден ще отиде на звездите, но все пак трябва да побърза малко, за да изпревари бъдещата бомба.
	Ала по този въпрос няма защо да се притесняваме, Чудовището е съгласно да бързаме… помага ни да бързаме… времето не стига… вече почти нямаме време… „Тичайте!… Тичайте!… Не се спирайте, особено пък за да мислите, аз, Чудовището, мисля вместо вас… тичайте към съдбата, която съм ви предначертал… тичайте, без да спирате, до края на пътя, където поставих Бомбата или пълното оскотяване на човечеството… почти сме стигнали, тичайте със затворени очи, по-лесно е, викайте всички заедно: Правда — Родина — Прогрес — Разум — Достойнство — Цивилизация… Какво! Ти не тичаш… разхождаш се с яхтата си, за да мислиш!… И смееш да протестираш в магнетофона си!… Казваш каквото ти е на сърцето… Почакай, бедни глупако, ще те сваля от яхтата в пламъци… онези, които се сърдят гласно, са много опасни за мене, трябва да им затворя устата… ако мнозина се сърдят, няма да мога вече да подкарвам по мое желание човешкия добитък, оглушен и ослепен от Гордостта, Глупостта и Подлостта… Бързам те да стигнат, доволни и блеещи, там, където ги водя…“


	Силните чувства, които бушуваха в мене, се успокоиха през нощта. Гледам морето и то ми отговаря, че съм избегнал много голяма опасност. Не искам да вярвам много в чудесата… и все пак в живота стават чудеса. Ако времето се беше задържало лошо още няколко дни, с източни ветрове, сега щях да съм много на север и щях да продължавам на север, искрено да вярвам, че това е моята съдба. Да се оставя да бъда носен от пасатите като по леко течение без водовъртежи, без клопки. Да вярвам, че е правилно… и да греша. Съществените неща понякога се крепят на една нишка. Тогава може би не трябва да съдим хората, които се отказват, нито пък хората, които не се отказват. Поради същата причина… нишката на чудесата. За малко не се отказах. И все пак съм си същият — както преди, така и след това.
	Бог е създал морето и го е направил синьо, за да ни е добре в него. И аз съм тук, спокоен, насочвам вълнореза на изток, а можех да държа курс на север и дълбоко в себе си да се терзая.
	Времето е хубаво, браздата се стеле леко. Седнал съм по турски в кокпита, гледам морето и слушам мелодията, която водата пее край вълнореза. Виждам малка чайка, кацнала на коляното ми.
	Не смея да помръдна, не смея да дишам от страх да не отлети и да не се върне повече. Тя цялата е бяла, почти прозрачна, с много големи черни очи и изящна човка. Не я видях да идва, не долових, че изпляска по-бързо с криле, когато кацаше. Тялото ми е голо под слънцето, обаче не я усещам на голото си коляно. Въобще не я усещам да тежи.


	Бавно приближавам ръка. Тя ме гледа и приглажда перата си. Приближавам още ръката си. Тя престава да глади перата си и ме гледа без страх. А очите й сякаш ми говорят.
	Приближавам още ръката си… и започвам да я галя лекичко по гърба, просто тъй. Тогава тя ми проговаря и в този миг аз разбирам, че това не е чудо, а нещо съвсем естествено. Разказва ми приказката за Хубавия ветроход, натоварен с човешки същества. Стотици, милиони човешки същества.
	На тръгване ставало дума за дълго изследователско плаване. Хората искали да знаят откъде идват и къде отиват, Но напълно забравили защо са на този кораб. Тогава лека-полека напълнели, станали взискателни, животът на морето и на кораба вече не ги интересувал. Интересувало ги единствено собственото им удобство. Приели посредствеността и когато казвали „Това е животът“, се примирявали с безволието.
	И капитанът се примирил, защото го било страх да не разсърди пътниците, като промени посоката, за да избегне непознатите скали, които инстинктивно усещал. Видимостта намалявала, вятърът се усилил. Хубавият ветроход продължавал в същата посока. Капитанът се надявал, че ще стане чудо, което ще успокои морето и ще му позволи да промени посоката, без да пречи на никого.


	Слънцето се издигна в най-високата си точка. Отмина я, а аз все тъй не помръдвах. Сега моята чайка спи на коляното ми.
	Отдавна я познавам. Това е Бялата морска лястовичка, тя живее по всички острови, където слънцето е богът на хората. Сутрин тръгва в морето и вечер винаги се връща на своя Остров. Значи достатъчно е да я следвам. Днес е дошла на повече от седемстотин мили, за да ме предупреди, а обикновено не се отдалечава на повече от тридесет-четиридесет мили. Напразно я търсих в Индийския океан, когато „Мари-Терез“ летеше към скалите. И през нощта загубих яхтата си.
	Истината е, че спях в уютната си каюта следобеда, когато бялата морска лястовичка искаше да ми покаже Острова, скрит зад подводните скали.
	После тя се събужда и ми разказва още за Хубавия ветроход, на който мнозина останали моряци. Те не носят ръкавици, за да усещат по-добре живота на въжетата и на ветрилата, ходят боси и запазват връзката с кораба си, толкова голям, толкова хубав, толкова висок, с мачти, които стигат чак горе, до небето. Те говорят малко, наблюдават времето, гадаят по звездите и по полета на чайките, разпознават знаците, които им правят делфините. И _знаят_, че техният Хубав ветроход лети към опасността.
	Но те нямат достъп до руля, нито до нагелите, куп голтаци, държани на разстояние. Казват им, че миришат лошо, казват им да се измият. И мнозина са обесени, защото са се опитали да натегнат шкотите на задните ветрила и да отпуснат шкотите на предните, за да променят поне малко курса.
	Капитанът чака чудото в бара или в салона. Прав е да вярва в чудеса… но е забравил, че едно чудо може да се роди единствено ако хората го сътворят сами, като вложат в него собствената си същност.
	Необикновено лято за тези ширини, имам голям късмет от тръгването, случват ми се най-различни чудеса, сънувам живота си сред небесната светлина и слушам морето. Вече месеци наред сънувам живота си и все пак го живея истински.
	{img:chaika_s_yahta.png|#Рисунка на автора.}
	Вятърът бе слаб още десет дни, понякога с продължителни безветрия, като изключим един умерено бурен вятър, който отначало посрещнах на дрейф, а после, когато отслабна, на бейдевинд. После имаше още безветрия и леки ветрове. Много често слънцето залязваше червено.
	Дълго бъбрих с приятелите си. Няколко пълни касетки. Пълни с всякакви неща. Доброто и злото, бурните ветрове, залезите на слънцето, чайките, делфините, нос Хорн, самотата и любовта. Простите неща от морето, с които обхващам всички хора и отричам всичко. Без да отричам човека.
	Може би още два дни и ще бъдем пред пристанището на Кейптаун с планината Табл, издигнала снага над нас. Слушам гласа, който пее при вълнореза. Друг глас бучи под сурдинка поради много лекото вълнение от югоизток, останало след последния бурен вятър. Не слушам гласа, който бучи, чувам само гласа, който пее като бистър поток покрай вълнореза, той е най-хубавият и най-истинският, избрах най-доброто.
	Планината Табл се вижда в далечината, на около тридесет мили. Метеорологичната прогноза на радио Кейптаун съобщава за мъгла през нощта. Сега-засега небето е съвсем ясно, лекият юг-югоизточен ветрец скоро ще утихне напълно. Чувствувам, че през нощта ще задуха от северозапад, тогава ще се спусне мъглата.
	Корморани и басанови пеликани се насочват към сушата. Ще стигнат гнездата си на залез-слънце и ще нахранят малките си. Мисля за моите деца. Зная, че ще разберат. Франсоаз съща. Аз съм тук, съвсем сам, с голямото нежно и топло спокойствие. Тук е и цялото човечество, приятелски настроено, в каютата, където малката лампа вече е запалена.
	Всичко е наред. В себе си чувствувам голямо спокойствие, голяма сила. Свободен съм. Свободен както никога досега. Все пак съм свързан с всички, но сам срещу съдбата.
	Развиделява се. Мъглата се вдигна. Къщите на Кейптаун се виждат добре, съвсем близо и тъй далече. Силни топли повеи, които идват от всички тези огнища, преминават през малкия залив. После лъхва студът, безразличието… после отново топлината. Като вълни.
	Затварям отново пластмасовата туба. Вътре сложих касетките, десет 16-милиметрови цветни филма и две големи шепи фотоленти, сред които е и бордовият дневник. При нещастен случай издателят ми ще има всичко необходимо, за да напише книгата вместо мене. И семейството ми ще бъде осигурено.
	Изведнъж се задава голямата топла вълна, залива ме и ме притиска с все сила. Изпитвам непреодолимо желание да спра в Кейптаун, да си почина два-три месеца в този тъй приятен яхтклуб, където вече бях в продължение на една година с Хенри. Да спра…
	Много, много отдавна индианците убивали белите, които прониквали в горите им. Но белите трапери вървели все по-навътре в гората, въпреки че им било писано да паднат някой ден край някое дърво, пронизани от безшумни стрели. Някои били пощадени. Не знаели защо. Никой не знаел. Индианците ги оставяли да си отидат със скъпоценните кожи, които те идвали да търсят в пазвите на гората. Тогава хората говорели за чудо или за предателство.
	А те не казвали нищо. Били се научили да мълчат и да слушат знаменията по тайните пътеки. Все пак понякога ги било страх да отиват много навътре. А гъвкавите им, безшумни стъпки ги отвеждали все по-навътре, дълбоко в горските дебри.


	Разбира се, че ще продължа към Тихия океан. Вече не си спомням кой бе казал: „За човека има две ужасни неща, да не е осъществил мечтата си или да я е осъществил.“
	Може би ще успея да надмина мечтата си, да проникна в нея, там, където се намира истината, единствената кожа, която е наистина скъпоценна, която стопля завинаги. Да я намеря или може би да не се върна повече.


	Малкият катер пристига. Извиках го със слънчев лъч, отразен в огледалото от Тасмания. Отдалече мислех, че е черен, приближава се и виждам, че е син. Оставам в дрейф — ветрилата обратно натегнати и румпелът застопорен подветрено. Приготвям високоговорителя с батерии, за да помоля катера да не се доближава. Морето е гладко в залива… но ванта се къса лесно, ако я потъркаш о няколкотонен катер.
	Хвърлям тубата. Един моряк я хваща във въздуха. Собственикът е корабен доставчик. Питам го дали може да занесе спешно пратката на френския консул. Обещава ми да го направи веднага. Питам го дали има новини за тези от „дългия път“. Отговаря ми, че четирима са се обадили. Но не знае имената им. Чул ли е да се говори за тримаран? Не знае. Боже мой, дано Найджъл…
	Ето, вече свърши, катерът се връща към входа на пристанището. Френският консул ще изпрати тубата на издателя ми.
	Пущам надветрените шкоти и взимам курс към един голям танкер в залива. Пляс!… точно насред мостика. Това послание, изпратено с прашката, е за Робърт от „Сънди Таймс“:
	„Скъпи Робърт, минах край нос Хорн на 5 февруари, а сега е 18 март. Продължавам без спиране към тихоокеанските острови, защото в морето съм щастлив, а може би и за да спася душата си.“


	Едва изпратих снаряда си и ето че ме обзема леко безпокойства. Ще разберат ли там? Някога имало една парола. Тя била: „Епикур.“ Стражата разбрала: „А бе, к…!“
	Не се безпокойте, дори ако не разбирате много добре, не се безпокойте, не можете всички да разберете колко съм щастлив сега на бушприта, като гледам яхтата ми да лети с повече от 7 възла, с голяма дъга пред вълнореза, за да мине край нос Добра Надежда.
	Преминах нос Добра Надежда сред шума на водата, шума на вятъра, песента на всички звезди, на всички слънца и на всички лунни светлини едновременно, сред битката и любовта на човека и яхтата със стария океан, по големите вълни, със знаменията, дошли от дълбините на дълбокото море.
	{img:plavane_4.png|#От 25 март до 5 май 1969 г. С пунктир: първото плаване на „Джошуа“ от 21 октомври до 30 декември 1968 г.}
	Сушата се отдалечава. Сега това е приказка между „Джошуа“ и мене, между мене и небето, хубава приказка само за нас, голяма приказка за любовта, която не засяга вече другите.
	Сушата е далече, далече, далече… по-далече от края на света. Хубава приказка само за нас сред шума на яхтата, която лети към хоризонта в шума на морето, в светлината на небето. Тогава вие там не се тревожете дори ако „Джошуа“ трябва да следва пътя си отвъд, далече отвъд носовете, водена от някоя чайка.
	Но вие там, когато видите чайките, давайте им малко от вашата топлина, те имат нужда от нея. И вие също имате нужда от тях, те летят в морския вятър, а морският вятър винаги минава отново над земята.


>>	21. Слушай, „Джошуа“…

	Изтощителни бурни ветрове, опасни вълни, тъмни облаци, които тичат досами водата и носят скръбта на света, цялото му отчаяние.
	Все пак продължаваме, може би защото знаем, че трябва да продължим, дори ако вече не разбираме защо.


	Чисти небеса, кървави залези, цветът на живота, над море, което искри от мощ и светлина и ви дава цялата си сила, цялата си истина.
	Тогава знаем защо продължаваме, защо ще отидем докрай. И бихме искали да отидем още по-далече.


	Шумът на водата… шумът на водата… шумът на водата…
	Някога алхимикът мачкал материята дълго, дълго, дълго. Много дълго, много дълго, много дълго. И хората мислели, че искал да изобрети философския камък, онзи, който превръща нещата в злато.
	Но това, което всъщност търсел алхимикът, не било философският камък, който превръща нещата в злато. Това било само преобразяването на самия алхимик от времето и от търпението и отново от времето. И понякога алхимикът отивал прекалено далече.
	Но във високите ширини, ако човек е смазан от чувството за собственото си нищожество, той е и горд, окрилен от чувството за величието си. Тук, в огромната пустош на Южния океан, чувствувам напълно до каква степен човекът е едновременно и атом, и бог.
	Когато призори се качвам на палубата, случва се да крещя от радост, че живея, като гледам как небето избледнява над дългите ивици пяна по това исполинско със силата и красотата си море, което понякога иска да убива. Живея с цялото си същество. Това, което се нарича да живееш. И може би трябва да се отиде още по-далече, като се гледа морето.
	{img:plavane_5.png|#От 5 май до 21 юни 1969 г. С пунктир: първото плаване на „Джошуа“ от 17 декември 1968 г. до 4 февруари 1969 г.}
	Можеш да го гледаш с часове, дни, седмици и месеци. И може би с години. И може да пътуваш много бързо и много далече с него и в него. Стига само да спреш поглед върху една вълна. Немного малка и немного голяма, точно каквато трябва. Тогава тя те отвежда на своя бряг и се връщаш на яхтата, когато пожелаеш. Можеш да избираш и да й кажеш да отиде при белия или при черния пясък. Или при коралите с цвета, който желаеш, или при гладките скали със зелените водорасли, както искаш. Всичко, каквото искаш.
	Можеш да останеш над вълната или вътре в нея, или дълбоко в нея и да обиколиш така десет пъти света, като гледаш единствено облаците, слънцето, луната и звездите над облаците; с вълната и във вълната, без да правиш нищо друго, освен да гледаш и да чувствуваш. Но можеш да вземеш и един лунен лъч в мига, когато се отрази от морето, и той да те пренесе на сушата, да тичаш в полята, да вдишваш дъха на дърветата и земята и да се върнеш на борда, за да гледаш морето, само да го гледаш и да мислиш с него, вдишвайки отново мириса на земята и на небето.
	Всичко това е лесно, стига само да гледаш морето, добре да избереш вълната — точно каквато трябва, и да намериш време да гледаш морето.
	Тогава… след Нова Зеландия за малко не отидох прекалено далече. Толкова често гледах към, нос Хорн, там, където има и други вълни. Гледах огромната крива, очертана на малкия глобус от „Дамиен“. Бях запленен от вълните и от глобуса. Държах всичко едновременно в ръце и не си спомнях вече нищо.
	Нищо — само морето, глобуса и вълните в морето. Понякога се опитвах да размишлявам по малко пред необятното море. И още по-малко знаех какво трябва да направя.
	Но много ясно почувствувах, че „Джошуа“ ми казва нещо. Тогава се насочихме заедно на север. Почувствувах, че „Джошуа“ иска точно това.
	И заедно намерихме отново пасатите на Тихия океан, за да търсим Острова в зоната на пасатите.


	Хубавото пътешествие е почти в края на дългата ивица пяна. И аз съм почти в края на самия себе си. И „Джошуа“ също.


	Там на юг бе есента, после — вече зимата. Осем бури от нос Добра Надежда, за три месеца. И два нокдауна в Индийския океан, преди Австралия. Още два в Тихия океан, след Нова Зеландия, заобиколена този път пипнешком в нощта, без делфините.
	Няма аварии, с изключение на четири скъсани ветрила при последния нокдаун. И три скъсани ванти, точно под коуша, на извивката. Това не бяха истински аварии, щом ги поправих лесно и здраво с парчета верига и стяги, за да се възстанови дължината.
	Но вантите, общо взето, са изморени, а и „Джошуа“ е изморена. Аз не зная дали съм изморен или не, зависи как гледам на нещата. Ще трябва да се погрижа за яхтата си, когато пристигнем заедно на спокойния остров в Тихия океан, там, където ще имаме време да направим най-важното. И вече не рискувам да отида прекалено далече или недостатъчно далече. Защото мечтата отначало стигна до края на мечтата… а после я надхвърли.


	Бялата морска лястовичка се рее над мачтата, играейки с въздушните завихряния на грота. Остава там дълго, извръща глава наляво, надясно, премества се там, горе, за да може да ме гледа с огромните си очи, в които понякога залязващото слънце се отразява с малък лъч светлина.
	Не познавам друга птица с толкова красиви очи. В архипелага Каргадос-Карахос можете да ги вземете в ръка, без да помръднат. Те ви гледат с огромните си очи, докато ги галите. После ги поставяте обратно в гнездото им, в клонките на храста, който са избрали близо до брега. Не помръдват, гледат ви, без да трепнат. Просто се доверяват на хората. И затова идват да ни търсят далече в морето.
	Моята бяла морска лястовичка тръгва и отново се връща да обиколи яхтата. Връща се три пъти. После литва право на запад-северозапад, за да ми каже къде е Островът. Тази вечер ще спи при малките си. Аз също, може би утре…
	{img:chaika.png|#Рисунка на автора.}


	Вятърът преминава в много силен шквал. Лягам на дрейф. Дъжд, какъвто може да се види само в тропиците. Сапунисвам се от главата до петите под водопадите, които се изливат от гика на грота. После лягам на палубата, за да дишам дъжда. Цялата ми кожа и цялото ми тяло тръпнат от удоволствие, а косата ми е сякаш тънка коприна под тази вода, дошла от небето.
	Облакът отмина. Нещо малко, бледосиньо се появява на хоризонта на запад-северозапад.
	Това е Островът…
	С десетте си месеца море и бялата си морска лястовичка. Значи всичко е наред, така, както трябва да бъде.
	Слънцето слиза да си почине след всичко, което ми даде. „Джошуа“ ще дрейфува с вятър отляво, за да стигне в края на нощта до самите коралови рифове.


	Протокът между рифовете свети в белота. Той е тук, вече съвсем близо, с корали отдясно и отляво. А над коралите прозрачните гребени на дългите синьо-зелени вълни блестят под слънцето и бележат границата между океана и сушата. Между големите свободни простори на вятъра и на морето и другия свят, света на хората, в който ще се върна отново след десет месеца.
	Светещият проток… бих искал да пълня очи с багрите на коралите, коралите в протоците са най-красиви, те се хранят едновременно от течението и от вълнението. Но след толкова време в открито море трябва да внимавам много и да мина точно по средата на протока, да гледам само ветрилата и средата на протока.
	Рифът бучи много силно отдясно и отляво. После бучи отзад, протокът е преминат. Бученето на рифа е приятелско, казва ни „До скоро виждане“. Топлият пасат, който преведе „Джошуа“ до протока, през него и още по-далеч, чак до вътрешността на пристанището, си взема довиждане на свой ред. Тогава „Джошуа“ лавира под лекия ветрец от сушата. Търси тихо кътче, където ще може да спи спокойно, като чайка — малко изтощена, но така щастлива, че е кацнала сред другите птици от нейния вид, които ще бдят над съня й и ще я закрилят.


	Пуснах котвата. Хвърлям въжето на кея. Разпознавам силуети на близки хора. После лица на приятели. Те стоят на групички, неподвижни, малко настрана от зяпачите…
	Един ден, изследвайки атома, някой учен може би ще обясни радостта и спокойствието на духа с математически формули. Ще бъде интересно, но сигурно прекалено сложно. А може би чрез мисълта той рискува да унищожи нещо съществено. Предпочитам това, което казва Ромен Гари: „Онова, от което човек се нуждае най-много, е приятелството.“
	— Как е, стари приятелю?…
	— Добре, момчета…
	— Не беше ли много тежко?…
	— Не, хубаво е, че сте тук…
	— Хубаво е, че дойде…


	Никакъв звук.
	Никакво движение.
	Странно е… малко свръхестествено. Дори при пълно безветрие нещата говорят и си отговарят.
	Изведнъж си спомням. „Джошуа“ е в Таити от тази сутрин.
	Протягам се и чакам. Нещо огромно изпълва гърдите ми. Отново заспивам за малко. После ставам да си сваря кафе, както в морето.
	Приятелите са си отишли, докато съм спал. Цяла вечер топлотата им беше с мене в каютата. Бъбрехме за дреболии. И за важни неща. Често задрямвах, но това не бе важно. Важното бе, че те бяха тук и че се чувствувахме добре заедно. Чудя се кога си е отишъл последният от тях. Мирише силно на тютюн.
	Обичам този мирис на приятели и на тютюн.


	Качвам се на палубата. Луната скоро ще залезе. Нощта е светла, звездите блещукат дружелюбно… „Ще бъдем тук, за да ти показваме пътя.“
	Слушам. Бариерният риф бучи леко в далечината, заливан от голямата океанска вълна… „Тук съм, съвсем близо, никога няма да се променя.“
	И „Джошуа“, неподвижна за първи път от толкова време, слуша небето, слуша морето.


	Луната залязва. Градът е спокоен, спокоен. Две големи дървета са повалени на земята. Още дишат.
	Само преди три години на кея живееха много дървета. Но сега на мястото на малкия спокоен път, който тук минава покрай морето, строят шосе с пет платна. И така, секат дърветата, които създаваха очарованието и нежността на пристанището.


	Луната залезе. Спокойният град спи самотен и очаква деня. Един щурец свири съвсем близо в процепа на някаква скала.
	Слушам. Цялото небе пее, а цялата земя си почива, защото щурецът е тук. Да можеше да се спаси щурчето…
	Слушай, „Джошуа“… слушай щуреца!


>>	22. Време за избор
>>	(Продължение)

	Още едно дърво, две дървета, три дървета… цяла редица дървета. За да могат колите да минават свободно. Необходими са сто години, докато едно дърво стане столетник, а гигантският булдозер го изкоренява за тридесет секунди.
	Човекът е измислил булдозера и бетонобъркачката, за да работят вместо него. И те работят, както са ги учили — ефикасно, без да се обременяват с подробности. Наистина работят. И когато за тях вече няма работа, те си я измислят. Не могат да бездействуват, ще пукнат.
	Че човекът ще пукне един ден — от това не им става нито по-топло, нито по-студено. Важното е булдозерът и бетонобъркачката да не пукнат.
	Работата продължава. Разрушението продължава. С редовни документи. В това е силата им: в документите. Законът. Правото. Правото да опустошават всичко. Динозаврите са направили може би същото с огромните кореми и с мозъците си, не по-големи от лешник.
	Много хора смятат, че булдозерът и бетонобъркачката не мислят. Тези хора грешат: те мислят.
	Мислят си, че ако не работят, няма да печелят пари и тогава робите им няма да могат да купуват маслото и бензина, от които те се нуждаят, за да живеят и да продължават да мислят за сериозни неща.
	Мислят, че човешките същества са много изостанали, щом още създават малките си сред радост, любов и болка. Техният начин на възпроизводство е много по-ефективен: работят с пълна пара и никога не се изморяват, произвеждат печалби и с тях робите им бързат да правят нови булдозери и нови бетонобъркачки, които се раждат направо зрели и се залавят за работа, без да губят нито минута.
	А това, за което мислят най-много, е, че трябва да побързат да закрепят ерата на робота, преди хората да имат време да се усетят. За да не останат булдозерът и бетонобъркачката никога без масло, без бензин, без деца гиганти — които стават все по-гигантски, за да продължават расата и да се множат до безкрай.


	Циментовият кей пред шосето с петте платна е завършен. Напечен е и единствената сянка е от мощните улични лампи с двойни стъкла. Бетон, червено, черно. Няма зелено. Къде ли е някогашният Съвет на старейшините?
	До входа на пристанището е оцеляло парче земя. Гола е, но е земя, със скали над морето, със зеления мъх на водораслите, мириса им, раците. Плисъкът на морето по естествените скали не е като кухия звук, който се чува, когато вълните се плискат по циментовия кей. Тук колите не минават много близо, уличните лампи са достатъчно далече, за да не ни заслепяват.
	Това е кътчето, където сме потърсили убежище — една английска яхта, две американски, една испанска, една немска, две швейцарски, една канадска, на която жената е полинезийка, три френски. А Иво е холандец, най-младият сред нас, пристигнал с яхтата си — малко по-голяма от кибритена кутия. Двадесетгодишен е.
	Паспортите са много, но са от един вид — този на гражданите на света, приятелите на зелените неща. Лоранс, тригодишна, е родена почти в морето. Елоди е била на две години, когато е прекосила Атлантическия океан. Вай-Теа и Нина-Нюи, децата на Берт Канадеца, отиват да ловят риба с Матуатуа и Берт чак до атолите отвъд хоризонта.
	Спокойни сме в това кътче, но плъхът създаде известни проблеми. Клаус дори изстреля по него в процепа на една скала парашутна ракета от среден калибър. Ракетата сякаш имаше очи; тя отскачаше, тичаше във всички посоки и се опитваше да стигне целта. В началото мнозина бяха побеснели срещу плъха. Но останалите смятаха, че всяко живо същество има право да живее спокойно. Това бе и моето мнение, заради старата история. След няколкоседмични спорове Клаус предложи да му даваме да яде в скалите, за да не идва да си взема ядене от нас. Най-трудно убедихме Ив и Бабет, защото плъхът често посещаваше „Офелия“, мъкнеше сламки и парцалчета, натъпкваше ги в левия сандък на кокпита, сякаш искаше да си направи гнездо. Най-сетне… Беше прието. И тъй, изпиваме кокосовите си орехи, счупваме ги, за да може плъхът лесно да изгризе ядката, и ги оставяме близо до скалата, в която живее.
	Когато времето се разваля, опасните вълни проникват тук и яхтите ни трябва да се преместят. Тези, които имат мотор, теглят другите. Един ден Марк от „Мейлис“ взе четирима от нас, навързани един за друг, а Хулио помагаше на Жори — теглеше го с малката си моторна лодка. И всички се озовахме до циментовия кей в края на пристанището.
	Тук сме защитени. „Защитени“ сме, но се задушаваме без сянка. „Защитени“ сме, но подлудяваме от колите, които минават на пет метра от борда. През нощта големите улични лампи изпращат светлината си чак до дъното на каютите ни. Никаква прашка не би могла да се справи с тях, плексигласът им е много здрав. Може би тези лампи дори са армирани.
	Щом метеорологичните условия се подобряват, ние бързо се връщаме да хвърлим котва до нашето кътче истинска земя. Но чувствуваме, че ако останем тук със скръстени ръце, бетонът ще дойде един ден и ще ни изгони или ще ни затвори.
	Тогава, тъй като не можем самите ние да вземем кирки и да посадим дървета там, където трябва, под страх да бъдем затворени в килия с надпис „революционери-опустошители“, пишем писмо на официалните власти:
C>
	„… Още не е късно да се подобрят нечовешките условия на кея, които ни бяха натрапени… Ако се посадят пандануси, те ще хвърлят сянка и ще могат да растат, защото под циментовата настилка има земя… Панданусите ще приглушават ослепителната светлина на лампите… те са много издръжливи дръвчета, два пандануса растат край магазин «Доналд», бетонът не им пречи…
	… Работата, която е извършена, въобще не е била съобразена с дълбоките потребности на човека и няма да послужи за нищо добро… Инициаторът е решил така, но шосето можеше да се построи, без да се унищожава сянката и да се погубват столетните дървета… И щурците, и птиците имат нужда от зеленина, за да живеят, а и хората, дори когато не го знаят, имат нужда от щурци и птици, а не само от цимент и електричество.“
C$
	Препрочитаме с молив в ръка, преди да го пуснем по пощата. В групата ни споровете са много ожесточени.
	— Всичко това са само думи… Мислиш ли, че ще послужи за нещо?…
	— А банановите ни дървета? Думи ли са?…


	В спокойното ни кътче посадихме десетина бананови дървета. За да има малко зеленина, където да си почиват очите ни. За да може погледът ни да се разхожда по нещо свежо. За да не умира щурецът.
	А срещу банановите ни дървета има градинка с истинска трева, която донесохме отдалече, на чимове, плътно един до друг. Поливаме я сутрин и вечер. Расте. Само два метра, напълно достатъчно, за да могат да се съберат приятелите от яхтите, докато слънцето залязва зад остров Мореа.
	Спокойно ни е тук, в нашата градинка край морето, близо до яхтите ни, точно срещу протока, чието леко бучене чуваме вечер, когато вятърът утихне. Хубаво е да си пред един проток, чувствуваш се свободен да тръгнеш, когато поискаш, свободен да останеш, ако искаш.
	Тук ще е идеалното кътче да се посадят навсякъде трева и дървета. Почти половин хектар само със зеленина, за да се придаде малко нежност и красота на това пристанище. Малко езерце спокойствие, което би прогонило бетона. Семе, донесено от вятъра и паднало тук случайно, което би покълнало един ден, за да израсте в дърво, чиято успокояваща сянка би закриляла неспокойното сърце на човека.
	Пред протока. Входът или изходът. Свободата между зеленото и синьото.


	Но булдозерът и бетонобъркачката решават. Те не обичат синьото и мразят зеленото. А най-много от всичко се боят от ръждата. И когато вече нямат какво да правят, те пак работят, за да не ръждясат. А ако работата може да им донесе някоя допълнителна печалбица, пак са спечелили нещо. Ето защо в това кътче решиха да направят голям паркинг с път от чакъл, който ще минава точно през градинката.
	Новината ни смазва. До последния ден се опитвахме да спрем това, почти бяхме успели, сигурен съм. Но се оказа, както ни съобщи един приятел журналист, занимаващ се с ветроходство, че ставало въпрос за големи печалби.
	Плъхът беше свидетел. Не се бе приближил много, още е наплашен от червената ракета, която миришеше много лошо. Но има чувствително ухо и го виждахме добре, когато понякога спираше да гризе кокосовия си орех, за да чува по-добре.
	Банановите дървета слушаха, без да потрепват с листа. Слушаха и чувствуваха, и вдишваха въздуха и времето, което им оставаше да живеят. И тревата слушаше, но не можеше да направи нищо, освен да бъде нежна с нас през времето, което й оставаше. И щурецът бе тук, но песента му долиташе тъжно от новото гнезденце, което си бе изровил в тревата на нашата градинка.
	Ние… шепа скитници само с прашки, които не са достатъчно силни дори срещу уличните лампи.
	После всичко стана много бързо: градинката бе покрита с чакълеста настилка, щурецът умря, три яхти вдигнаха ветрила, за да потърсят по света някое кътче, забравено от Чудовището.
	А аз… не разбирам вече нищо. Повръща ми се.
C>
	„Скъпи мой Бернар,
	Членувам в една асоциация, наречена «Приятелите на Земята». Цел: да протестира срещу безумната цивилизация, която ни е наложена, да пледира за възстановяването на равновесието между човека и природата. Да се опълчим срещу опустошаването на още почти девствени и в екологическо равновесие територии от страна на разни инициатори. Да възстановим не само идеята за природата, но и самата природа в очите на гражданите, които са склонни да я поставят в музей.
	Нека думата «Земя» не те плаши, седем десети от нея са океани и на първо място океаните трябва да бъдат спасени от участта на помийни ями за нефт, която им е отредена.
@	Ален“
C$
	Бавно препрочитам писмото на стария ми приятел Ален Ерве. Значи е истина, още не всичко е загубено… там също хора се разгневяват срещу тази полудяла цивилизация, хора се опълчват срещу Чудовището.
	Подавам глава през люка на каютата. Гледам унищожаването на градината ни. Булдозерът бучи. Въпреки това огромно доверие изпълва сърцето ми… виждам хора, които се приближават до кокосовата палма, още хора, и още, и още… всички заедно хващат кокосовата палма, разтърсват я, разтърсват я… кокосови орехи ги удрят по главата, но и маймуните започват да падат!… „Ей ти, там! Защо стоиш със скръстени ръце и само гледаш какво правим, нали си от нашите?… Казваш, че се срамуваш от себе си, но май те е страх да не ти падне някой голям макак на главата… Не се срамувай, ние сме човешки същества, не сме булдозери… Обаче можеш спокойно да посадиш едно дърво, докато маймуните се вкопчват в палмите, за да не паднат… Ако в живота си всеки човек посади поне едно дърво, би имало милиарди красиви неща в повече, целият свят би станал по-добър… посади своето дърво!…“
	Тогава виждаме нещо фантастично: една наистина огромна маймуна слиза спокойно от кокосовата палма, гледа ни и ни казва:
	— Вие не ме плашите, вие, скитниците… но сега съм с вас.
	И сваля маймунската си кожа. И отново става човек.


>>	23. Завоят
>>	(Продължение)

	Градината може би е спасена. Хора възнегодуваха срещу срама. Бяха посадени четири големи дървета, множество храсти и друга зеленина. Уверяват, че и пътят с чакъл скоро ще бъде покрит с пръст и с трева. И щурецът, който мислех, че е мъртъв, се върна. Тогава ние отново посадихме нашите бананови дървета и те са все още тук.
	А се говори, че на чудовищния циментов кей без сянка, без зеленина, без нищо, ще посадят пандануси. Така че нашата градина може би не само ще бъде спасена, но дори ще се превърне в красиво зелено кътче.
	Ала остават прекалено много „може би“, това е обезпокояващо.


	Ако „Джошуа“, която е дълга 12 м, трябваше да се състезава с друга яхта със същата конструкция, но четири метра по-дълга и е пропорционално по-голяма ветрилна площ, неизбежно щеше да бъде победена. Защото 16-метрова яхта се движи по-бързо от 12-метрова.
	И все пак „Джошуа“ би имала възможност да пристигне преди голямата яхта при едно презокеанско състезание, при условие че опита така наречения на езика на регатите „рискован вариант“. Това означава да търсиш друг вятър в различна зона. Успяваш или се проваляш. Но няма друга тактика. И ако „Джошуа“ намери попътен вятър например на двеста мили вдясно от голямата яхта, докато голямата яхта се бори с безветрия или с насрещни ветрове, „Джошуа“ може да стигне първа. Но ако „Джошуа“ не се реши на „рискования вариант“, ако следва същия път като 16-метровата яхта, тогава тя предварително е победена.
	Сега сме в такова положение… Голямата яхта е далече напред. Още не е спечелила това състезание, но ако не опитаме „рискования вариант“, ще го спечели, това предварително се знае. И когато го спечели, планетата ще избухне. Или пък човекът ще се превърне в безмозъчен робот. Или дори двете заедно: телеуправляваният човек-робот ще се размножи бързо на Земята и после нашата планета ще се отърве от него, както се отърваваме от паразитите. Ще останат малко лами в Тибет, малцина ще оцелеят в планините и в моретата. И целият цикъл ще трябва да започне отново. Чудовището ще е спечелило, човечеството ще е загубило.
	Освен ако не разберем овреме къде се намира последният ни шанс, последната все още открехната врата в нашата епоха на ядрени оръжия и на всеобщо загниване на тялото и на душата.


	Мечтая за деня, когато една страна от съвременния свят ще има за президент хипи и за министри — скитници. Веднага ще помоля за нейно поданство.
	Христос и апостолите са били скитници и това им е помогнало да вършат чудеса. И Буда, и всички светии са били хипита.
	Производителите на автомобили и търговците на оръжия биха говорили за посегателство върху свободата и най-свещените човешки права, като чуят нашия химн… но и нашата земя, и хората заедно с нея биха намерили отново лицето си. Хората без главна буква. На Олимпийските игри няма да се събират златни медали, а свръхчовеците със златни медали ще слушат нашия химн. И ще помолят за поданство, за да не бъдат повече свръхчовеци. Тогава производителите на автомобили, на нефт, на супергигантски самолети, на бомби, на генерали и на всичко останало биха почувствували лека-полека, че завоят най-сетне е направен, че хората, водени от сърцето и инстинкта си, са хиляди пъти по-истински от всички изкривени неща на финансите и политиката.


	Чудовището така подреди нещата, че да обвинят хипитата в много престъпления. Престъплението им е, че чувствуват дълбоко, че парите не са върховната цел на съществуването. То е и отказът им да бъдат съучастници на едно общество, където всички удари са позволени, стига да са законни. То е и несъгласието им с физическото и моралното опустошение от гонитбата за прогрес*. И за всички е една голяма надежда, когато видят, че мнозина го разбират.
	[* „Кризата на съвременния свят“ от Рьоне Генон (Галимар, 1946) и „Пътуването към опиума“ от Жерар Борг (Льо Сьой, 1970) са най-съществените творби. Ако всеки читател на моята книжка можеше да подари на двама души по един екземпляр от тези две книги и на свой ред те да ги подарят на по двама други, всяка година… не, не сънувам, това би нараснало лавинообразно, би отворило очите на много хора, родители и деца. Можете да прибавите и „Феноменът хипи“ от Мишел Лансьоло (Албен Мишел, 1968) към списъка на книгите за подарък. И „Времето на полицаите“ от Жак Лантие (Файар, 1970), знаменита книга, написана от един голям полицай, с цялото му сърце.]
	Много възрастни са хипита, без да изглеждат такива. Те са повече, отколкото може да се предполага. За щастие. Ланца дел Васто, Жан Ростан и трупата му от „Гражданите на света“, „Приятелите на Земята“, човек като Ралф Нейдър, който напада най-големите американски финансови тръстове и ги принуждава да престанат да заразяват всичко заради парите, Чарлс Райх, който е написал „The Greening of America“*, в която показва на хиляди хора как функционира системата, той, който строеше аутобани, после промени курса, изгори колата си и сега кара колело, след като разбра докъде водят аутобаните и какво има около тях… всички тези хора, които се борят с Чудовището, са хипита. И дори ако не ходят непременно боси, те са скитници, с тази чисто човешка страна у хипитата, деца и възрастни, с търсенето на спокойствие, с уважението към природата, с чувството на братство, незнаещо граници, с възвърнатото съзнание, че принадлежат към едно и също голямо семейство, с общуването с нещата, които ни заобикалят. Всичко онова красиво и добро, което човешката душа може да направи, истинските неща, без които не може да се живее.
	[* „Опазването на природата в Америка“ — Б.пр.]


	Президентът хипи още го няма. Мнозина сме тези, които го чакаме. От две хиляди години го чакаме. И понякога се чувствуваш малко изморен, казваш си „какъв е смисълът?“. Тогава мислиш за куп неща… Мислиш и за приятелите…
	Те тръгнаха един след друг, като чайките, които отговарят на зова на хоризонта. Но си определихме среща след няколко години, тук, в нашата градина, с щуреца и плъха. Той свикна с мен и се приближава, щом ме чуе да разчупвам кокосовия орех. Седнал по турски в тревата, слагам ядката до краката си. Идва да яде без страх и ме гледа, за да ми каже, че старият дълг е заличен. Остава един друг, много стар. Беше в Сингапур, преди двадесет години.


	Джонката ми „Мари-Терез“ бе започнала застрашително да пропуска вода в пристанището. Бях напуснал Индокитай без пукната пара. Ако бях поискал да тръгна с пари, никога нямаше да тръгна. Или пък щях да тръгна след много години, изтощен от парите. И бях там, в Сингапур, с лодка, която се нуждаеше от цялостно калафатене, което можеше да бъде направено само от майстори, а нямах никаква възможност да спечеля пари в това чуждо пристанище. Значи бях стигнал до края на пътешествието си, едва на шестстотин мили от тръгването. И нямаше никаква възможност да се измъкна от това положение.
	Дойде някакъв човек. Не го познавах. Докара цяла група майстори. Плати всичко. Беше скъпо, а той не беше богат. После каза: „Ще върнеш всичко на някой непознат, както аз го направих за тебе. Защото и на мене някакъв непознат ми помогна един ден и ми каза да го върна по същия начин на някой друг. Нищо не ми дължиш, но не забравяй да върнеш и ти.“
	Сега мисля, че цялата тази книга е на везните. Ако беше другояче, пътят, който изминахме заедно, щеше да е само думи.
	Щурецът свири ясно в градината. Плъхът ме гледа сериозно. Тогава си представям, че непознатият хипи от Сингапур заминава да види папата и му казва:
	„Един приятел завършва книгата си и помоли авторските му права да бъдат дадени на вас. Той се надява, че ще употребите тази капка вода, за да помогнете да се построи отново светът, като се борите на страната на скитниците, голтаците, приятелите на Земята с цялата тежест на вярата си в човека. Всички те знаят, че съдбата на човека е свързана с нашата планета, която е живо същество като нас. Ето защо те крачат по пътищата на Земята и искат да я защищават. Те предчувствуват, че именно тя ще позволи на хората от всички религии да намерят отново изворите на света, от които ни е откъснало Чудовището.“
	Папата е много изненадан. Чуди се как голтакът е влязъл в двореца му, който така добре се охранява. Тогава вижда малка бяла чайка, кацнала на страничната облегалка на креслото му. И разбира, че тя му е помогнала да влезе тайно. Доволен е, чувствувал се е малко самотен тази вечер. Предлага стол на госта си.
	Голтакът предпочита да седне на земята по турски, защото така му се иска, и казва:
	„Заради Чудовището хората се унищожават и унищожават Земята ни, подтиквани от много ниски подбуди. И освен това те се размножават като зайци, ще бъдем двойно повече само след тридесет години, четири пъти повече след седемдесет години, ако нещата продължават така. Тогава какво ще правят децата и внуците ни, щом като ние вече се задушаваме? Какво ще правят те, ако не намерим навреме изворите, борейки се бързо и всички заедно срещу срама и лудостта на съвременния свят?“
	Папата се усмихва. Той обича скитниците и голтаците, те му напомнят началните стъпки на християнството, по времето, когато всичко е било просто. Тогава му поднася чаша чай.
	Голтакът пие бавно, спокойно, без да говори, духайки леко върху чая си, защото е топъл и приятен. И той обича папата, който символизира духовното пламъче, все още оцеляло у народите от Запада. Пламъчето не трябва да угасне, иначе не би останало кой знае какво. То трябва да се съживи, за да стопли всичко надълбоко, както този топъл и хубав чай.
	Когато свършва чая си, голтакът става и казва:
	„Свети отче, имаме доверие във вас. Ако религиозните ви убеждения не ви позволяват да вземете участие в нашата битка, върнете авторските права на «Приятелите на Земята», това е за нашата обща градина, всички религии се основават на нея, тя ги носи всичките.“
	Бялата морска лястовичка каца на коленете на папата. Той нежно я гали. А тя го гледа с огромните си очи. Папата пита голтака дали птичката може да остане още няколко дни с него в тъй добре охранявания му дворец. Голтакът казва „да, разбира се“. После събира ръце на гърдите си, за да се сбогува с домакина си, и си отива*.
	[* Откъс от едно писмо до моя издател:
	„Моля да внасяте на името на папата всички суми, които ми се полагат от продажбата на тази книга (френски и чуждестранни авторски права).“ — Б.а.]


	Книгата ми е завършена. Така се изразявам, защото още не зная как става това край бреговете на Ганг. Може би няма нужда да се отива толкова далече. Ганг е навред и особено дълбоко в нас.
	А! Още нещо, преди да си стегна багажа. То е в „На изток от рая“ от Стайнбек, книга, която много обичам, добър другар при пътуване. В една глава китаецът Ли коментира със стария Самюъл стих от библията, където една дума е преведена по различен начин в американското и в английското издание. Тази дума е толкова важна, че Ли се допитва до някаква китайска общност. И тези китайци са толкова запалени по точния смисъл на спорната строфа, че научават староеврейски, за да се опитат да вдигнат булото. След две години е готово: единият от стандартните преводи гласи: „Ти ще владееш над греха“ (обещание); другият, не по-малко стандартен превод гласи: „Владей над греха“ (Заповед). Китайците на свой ред бяха превели: „Можеш да владееш над греха“ (избор). Тогава разбрали, че не са си загубили времето, работейки и размишлявайки две години по този въпрос:
	„Самюъл каза:
	— Това е фантастична история. Опитах се да я проследя, но може би съм пропуснал нещо. Защо този глагол е толкова важен?
	Ръката на Ли потрепери, когато напълни прозрачните чаши. Изпи своята на един дъх.
	— Не разбирате ли? — подхвърли той високо. — Според американския превод на библията това е заповед, дадена на хората, да възтържествуват над греха, който можете да наречете невежество. Английският превод с неговото «Ще владееш над него» обещава на човека, че със сигурност ще възтържествува над греха. Но староеврейската дума, думата «тимсхед» — «можеш», — дава възможност за избор. Това може би е най-важната дума на света. Тя означава, че пътят е отворен. Отговорността пада върху човека, защото ако е истина, че «можеш», истина е и че «не можеш», нали?“
	{img:fin.png}


>	Приложения

>>	Пътят и сезоните

	За тази обиколка на света маршрутът от запад на изток беше избран около 40-ия паралел, защото в тази зона преобладаващите ветрове духат от запад. Понякога може да се срещнат източни ветрове, но те по принцип са редки и краткотрайни, тъй като представляват аномалия в режима на ветровете.


	На юг лятото обикновено продължава от средата на ноември до средата на февруари. Декември и януари са разгарът на лятото. Това е периодът в годината, когато температурата е най-висока, бурните ветрове са по-редки (но се оказва, че понякога са по-силни, отколкото през зимата) и дните са дълги. Най-добрият период. Или най-малко лошият, ако предпочитате. За „Джошуа“ се случи хубав сезон, с много малко бурни ветрове. Но може да има и лоши лета. Някогашните клипери считали, че на всеки три лета трябва да се очаква едно лошо.
	Значи за яхти от нашата големина по време на приготовленията е за предпочитане да се смята, че сезонът е винаги лош. По-горе казах, че декември — януари са разгарът на южното лято. Въпреки това „Цу-Ханг“ направи овъркил през носа през декември в южната част на Тихия океан. Също през декември „Джошуа“ преживя най-опасната буря през цялото си съществуване, по време на пътешествието Таити — Аликанте. През януари „Варуа“ на Робинсън (70 тона) почна да сърфира на невероятни разстояния в южната част на Тихия океан, влачейки перлин и с бушприт във водата. Следователно в разгара на лятото може да бъде и много тежко. Яхта, която тръгва от Европа, за да мине край трите носа, при всички случаи ще трябва да заобиколи нос Добра Надежда доста преди най-благоприятния сезон, ако не иска да се озове много късно във водите на нос Хорн. Колкото е по-малка яхтата, толкова по-рано трябва да заобиколи нос Добра Надежда, тъй като тя се движи по-бавно от една по-голяма яхта. Така „Сухейли“ на Нокс-Джонстън тръгна от Англия през юни, за да не пристигне прекалено късно във водите край нос Хорн, и затова мина край нос Добра Надежда в началото на пролетта, когато бурните ветрове са яростни, а после продължи в Индийския океан през по-неблагоприятния сезон. Но Нокс-Джонстън нямаше избор, тъй като яхтата му беше по-малка от „Джошуа“, следователно не толкова бърза.
	Дали е по-добре да заобиколиш нос Добра Надежда много рано или нос Хорн много късно? Вито Дюма избра края на май или началото на юни, за да заобиколи нос Хорн от запад на изток. В книгата си той смята, че това е най-добрият период. Като аржентинец, Вито Дюма бе добре осведомен. Чичестър го бе заобиколил през март, ако не се лъжа, и Алек Роуз почти по същото време, една година по-късно, с 10-метрова яхта. Найджъл с тримарана си „Виктрес“ го заобиколи на 18 или 19 март („Джошуа“ — на 5 февруари по време на това плаване и на 16 февруари по време на Таити — Аликанте). В момента, в който пиша тези редове, научавам, че приятелите ми от „Дамиен“ току-що са минали покрай нос Хорн от изток на запад (с лавиране) на 4 март 1971 год. След това са спрели в Ушуая в канала Бигъл в Патагония и потеглят към южните Шетландски острови, Южна Джорджия, после Кейптаун през Южния Атлантик. А Нокс-Джонстън е заобиколил нос Хорн през януари, няколко седмици преди „Джошуа“.


	Имам чувството, че нос Добра Надежда е по-опасен от нос Хорн поради зоните, където се сливат топлото течение от Индийския океан и студеното антарктическо течение. Но всичко това е мътна работа. Лойк Фужрон и Бил Кинг се преобърнаха с яхтите си в края на октомври в Южния Атлантик във водите на 40-тия паралел, преди нос Добра Надежда. Същия ден Нокс-Джонстън е бил близо до Тасмания, след като заобиколил нос Добра Надежда и прекосил Индийския океан доста по-рано от благоприятния сезон, при много тежки условия (преобръщане, автопилот извън строя, поява на теч). И докато „Капитан Браун“ и „Галуей Блейзър“ бяха здравата разтърсени от силната буря в Южния Атлантик, „Джошуа“ бе преминала вече нос Добра Надежда и се носеше в Индийския океан под силен вятър със сила 5–6 бала, качвайки се леко на север. След това тя попадна на безветрия и слаби ветрове чак до нос Лиуин и само веднъж на бурен вятър за целия Индийски океан. Въпрос на късмет… Как щеше да се държи „Джошуа“ в сравнение с „Капитан Браун“ и „Галуей Блейзър II“ по време на бурята, която повали тези две яхти? Никой не може да каже. Във високите ширини човек е в ръцете на бога.
	За Индийския океан избрах по-спокойна зона между 37 и 35-ия паралел, за да бъда в добра физическа форма при влизането в Тихия океан, а Нокс-Джонстън бързаше на юг от 40-ия паралел, за да не закъснее със заобикалянето на нос Хорн. Той се състезаваше повече с времето и сезоните, отколкото с други яхти. По тези места морякът винаги се състезава. И ако „Джошуа“ бе изпреварила „Сухейли“ (далеч не е сигурно, че „Джошуа“ би стигнала първа), щеше да е много несправедливо, защото Нокс-Джонстън имаше много по-малка и много по-неиздръжлива яхта.


	Каквато и да е големината на яхтата, която тръгва по тоя път, той е опасен. Но колкото е по-малка яхтата, толкова е по-опасно, особено ако яхтата е дървена, с класическа конструкция и ако не е вече съвсем нова. Въпреки всичко от петнадесетината яхти, плавали в тази зона (сред които тримаранът „Виктрес“ на Найджъл), само една, струва ми се, загина, изхвърлена на брега, при спирането си в Тристан да Куня, без човешки жертви. Четири други: „Цу-Ханг“, „Хо-Хо“, „Галуей Блейзър I“ и „Капитан Браун“, се принудиха да се откажат поради големи аварии. В крайна сметка единственият, който изчезна безследно, е „Ал Хансен“, след като заобиколи нос Хорн от изток на запад (с насрещен вятър), в открито море, при много по-тежки условия, отколкото в посока запад-изток с попътен вятър. „Цу-Ханг“ заобиколи след това нос Хорн от изток на запад, в открито море през януари 1969 год.


	Всички, които са плавали във високите ширини, знаят, че те могат да се окажат сериозно изпитание за материала, от който е направена яхтата, и считат, че техническата подготовка на плаването е от съществено значение.
	Не бих си позволил да давам съвети, защото имам още твърде много да се уча. Ще разкажа само какво забелязах, как разреших този или онзи проблем, какво наблюдавах и какво мисля при сегашните си все още доста оскъдни познания. Морето ще си остане винаги море, винаги пълно със загадки и нови поуки. И когато ми се случи да спомена някой доставчик или производител, в никакъв случай няма да бъде, за „да се отплащам за услугата“. Подпомогнаха ме за това пътуване, благодарен съм на тези, които улесниха екипирането и подготовката ми за път. Но никога няма да кажа нещо хубаво за този или онзи материал, ако не мога да го препоръчам с чисто сърце на приятелите ветроходци.
	Значи цялото приложение е посветено на плаването, а не на регатата. За един състезател в регата добро ветрило е онова, което запазва безупречна форма и служи максимално за един сезон, дори ако не става за нищо в края на сезона. За нас, пътешествениците, добро ветрило е това, чиято тъкан може да издържи десет години, дори ако малко се деформира. Едно добро ушиване за пътешествие често може да е лошо за регата, защото ветрило, направено за дълготрайна употреба, трябва да е подсилено с банти и допълнителни шевове, вредни за максималната ефикасност на ветрило за регата, където една десета от възела представлява цялата разлика между победата и поражението. Мачтата за регата трябва да бъде възможно най-тънка, толкова по-зле, ако понякога се чупи, макарите — възможно най-леки, с риск по-често да бъдат сменявани. При пътешествие мачтата преди всичко трябва да бъде здрава, дори ако прекалено големите ванти увеличават излишно тежестта. Човек трябва да може да се покатери лесно по нея, за да гледа за рифове или да смени някой фал, да поправи нещо там, горе, насред океана. Тогава в нея се завинтват стъпалца, за които състезателят в регата не би искал и да чуе. _Защото проблемите ни не са едни и същи:_ регатата цели постижение на всяка цена, а пътешествието — _простота, по-малко разходи, здравина, издръжливост._ Това важи не само за високите ширини, но за всички видове плавания.


>>	Ветрила

#	Здравина и износоустойчивост
	По-горе казвах, че за нас, мореплавателите пътешественици (било за презокеански плавания в зоната на тропиците или в зоната на високите ширини), добро ветрило е това, което издържа много дълго. Не трябва да се забравя, че 100-те кв.м, които представляват един комплект ветрила за яхта като „Джошуа“, струват около един милион стари франка. Но тук не включваме резервните геноа и кливер, един щормови кливер, който е наистина необходим. За да бъде човек горе-долу осигурен, все пак трябва да разполага с резервни предни ветрила, та дори само в случай на авария (предните ветрила са най-уязвимите). Освен риска от аварии с кливерите и стакселите, много е хубаво да разполагаш с богат набор, за да вземеш максималното от един лек ветрец, като вдигнеш геноата и големия стаксел, имайки предвид, че сто франка за квадратен; метър сигурно е най-евтиното за добре подсилено ветрило… А що се отнася до грота и бизана, яхта за далечни плавания може да се задоволи с един комплект за околосветска обиколка под пасатите и дори във високите ширини. Пътешествието Франция — Таити и връщането през нос Хорн бяха осъществени с първоначалните грот и бизан. Много малко яхти имат резервен грот: един е достатъчен — той се поправя в случай на износване или скъсване при авария. Гротът на катамарана „Реху-Моана“ на Люис, пристигнал в Таити след преминаването на Магелановия проток и каналите на Патагония, беше целият, от единия ликтрос до другия, съшит на ръка, между бурните пристъпи на вятъра. От десет до петнадесет метра шевове най-малко. Но грот с нормална големина и тегло рядко се разкъсва на парчета и винаги може да се поправи. Още повече че гротът е извън обсега на големите вълни. Щом един път се навие на гика при лошо време, нищо не може да му се случи, освен в краен случай.
	Не е така с предните ветрила, изложени на много повече опасности. Но това съвсем не значи, че не може да се плава без резервни кливери и стаксели: „Джошуа“ изкара двугодишна школа по ветроходство с един комплект, „Офелия“ на Ив Жонвил — също, както и Роджър Рей с „Хъртбайз“, Хенри Кордоверо с „Чалиндж“ и още много други. Това изисква малко повече внимание, за да не се излагаш на риска да останеш без ветрила при някой бурен пристъп на вятъра. А при слаб вятър може да се кара по-бавно, мечтаейки за една геноа и един голям стаксел. Но геноата и големият стаксел могат да дойдат по-късно, важното е, че ако искаш, можеш да излезеш в морето и да отидеш много далече с един комплект ветрила. Когато казвам „само един комплект ветрила“, подразбирам, че всяка яхта има допълнителен щормови кливер: 5 или 7 кв.м все пак не струват толкова скъпо, още повече че човек може сам да скрои и ушие това ветрило за бурни ветрове, като качеството на кройката не е от много голямо значение за един щормови кливер. Вдигнат на мястото на средния по големина кливер при силен вятър, щормовият кливер дава възможност на предните ветрила да изкарат с няколко години повече. Използувам иглите за ветрила №16 (най-малките, които зная) за поправки на тергал или дори обикновени кръгли игли, за да не се развалят нишките на тъканта. За поправки на няколко ката тергал (на фаловия ъгъл, на халсовия и на шкотовия ъгъл) използувам по-здравите игли за ветрила №15 или 14, защото другите не биха могли да влязат. Коженият напръстник за шиене на ветрила е необходим, а също и запас от достатъчно дебели тергалени конци и голямо парче восък, за да се намазват конците.
	За да издържи дълго, едно ветрило трябва да е зашито с три реда шевове и с възможно най-дебел конец. И действително, когато има само два реда шевове, случайното плющене и особено постоянните леки клатения на ветрилото при бейдевинд разхлабват бантите: тогава конецът, който минава в дупките на иглите, се протрива, защото тергалът е твърда, режеща материя.
	С три реда бантите държат по-здраво, играят по-малко и това прекратява или ограничава протриването на конеца в дупките от иглите.
	Това ще стане по-разбираемо, като се сравнят двушевовите банти със занитването на две тънки, недобре затегнати ламарини (с нитове с малък диаметър): дупките ще станат овални, нитовете ще се скъсат.
	Ако имаше три реда по-дебели нитове (три шева с дебели конци…), двете ламарини биха се свързали по-здраво, не биха играли, нямаше да протриват нитовете, които пък от своя страна, след като имат по-голям диаметър, нямаше да правят дупките овални.
	Нищо не съм измислил, защото имах възможността да наблюдавам ветрилата, направени в Нова Зеландия (страната на ветровете): бяха ушити с дебели конци, с три реда шевове.
	Майсторите на ветрила не обичат да шият с дебели конци… и една от причините за нежеланието им вероятно е, защото така се принуждават да сменят по-често масурчето на шевната си машина и работата им се забавя.
	За това плаване имах два пълни комплекта ветрила, плюс доста кливери и стаксели. Всичко беше скроено от плат, предназначен за регата. Ставаше дума да се изпробва мострата на един приятел, производител на тергал. Беше ми я дал безплатно и трябваше да му изпратя ветрилата, като се върна от плаването, за да може да проучи в лаборатория състоянието на плата след това основно изпитание. С тези два пълни комплекта не се излагах на рискове и с удоволствие се съгласих на експеримента. Иначе не бих се осмелил да тръгна на толкова далечно плаване с тергал, чиито качества не познавах лично.
	{img:vanti.png}
	A. Линия на вантата, на която се опира ветрилото. Да се обвие вантата е хубаво, но това след известно време все пак е недостатъчно. Боутите, които служат за ограничаване протриването във вантата, трябва да са достатъчно дълги, за да са от полза, когато ветрилото се рифова или се навива.
	Б. Когато някое ветрило се скъса, то е почти винаги поради рязко плющене, което го разцепва на две по дължината на някой шев, започвайки от задния край. Шевовете, които са по-високо, са по-уязвими, защото горната част на ветрилото плющи най-силно при поворот, при силен вятър или при сваляне на ветрилата. Виж подробности за начина, по който са ушити тези подсилващи боути.
	В. Подсилванията в шкотовите ъгли на рифбантите са подложени на много голямо напрежение. Следователно удачно е това напрежение да се разпредели. На чертежа „детайл на В“ е показан начинът, по който са подсилени шкотовите ъгли на ветрилата на „Джошуа“.
	Боути „А“ при намаляване площта на ветрилото.
	Ветрилото е рифовано на първия ред. При намаляване на ветрилото вантата не се търка на същото място върху предпазващите боути. Ако се рифова още един ред, тези боути ще бъдат достатъчно дълги, за да предпазват шевовете.
	Вантата не е променила положението си, но относителното й положение не е вече същото спрямо боутите, които предпазват шевовете.
	Заб. Между другото трябва да се отбележи, че е нужно редовете рифове да са наклонени малко нагоре, към задната шкаторина, за да повдигат края на гика: колкото е по-силен вятърът, толкова е по-бурно морето. Следователно краят на гика трябва да е по-високо, отколкото при хубаво време, за да няма опасност да се потопи в морето при клатенето с голяма амплитуда.
	{img:bout.png|#Детайл на подсилващ боут „Б“ в края на банта.}
	Разположението във формата на триъгълник дава възможност на крайните шевове да не са успоредни на основата или вътъка, а оттук и по-добрата издръжливост.
	Този боут е зашит от двете страни на подгъва, след като ветрилото е направено. За да се разпредели плътността на тъканта от едната страна трябва да излиза повече, отколкото от другата.
	{img:shokotovi_agli.png|#Подсилвания на шкотовите ъгли и на крангелсите на рифовия ред (детайл на „В“).}
	П. Точки на фатално скъсване, защото:
	1. Плътностите на подсилванията са недостатъчни (само две).
	2. Двата люверса поемат цялото напрежение от кренгелса, без да са подсилени с други люверси, правилно разположени по-напред, за да може да се разпредели напрежението. Следователно скъсването ще бъде срещу люверсите.
	Има общо 7 подсилвания.
	Допълнителните люверси разпределят опъна на крангелса върху всички подсилвания на шкотовия или на рифовия ъгъл от страна на шкота (това е мястото, където напрежението е най-голямо и скъсванията — най-вероятни).
	{img:liuversi.png|#Люверс}
	А. Тук принципът е правилен, защото бодовете са направени по две окръжности, едната от които е определено по-далече от края на люверса. Така няма отслабване на плата поради прекалено близките бодове и, от друга страна, шахматното им разполагане значително увеличава устойчивостта на опън, защото този люверс се захваща за плата. В миналото всички флотски люверси са били направени по този начин.
	Б. Неправилно: бодовете са близо един до друг и всички са на същата окръжност, прекалено близо до люверса. Ако опънът е голям, ветрилото непременно ще се скъса въпреки големия брой подсилвания на плата: дори да има десет ката тъкан, този люверс няма да свърши работата, за която е предназначен.


	Доста трудно е да се разпознае тергал, който отговаря на изискванията за едно пътешествие. Все пак можеш да успееш до известна стенен, като опипаш тъканта. _Ако е много мека и въобще не скърца между пръстите,_ по принцип става. Игла за шиене на ветрила (с триъгълен разрез) трябва да влиза без ни най-малък шум, без да се чува разместването на нишките. Но ака тъканта е вече „малко твърда“ дори преди да е скроена на ветрило, ако се чува как иглата преминава през нея… тогава има голяма вероятност тази тъкан да не отговаря на нашите изисквания, защото за нас трайността е далече по-важна от допълнителната десета от възела на остър бейдевинд.
	В общи линии един майстор на ветрила знае какво да избере за регата и за пътешествие: той има запаси от платове, подходящи и за едното, и за другото. И мисля, че най-добрата реклама, която може да си направи, е самият той да плава. Един бурен вятър в морето помага да се разберат много неща по отношение на бантите и на люверсите. Едно пълно безветрие с вълнение дава възможност да се види къде се търка ветрилото във вантите и да се разбере какво трябва да се направи, за да не се търкат конците на шевовете. Това са тънкости, които позволяват на едно ветрило да _издържи много по-дълго_ и да понесе, без да трепне, някои грешки на екипажа.
	Освен в зависимост от съответното качество на тергала един комплект ветрила _издържа много по-дълго_ с три или дори с четири шева и ако има подсилвания в слабите точки. Следващите скици показват какво имам предвид. Те бяха публикувани в списание „Бато“ преди отплаването ми. Внесох някои изменения след това пътешествие.


#	Релса
	Наложително е ветрилото да се сваля лесно било при влизане в пристанище или при свалянето му при силен вятър. Една добре смазана релса улеснява нещата. Преди използувах лой. Но след един-два месеца започва да лепне. Вазелинът в туба даде отлични резултати. Машинното масло за двутактови двигатели също е подходящо, но действието му не е така трайно, както на вазелина.
	{img:plazgachi.png|#Плъзгачи}
	А. Добре конструиран плъзгач с отворена халка: когато ветрилото се вдига или сваля, прикрепването тегли нагоре или надолу, почти в оста на прехода на плъзгача и той не се заклещва в релсата.
	Б. Лошо конструиран плъзгач. Прикрепването към ветрилото се предава в определена точка, в средата на плъзгача, и тогава то се стреми да завърти плъзгача, който се заклещва в релсата. Голямата стрелка сочи посоката на въздействието, когато ветрилото се сваля, а двете малки стрелки отгоре и отдолу сочат в коя посока двата края на плъзгача имат тенденция да се движат, т.е. да се заклещят.
	Плъзгачите на „Джошуа“ са от типа „широка халка“, представени тук на лявата скица. Изобразеният отдясно, от типа с централен отвор, винаги може да се заклещи.


#	Блокове
	Преди тръгването блоковете на шкотите и на фаловете бяха издържали 35 000 мили с оригиналните си шкивове и оси. Затова при сегашното плаване използувах блокове от същия тип, но съвсем нови. Става въпрос за класически блокове, наречени „хавърски блокове“, с пластмасови шкивове, които могат да поемат без търкане в дървените части въже с диаметър до 14–16 мм. Те са здрави и не са скъпи в сравнение с модерните блокове.


#	Такелаж. Износване
	Бях напълно доволен от плетеното тергалено въже, изработено от фирмата Лансьолин, издържало добре на износването. Следователно 14-милиметрово въже, което служи за шкот при ветрилата на 12-метрова яхта, никога няма да може да се скъса, ако не се е износило при триенето.
	Трябва да подчертая, че лойта, греста, маслото, каквато и да е мазнина предпазват синтетичните въжета от износване. Винаги старателно съм намазвал въжетата на местата на триенето в блоковете, като силно съм натривал фалове и шкоти на това място.
	Фаловете на бизана и на стаксела от „преобтегнат“ тергал нарочно бяха отмерени с около 1,5 м по-дълги. Това ми даваше възможност да отрязвам от него по няколко сантиметра всяка седмица, откъм страната на ветрилото, за да се премества всеки път точката на триене в шкива. По този начин „работната“ част на тези фалове оставаше винаги нова. Естествено, с добавка от лой. По време на цялото плаване никога не ми се наложи да сменям фал. За всеки случай, от предпазливост, имаше все пак по един резервен фал за кливера и за стаксела, завързани по дължината на вантите. Не си послужих с тях, но се чувствувах по-спокоен, като знаех, че са тук.
	Фалът на кливера и този на грота бяха от много гъвкаво, 5-милиметрово неръждаемо стоманено въже и минаваха през блокове с много широк шкив (8 см диаметър), направени от един приятел. Важно е стоманените фалове да минават през шкив с голям диаметър, за да не се прегъва много неръждаемият фал. Защото неръждаемото стоманено въже е много по-твърдо, отколкото галванизираното, и местата на прегъване на стоманеното въже се износват и се късат, ако диаметърът на шкива не е възможно най-големият.
	За да свърша с проблемите за износване на такелажа, ще кажа, че имах чудесни резултати, напоявайки с масло частите от рифшкентелите в допирната точка с халките на гика. Тъй като тергалените рифшкентели с диаметър едва 10 мм за грота и 8 мм за бизана се износват бързо в местата на съприкосновение с халките при рифоването и при спускането на ветрилото, което винаги е в движение. Веднъж напоено с масло (бях взел един бидон масло), найлоновото въже издържа много по-добре. Наложи ми се да сменя само два пъти рифшкентелите за десет месеца. Без масло би се наложило да ги сменям поне пет пъти.
	Хенри Уейклъм се сети за този начин на смазване, като установи устойчивостта на износване при едно найлоново швартово въже, напоено с мазут, което бе намерил в някакво пристанище.
	Чувал съм да се казва, че смазването вреди на здравината на синтетичните въжета. Но факторът „издръжливост на опън“ наистина не се взима под внимание при решаване на проблемите, възникнали при износването и протриването. Възможно е някои производители на въжета да са правили опити в тази насока: какво значение има например, ако един шкот, обработен срещу протриване, издържа на скъсване само 1500 кг вместо 1700 кг за шкот със същия диаметър, необработен срещу протриване. Това, което искат момчетата, тръгнали на пътешествие, е материалът да издържи дълго, защото е скъп и тежък.


#	Стъпенки по мачтата
	При морско пътешествие, било то близко или далечно, може да се наложи качване на топа на мачтата за смяна на някой фал или блок. Може да стане нужда да се огледаме за фарове, да проучим влизането в проток или пристанище. Стъпенките, които завинтих шахматно на гротмачтата и на бизанмачтата, са много полезни. Един приятел ветроходец — Ги Ролен — ги направи от 6-милиметрово арматурно желязо. Изкуствената краспица, поставена на около един метър от топа на гротмачтата, ми позволява да сядам на нея, за да работя удобно. (Да сменя блок например.)
	{img:sistema_djoshua.png|#Система, използувана на „Джошуа“.}
	А. Допълнителна краспица за сядане.
	Поглед отстрани, отзад и отгоре.
	{img:sistema_inae.png|#Система „Инае“ на Жерар Борг.}
	Краспицата се достига по въжена стълба, завързана за вантите, и оттам може да се стъпи на дървени клинове, завинтени шахматно на мачтата.


#	Мачти, неподвижен такелаж, стягащи скоби
	Мачтите на „Джошуа“ са плътни с леко овално сечение, издялани с тесла и рендосани. Избрах плътните мачти по финансови съображения, въпреки че кухите слепени мачти щяха да бъдат по-леки и може би също толкова здрави, като оказват и по-малко напрежение върху вантите. (При надлъжно клатене силата на инерцията на тежка мачта предизвиква по-голямо напрежение върху вантите.)
	Вантите са от 8 или 10-милиметрово неръждаемо стоманено въже за гротмачтата и 10 мм за бизанмачтата. Всъщност бизанмачтата не може да има форщаг нито ахтерщаг и предпочитам да не си служа с въже, което свързва топовете на двете мачти и се използува понякога на кечовете. С такова въже, ако една от мачтите падне, почти сигурно е, че и другата ще я последва. Следователно предпочетох да сложа здрави ванти, тъй като бизанмачтата не е закрепена добре отзад и отпред, а е и тежка. При моите ванти няма сплитания, а стягащи скоби. Предпочитам три стягащи скоби пред едно сплитане от неръждаемо стоманено въже, защото въжето е склонно да се деформира при силно огъване, да се износи, после може да стане чупливо, особено когато се касае за твърдо въже, използувано за вантите. Когато се използуват стягащи скоби, първата (която е най-близо до коуша) трябва да е умерено стегната, втората — повече и третата — добре стегната. Това е, за да не се обременява много стоманеното въже непосредствено след обхващането на коуша. Винаги поставям извитата част на стягащата скоба откъм свободния край на вантата (вж. схемата). Всъщност тази извита част направо може да протрие вантата.


#	Коуши
	Независимо дали се използуват стягащи скоби или сплитания, обичайните коуши не са пригодени за неръждаемо стоманено въже. Всъщност това въже е чупливо при огъване и обикновените коуши имат много малък диаметър на прегъване, въжето се напряга и има тенденция към износване. По такъв начин една _нова_ ванта на бизанмачтата се скъса точно под коуша, на мястото на максималното огъване (вж. схемата). С галванизираното стоманено въже този проблем не съществува, защото то не се изхабява и понася много по-голямо огъване, отколкото въжето от неръждаема стомана. Добрите коуши от неръждаемо стоманено въже би трябвало да са много големи: представям си ги около 7 см широки и 10 до 12 см високи.
	{img:koushi.png|#Коуши}
	А. Малък коуш: възможно е скъсване на въжето от неръждаема стомана поради прегъване под коуша.
	Б. Голям коуш: няма прегъване на метала.
	Извитата част на стягащата скоба трябва винаги да е поставена на късата част на въжето.
	Колкото до системата от типа „авиация“, където краят на вантата е съединен направо със стягащата скоба без никакво огъване, инстинктивно се опасявам от нея. Наистина никога няма да се изплъзне… но ако вантата от неръждаема стомана се износи постепенно, ще се скъса без предупреждение на самото място на съединяването. На яхтата „Соло“, спряла в Таити, ми показаха 11-12-милиметрови ванти, които се бяха скъсали точно на мястото на стягащата скоба след 30 000 мили плаване. С коуш _може да се види_ какво става, може да се забележат някои нишки, които започват да се прокъсват под коуша. _Това ще е предупреждение_, което ще предизвика опасения и търсене на някакво разрешение. Моето разрешение се състоеше в това да скъся вантата откъм стягащата скоба, да сложа друг коуш върху частта, която не е пострадала от огъването, и да допълня дължината с малко парче верига (вж. схемата). Що се отнася до частта на вантата откъм мачтата, там няма неприятности. Това са широки халки (примки), които обвиват мачтата и не предизвикват никакво износване на това място.
	Използувам случая, за да припомня мисловните процеси, от които се ръководим по време на пътешествие: между простото и сложното избираме простото, защото се прави по-бързо, защото може да се поправи с подръчни материали в някое безлюдно кътче или в открито море, без проблеми, без разходи; без да има нужда да пишем до Австралия или до Европа, за да получим резервни части. Това ни позволява да плаваме със спокоен дух, да отиваме там, където искаме и както искаме, в сигурност. Сега-засега ще трябва да намеря хубави коуши или да си направя сам, изработени от плътна заготовка.
	{img:popravka.png|#Поправка на скъсана ванта на височината на коуша: дължината се допълва с парче верига.}


#	Краспици
	На борда на „Джошуа“ те са монтирани на принципа на гъвкавостта. Тези краспици издържаха при едно сблъскване преди първото заобикаляне на нос Добра Надежда, после при пет нокдауна с мачти във водата, четири от които бяха много сериозни при повторното преплаване на Индийския и Тихия океан.
	Ако тези краспици бяха направени с неподвижни железни обкови, _сигурен съм_, че „Джошуа“ щеше да спре пред Таити и по всяка вероятност дори преди първото заобикаляне на нос Добра Надежда вследствие на сблъскването с кораба.
	Не само че гъвкавото монтиране е много сигурно, но освен това е просто, евтино, бързо, без железни обкови (виж схемата).


#	Обтяжки (талрепи)
	Винаги съм бил привърженик на галванизираните обтяжки, смазани със смес от лой и оловен карбонат в пропорция 1:1. Виждал съм обтяжки, предпазени по този начин, да се разхлабват на ръка след осем години. Същата смазка използувам за шегелите.
	{img:talrepi.png|#Гъвкаво монтиране на краспиците.}
	Дървената подложка, на която е завинтена релсата, е издълбана там, където минава железният обков на краспицата. Това позволява движение напред-назад.
	Не трябва да се забравя поставянето на свързващ шегел между вантпутенса и обтяжката, получава се „кардан“ и в определени случаи това пречи на ухото на обтяжката да се усуче. Тази предпазна мярка на „халката-кардан“ е необходима за обтяжките, които държат щаговете на кливера и стаксела, без което тези обтяжки биха се счупили някой ден поради постоянните извивания ту наляво, ту надясно под напора на предните ветрила.


#	На път
	Ето какви ветрила използувах от високите ширини нататък:
	Грот — 25 кв.м с три реда рифове
	Бизан — 14 кв.м с три реда рифове
	Стаксел — 18 кв.м с три реда рифове
	Кливер — 15 кв.м без рифове
	Щормови кливер — 5 и 7 кв.м с рифове
	Стаксели — 10 кв.м, 6 кв.м и 5 кв.м, всички с рифове.
	Тези малки стаксели бяха така скроени, че можех да ги използувам и на бушприта, ако поисках.
	Всички тези ветрила бяха от тергал по 390 г квадратния метър (9 унции). Според мене това е разумно тегло, не прекалено тежко. Но кливерът с площ 15 кв.м беше от лек тергал от 5 унции. Това беше допълнително изпробване за производителя.
	„Как ще се прояви такава лека тъкан по време на толкова продължително изпитание?“ За мене въпросът се състоеше в следното: при еднаква повърхност не е ли по изгодно да има много леко предно ветрило, лесно за прибиране и за пренасяне?
	Този лек кливер с площ 15 кв.м беше толкова удобен, че обиколи високите ширини в продължение на шест месеца, преди да се предаде малко преди повторното заобикаляне на нос Добра Надежда. Много съжалявах за тази загуба, с него се манипулираше лесно, а когато времето се разваляше, като го прибирах, ставаше съвсем малък и се пренасяше лесно от края на бушприта до предния люк. А щом вятърът отслабваше, оставаше добре издут. Но никога нямаше да издържи толкова дълго, ако не беше подсилен, както споменах в началото.
	Предпочитам да рифовам големия стаксел с площ 18 кв.м, отколкото да го сменям. Според мен това дава много по-малко усложнения. Когато времето се оправя, един риф се отпуска много бързо. А и се взима бързо.
	За рифовете на грота и бизана използувам системата на „рифовите цигулки“, която позволява да се рифова, без да е нужно да се свалят ветрилата, нито да се завърже рифшкентелът на края на гика (вж. схемата).
	Със системата на „рифовите цигулки“ _е по-лесно да се изтегли отначало рифшкентелът от страна на шкотовия ъгъл,_ а после човек да се заеме с рифшкентела от халсовия ъгъл. Без „цигулка“ е точно обратното, първо трябва да се погрижим за рифшкентела от халсовия ъгъл.
	За да рифовам бизана, ми трябваше най-много една минута и около две минути за грота. Излишно е да се завива срещу вятъра, става от само себе си дори при попътен вятър. Тъй като моите „цигулки“ са двустранни, _винаги можех да бъда от надветрената страна на гика,_ за да опъвам рифшкентелите. Това опростява _изключително много_ взимането на рифове. Тази подробност е много важна за случая. Достатъчно е да има по една утка от всяка страна на гика за всеки рифшкентел (следователно за всеки риф). Така рифшкентелът тръгва от утката на левия борд, след това минава през лявата халка, завинтена на гика, вертикално под кренгелса, съответствуващ на рифа, изкачва се до този кренгелс, минава през него, спуска се отново, за да мине в дясната халка, и се връща по протежение на гика до дясната утка. Следователно може да се дърпа по желание от лявата или от дясната страна на рифшкентела. Това позволява да се стои винаги откъм _надветрената страна_ на гика, много по-безопасна при лошо време: оттам се вижда приближаването на вълните, но не рискуваме да бъдем изненадани от внезапно силно накреняване, което, ако сме на подветрената страна на гика, би могло да ни събори в морето. Осигурителният колан, разбира се, е налице, но това не е достатъчно.
	Една малка лебедка, поставена от всяка страна на гика на грота, позволява да се опъва по-добре рифшкентела на шкотовия ъгъл и да се печели по този начин време, защото последните сантиметри са най-важни, в тях всъщност е разликата между едно добре опънато ветрило и една торба. А що се отнася до рифшкентела на халсовия ъгъл, за него няма нужда от лебедка, защото след това се опъва фалът на ветрилото. За рифшкентела на бизана няма нужда от лебедка, той се натяга добре на ръка.
	Следователно сборът от необходимите принадлежности представлява една малка лебедка и четири утки от всяка страна на гика на грота и три утки от всяка страна на гика на бизана.
	{img:rifove_raboten_variant.png|#"Цигулкова система от рифове" в работен вариант.}
	Десният край на рифшкентела е посочен с вертикален пунктир зад ветрилото. Продължението на този рифшкентел, който минава успоредно на гика от скритата страна, не е показано на схемата. Следователно има по една лебедка и утки от двете страни на гика.
	{img:rifove.png|#"Рифова цигулка"}
	Първият ред рифове е взет. Тогава се обира слабината на рифшкентела за втория ред рифове.


#	Рифщерти
	За да вържа рифщертите на грота, след като съм го рифовал при попътен вятър, натягам шкота, за да мога да работя, без да се навеждам навън. При силен вятър започвам да връзвам рифщертите през един, а после — междинните. Използувам _правия възел_, а не рифовия. Правият възел, един път здраво затегнат, може да изглежда труден за разхлабване. Всъщност това е много лесно (вж. схемата) и правият възел не е склонен да се разхлабва сам при лошо време, както често става с рифовия. Правият възел се препоръчва особено за рифщертите на стаксела, защото, ако те се разхлабят сами през нощта под ударите на вълните, това би могло да направи поразии в освободеното платно, като се образува голяма торба под ветрилото.
	{img:vazel.png|#Така се разхлабва затегнат прав възел на малко въже.}


#	На бушприта
	Системата за безболезнена смяна на кливера на бушприта е проста: хоризонтално добре опънато 3-милиметрово стоманено въже между вантата на гротмачтата и щага на кливера позволява да се закачат последователно всички ракскарабини на кливера. Така цялото ветрило може да се пренася, плъзгайки се по това 3-милиметрово въже до края на бушприта (и обратно), без вятърът или морето да могат да го изтръгнат от ръцете.


#	Ветрилна площ
	Голямата поука, която си взех от предишното плаване Таити — Аликанте, бе относно необходимостта да имам възможност да регулирам площта на ветрилата си при всякакво време. По времето на Таити — Аликанте „Джошуа“ наистина не беше подготвена по тази точка, като най-малкото й ветрило (щормовият кливер) беше 8 кв.м и гротът на последния ред рифове — 18 кв.м. При сегашното плаване гротът, рифован на последния ред, бе 6 кв.м, бизанът на последния ред — 5 кв.м, и имах всичко необходимо, що се отнася до предните ветрила с минимални площи, когато ставаше нужда. Това ми позволи да плавам спокойно по време на цялото пътешествие, никога с излишна ветрилна площ, рядко недостатъчна и винаги с възможност да приспособя площта на ветрилата към новите условия на времето.
	Долните схеми илюстрират голямото значение на този комплект малки ветрила и всички възможности за приспособяване, които дават многобройните редове рифове, последният от които се намира високо.
	{img:platna.png}
	В зоната на пасатите: Грот: 35 кв.м с три реда рифове. Бизан: 20 кв.м с три реда рифове. Стаксел: 18 кв.м с три реда рифове. Голям кливер: 22 кв.м или малка геноа: 35 кв.м.


	Високи ширини (хубаво време)
	Малък грот: 25 кв.м с три реда рифове. Малък бизан: 14 кв.м с три реда рифове. Малък кливер: 15 кв.м от лек тергал. Голям стаксел: 28 кв.м. Щормовият кливер е навит стегнато върху леера на бушприта.


	Високи ширини (силен вятър)
	Грот, рифован на първия ред: 18 кв.м. Бизан, рифован на първия ред: 12 кв.м. Стаксел, рифован на първия ред: 12 кв.м. Кливер с един риф. Но впоследствие предпочитах да рифовам кливера с площ 15 кв.м и да чакам вятърът да се усили още, за да го сваля съвсем и да вдигна щормовия кливер на негово място.


	Високи ширини (силен вятър или умерени пристъпи с тенденция за падане на вятъра)
	Грот, рифован на втория ред: 12 кв.м. Бизан, рифован на втория ред: 8 кв.м. Стаксел, рифован на втори ред: 6 кв.м. Щормови кливер — 5 кв.м.


	Високи ширини (бурен вятър или шквалове при развълнувано море)
	Грот, рифован на третия ред: 6 кв.м. Бизан, рифован на третия ред: 5 кв.м. Щормови кливер — 5 кв.м. Стакселът е свален, защото третият му ред се взима много сложно. Често е заменян от малък стаксел — 7 кв.м с рифове.


>>	Авторулеви

	За десет месеца по море управлявах с щурвала само около един час, преди остров Тринидад, почти толкова време при входа на Хобарт и Кейптаун, а после — през втората половина на една нощ, вследствие на последното преобръщане в Тихия океан, защото не смеех да изляза да сменя флюгера, който се беше счупил тогава. И най-сетне управлявах, за да вляза в протока Папеете и да хвърля котва.
	Схемите показват различните типове авторулеви устройства според формата на кърмата. Основният принцип винаги е един и същ, той отговаря на духа на морските пътешествия и може да се обобщи така: „простота, здравина“.
	{img:avtorulevi.png}
	Двете дървени опори А и Б са завинтени за транеца и са свързани о оси (стебла) с нарязана резба.
	{img:avtorulevi_ivo.png|#Авторулево устройство на Иво.}
	Посоченото с пунктир въже обвива и се задържа за дървения диск на флюгера, минава през блоковете А и А{sup}1{/sup} и завършва на края на късия румпел на външния рул. Това е 6 мм тергалено въже. Регулирането става с помощта на закрепващата утка, поставена на края на късия румпел.


	За фрегата от формувано дърво „Чалиндж“ на Хенри в „Влааг“ на Иво флюгерът действува на допълнителен рул чрез лостова система. Главният рул тогава е привързан по оста на яхтата, а курсът се коригира от допълнителния.
	{img:avtorulevi_henri.png}
	При „Офелия“ на Ив Жонвил и „Джошуа“ флюгерът пряко управлява флетнера. Тогава той действува на главния рул, чийто румпел е оставен свободен.
	{img:avtorulevi_1.png}
	При „Мистрал“ на Хулио Вилар (един сериен супер Мистрал) е смесица между „Чалиндж“ — „Джошуа“: допълнителен рул като при „Чалиндж“ и върху главата на флетнера — флюгер като при „Офелия“ и „Джошуа“.
	Тези скици не са ограничаващи, всяка от тях може да бъде променена, за да се приспособи към яхтата, която й подхожда. Тази на „Джошуа“ е добра, но не съвършена. И наистина флетнерът е по-дълъг от главния рул и може да закачи нещо в някое пристанище, да закачи в морето лаглина, някое рибарско въже (никога не е закачал водорасли, защото те са на повърхността). Авторулевият на „Офелия“ е на същия принцип (флюгер, който действува пряко на флетнера без промеждутъчна механична предавка, като румпелът на главния рул е свободен), но флетнерът е разположен далеч от перото на руля и рамото на силата несъмнено действува по-добре при много слаб вятър. Освен това няма опасност да закачи някое въже в пристанище или рибарската корда за дорадите.
	Заб. Когато флюгерът е монтиран директно върху главата на флетнера („Мистрал“, „Офелия“, „Джошуа“), наложително е точката, в която лежи флюгерът, да съвпада с пресечната точка на осите на въртене на главния рул и на флетнера. Иначе той няма да действува, яхтата ще лъкатуши и няма да следва курса си. Последната скица представя лошо конструирано авторулево устройство.
	{img:fluger.png}
	Тук конструкцията е правилна, тъй като оста на флюгера се намира в точката на пресичане на осите на въртене на флетнера и руля.
	Хенри Еймъл ще ме извини за тази лоша скица на яхтата му… Хулио беше тръгнал и трябваше да рисувам по памет…
	Заб. Железните обкови, които поддържаха допълнителния рул, бяха направени много по-здраво, отколкото е представено на скицата.
	{img:rumpel.png}
	Включване на румпела към щурвала на „Офелия“ и „Джошуа“, което позволява бързо закачане или освобождаване.


>>	Високите ширини

	За десет месеца цялото плаване бе 37 455 мили според обедните определяния. През осем последователни месеца това прави около 29 000 мили в зоната на западните ветрове, която се ползува с лоша слава. За сравнение по време на плаването Таити — Аликанте „Джошуа“ бе останала във високите ширини само месец и половина (от 10 декември до 28 януари), пет пъти по-малко, отколкото при дългия път, и само с пет-шест хиляди мили, изминати в опасни води. Но докато морето бе постоянно развълнувано през миналото пътешествие, по време на това плаване — повече от една околосветска обиколка — то бе относително спокойно и често дори много хубаво: без съмнение случихме необикновено лято. Само при повторното преплаване на Индийския океан с приближаването на зимата стана опасно в продължение на два месеца.
	По време на пътешествието Таити — Аликанте преживях страхотна буря, която продължи доста, дължеше се на две депресии, но само с един нокдаун съвсем малко под хоризонталата. Основната опасност при тази буря идваше от вторичните югоизточни вълни, породени от първата депресия, след като беше отминала. После втората депресия предизвика изключително високи западни вълни, по които „Джошуа“ се опитваше да сърфира със свалени ветрила. Тогава можеше да се забие във вторичните югоизточни вълни, породени от първата депресия. В тази буря „Джошуа“ щеше да се преобърне, ако не управлявах така, че да посрещна западните вълни под ъгъл 15-20° отляво на кърмата. Тази маневра имаше двоен ефект:
	1.Тъй като атакувах определено отстрани вторичните югоизточни вълни, разбъркани сред развълнуваното отвсякъде море, рискът да ударя някое от тези хълмчета бе намален. (Ако при сърфиране се забиех с носа в едно от тези хълмчета колкото голяма купчина пясък, „Джошуа“ щеше да се преобърне. Това за малко щеше да й се случи преди възприемането на този начин.)
	{img:buria.png|#Бурята от Таити — Аликанте.}
	В положение А „Джошуа“ можеше да се преобърне напред, удряйки се във вторична югоизточна вълна.
	В положение Б „Джошуа“ посреща главното западно вълнение 15-20° отляво. Следователно държи курс 70–75, което й дава възможност да не забие вълнореза си във вторичните вълни от югоизток. От друга страна, в положение Б опасността от сърфиране е по-малка. Колкото по-малко се сърфира, толкова по-малка е опасността яхтата да се преобърне напред.


	2.Способът да се посрещнат главните вълни под ъгъл 15-20° спрямо лявата кърмова част предизвикваше рязко накланяне, когато яхтата се спускаше по склона. Тогава дясната скула на носа се опираше във водата почти като ска или като изпъкнала лъжица. Това пречеше на вълнореза да се забие в някоя вторична вълна (вж. схемата).
	По време на Таити — Аликанте претърпяхме само един нокдаун малко под хоризонталата, въпреки определено по-тежките условия, отколкото по дългия път.
	По време на дългия път нямаше нито една изключителна буря, както при плаването Таити — Аликанте, в замяна на това имаше три нокдауна с мачти хоризонтално или малко под повърхността на водата и четири сериозни нокдауна с мачти доста под хоризонталната плоскост с кил 30° и дори веднъж 40° над водата. Тези последни четири нокдауна станаха при второто преплаване на Индийския и Тихия океан. Първите два бяха в Индийския океан на интервали 10–12 дни. _Причината бе прекалено голямата скорост на яхтата за силно развълнуваното тогава море._
	Последните два в Тихия океан бяха предизвикани от _блуждаещи сриващи се вълни._
	При всички тези случаи „Джошуа“ се движеше с повече от 6 възла под намалени ветрила. Първите два ще се наричат Индийски океан, вторите два — Тихи океан. Яхтата винаги се изправяше за две-три секунди, което е нормално за всички яхти с баластен кил.


>>	Индийски океан

	Двата нокдауна станаха през нощта при бурен попътен вятър. Бях легнал на койката, но не спях. Това, общо взето, се случва, когато нещо витае във въздуха: човек е тук, на койката, не истински напрегнат, но в някакво очакване. Тялото ти си почива, а духом си на палубата, наблюдаваш, сравняваш, преценяваш вятъра и морето. Първия път „Джошуа“ летеше с попътен вятър с 6 възла под малкия кливер с площ 7 кв.м и малкия стаксел — 5 кв.м, със смъкнати грот и бизан.
	Когато легна, сигурен съм, че не беше поради сриваща се вълна, щях да разпозная шума и да усетя притъпения удар. Тогава нямаше нищо подобно, яхтата се наклони и се разлетяха куп предмети. Не разбирах как е станало.
	Втория път, десет-дванадесет дни по-късно, се случи същото. Тогава, преди дължината на нос Лиуин, в края на друга буря, „Джошуа“ се движеше може би малко по-бързо. Пак нямаше шум от разбиваща се вълна. Не разбирах.
	Мисля, че няколко дни по-късно намерих отговора: бях на палубата, попътен вятър със сила 6–7 бала, _много висока вълна,_ скорост 6,5 до 7 възла, лъкатушеща бразда поради резките завои. Внезапно яхтата ускори хода си по склона на една вълна и започна да качва, като силно се наклони. Подветрената част на палубата се скри под водата (15–20 см под повърхността) и ясно усетих как яхтата спря, като в същото време се наклони още. Не се случи нищо, наклоняването не надмина тридесетина градуса, флюгерът на авторулевия върна яхтата на курса й, но усетих съвсем ясно, че трябваше още малко, за да стигнем и по-далече.
	Сега смятам, че когато вълните са много високи, е за предпочитане при включен авторулеви с възможно най-малко ветрила да се намали чувствително скоростта: да е достатъчно, за да може рулят да реагира веднага и да се намалят рисковете яхтата да полети шеметно по някой стръмен гребен, защото ако яхтата качи при рязък завой, и то с крен, може да стане опасно за мачтите.
	Искам да отбележа, че яхтата може да полети шеметно по склона само ако има вече известна скорост: дъска, която плава сред много големи вълни, ще остане на същото място. Но ако някой я бутне малко напред, точно в подходящия момент, тя ще може да сърфира. Тъй като една яхта не е конструирана като дъска за сърф, тя може да продължи пътя си, без да рискува да полети шеметно, при условие че не надминава определена граница на средна скорост, зависеща от височината на вълните. Тази граница зависи от яхтата и от морето. Под 6 възла (по-скоро 5 възла, отколкото 6) „Джошуа“, общо взето, е в безопасност. Възможно е при тези условия яхта с дълъг кил да е по-малко склонна да „качва“, отколкото яхта със същата дължина, но с къс кил. Но колкото повече плавам и колкото повече научавам, толкова повече преценявам колко малко зная, как всичко може да се промени в зависимост от морето и яхтата. Морето ще остане винаги Великият непознат. Понякога е развълнувано, но не е прекалено коварно. Ала не толкова развълнувано седмица или месец по-късно, то може да стане много опасно поради няколко кръстосани вълни или поради някоя непредвидена или непозната причина. Този, който може да напише наистина добра книга за морето, по всяка вероятност още не се е родил или вече е изкуфял, защото би трябвало човек да е плавал сто години, за да познава морето добре. Обаче книгата на Адлърд Коулс „Плаване в тежко време“ е успех, защото авторът не твърди нищо категорично и дава многобройни факти, оставяйки всеки сам да съди и преценява собствените си наблюдения.
	Например спокойно казвах малко по-горе, че яхта с баластен кил непременно се изправя за няколко секунди, ако се е катурнала.
	Грешка: току-що научих, че около 60-ия паралел южна ширина „Дамиен“ е останала пет минути с кил във въздуха заради една сриваща се вълна. „Дамиен“ сигурно щеше да остане в това безизходно положение до страшния съд, ако друга сриваща се вълна не бе ударила корпуса и не бе тласнала яхтата да се изправи. Следователно една яхта не може да се изправи сама, ако килът й е на 90° над водата. Необходимо е да има и известен ъгъл с вертикалата, преди възстановяващото рамо да стане достатъчно за връщане на яхтата в нормално положение. Същото приключение се случило със „Син Куин“ (Кралица на морето) на Вос: килът останал във въздуха тридесетина секунди, ако добре си спомням… но мислех, че това е такава невероятна случайност, която не би се повторила никога в историята на ветроходството.


>>	Нокдаун в Тихия океан

	Никоя буря по време на дългия път не продължи повече от тридесет и шест часа. Всеки път бе отделна депресия. Когато бе отминала, можеше да последва друга, но между двете имаше достатъчно време, така че „Джошуа“ не се озова в обсега на двете едновременно, както стана по време на Таити — Аликанте.
	Ще говоря за тези бури най-общо, ще кажа какво зная за тях, какво виждам, какво чувствувам, какво правя обикновено. Отначало обща характеристика на обикновена буря.
	1. Депресиите във високите ширини се движат от запад на изток. В южното полукълбо вятърът се върти около центъра по посока на часовниковата стрелка. Скоростта на преместване на центъра на депресията на изток варира между 10 и 20 възла. Тази скорост често става много по-голяма във водите край нос Хорн.
	2. Повечето от тези депресии се движат на юг от 50-ия паралел. Следователно малка яхта с размери като нашите по принцип трябва да се намира на север от траекторията, тъй като рядко се слиза под 43-ия паралел освен при заобикалянето на нос Хорн.
	3. Колкото човек е по-далече от центъра, толкова бурята е по-слаба. Приближаването на депресия се предсказва от падането на барометъра или от трепкането на стрелката: човек чувствува, че нещо ще се случи*. Тогава от изток изменям леко курса на север, за да запазя възможно най-голямо разстояние между себе си и центъра на депресията. Да изменя курса леко на север значи да плавам с курс 75–80.
	[* Илюстрираната книжка на Алън Уотс „Бърза прогноза за времето“ ми помогна изключително много да чувствувам нещата, наблюдавайки облаците предвестници. Според мене _това е един шедьовър._ Тази книга ми даде възможност да не се безпокоя, когато не си струва. — Б.а.]
	4. Депресията приближава. Тя не е вече много далече на югозапад. Вятърът, който беше слаб от север, се усилва от северозапад. След няколко часа духа много силно. Морето се вълнува, но не е опасно за 12-метрова яхта и се опитвам да поддържам курс леко на североизток, за да не се приближавам прекалено много до траекторията.
	5. Депресията продължава да се премества на изток, следователно след известно време се намира на юг от яхтата, и то по-близо отпреди, въпреки курса, с който целях да се отдалеча възможно най-много. Но все пак съм малко по-далече от центъра, отколкото ако бях продължил право на изток от предния ден или от два дни.
	Сега, когато центърът се намира точно на юг, западният вятър е много силен и основното западно вълнение, което обикаля света от началото на летоброенето, става огромно. Още повече че северозападното вълнение, предизвикано от първата фаза на бурята (вятърът духаше от северозапад, преди да обърне от запад), се кръстосва със силното западно вълнение. Това предизвиква понякога _огромни_ вълни. Сега наистина става опасно: дълги западни вълни от основното вълнение, а отгоре на това северозападни сриващи се вълни. Тези северозападни вълни често са много силни и се случва да променят малко посоката си, като се разбиват, и да удрят почти от север-североизток. Ето защо, когато бурята премине във фазата си запад, предпочитам да променя курса на изток-югоизток, за да не рискувам да бъда преобърнат от някоя блуждаеща сриваща се вълна, идваща от северозапад.
	Когато северозападната фаза на бурята е умерена и краткотрайна, блуждаещите сриващи се вълни не траят дълго и не са много големи. Във всеки случай, щом задуха западен вятър, вече няма опасност яхтата да се приближи до центъра, защото депресията продължава пътя си на изток по-бързо от яхтата. Тогава смятам, че от този момент нататък е по-благоразумно да се промени курсът леко на изток-югоизток.
	6. Депресията се намира все още южно от яхтата. Продължава пътя си на изток. Тогава вятърът духва от запад-югозапад и оттам обикновено е най-силен. Небето се прояснява, а морето е силно развълнувано, понякога много бурно. По принцип това продължава само няколко часа — три, шест, осем часа или повече, зависи от скоростта й на движение, от силата й, от куп неща. Тогава най-разумно е вече да съм променил курса и определено да падна леко на юг, запазвайки основната си посока на изток, защото ако основното вълнение от североизток е силно, допълнителните вълни, дошли отляво, понякога могат да бъдат много големи. Ясно, че тези сриващи се вълни от северозапад могат да се разбият далече пред или след яхтата, има място и отстрани, но понякога се случва да се разбият направо отгоре. Така станаха двата последни нокдауна в Тихия океан с мачти под водата и кил 30-40° над хоризонталната линия.
	Първият _нокдаун_ в Тихия океан не беше по моя вина: бях отминал Нова Зеландия и държах курс на североизток, като остров Чатъм беше недалече отдясно (на около 60 мили), когато бурята премина в западната си фаза. Не можех да променя курса, без да се изложа на опасността от рифовете, още повече че морето беше много опасно, за да си позволя да изляза със секстанта, и значи не бях много сигурен за местоположението си. Това се случи на 44-ия и 45-ия паралел. Много бързах да стигна по-благосклонни ширини, след като няколко дни по-рано бях отминал Нова Зеландия южно от 49-ия паралел.
	Но последният нокдаун бе още по-сериозен, само на 34° южна ширина, две седмици преди Таити. Тогава беше изцяло по моя вина: тъй като вече бях в умерените ширини, мислех, че се касае за някаква прощална буря, колкото да бъде спазен принципът. Затова, когато бурята премина в западната си фаза, не бях променил курса, стремейки се по-скоро да стигна пасатите. И „Джошуа“, която продължаваше пътя си на североизток, се намери с кила нагоре най-малко 40° над водата: голяма блуждаеща вълна от северозапад, много шум и куп неща по тавана, щормовият кливер и малкият стаксел — разкъсани, счупен авторулеви. Излязох бързо, включих щурвала и управлявах отвътре до зори.
	{img:shtorm.png}
	1. Депресията се намира югозападно от яхтата. Следователно за яхтата ще има северозападна буря.
	Северозападното вълнение засега не е опасно и яхтата се възползува от това, за да държи курс на изток-североизток, така че да се намира малко по-далече от центъра на депресията, когато тя премине в южната си фаза.
	Заб. Във високите южни ширини картата се гледа с Южния полюс нагоре. Така че на тази скица юг е горе, север — долу, изток — отляво и запад — отдясно.
	2. Сега депресията е южно от яхтата. Значи бурята е минала във фазата си запад на запад-югозапад. Силен вятър.
	Яхтата, заградена с кръгче, умело маневрира, променяйки курса си на изток-югоизток, за да не посреща сриващите се вълни косо.
	Яхтата, заградена с пунктир, прави грешка: не е променила курса си на изток-югоизток и може да бъде катурната от някоя блуждаеща сриваща се вълна, идваща отляво. Именно това се случи с „Джошуа“.
	А. Блуждаещи сриващи се вълни, понякога огромни, предизвикани от кръстосването на голямото западно вълнение с основното северозападно вълнение.


>>	Курсът във високите южни ширини

	Във високите ширини бурен източен вятър рядко ще развълнува изключително морето дори ако е много силен. Следователно е възможно да се поддържа курсът без опасност яхтата да бъде преобърната от някоя много голяма сриваща се вълна, защото тук те са умерено големи и яхтата, било то 12-метрова яхта или много по-малка, може да се възползува от защитата на раздвижената от дрейфа вода. „Джошуа“ обикновено поддържа курс с грот на последния ред рифове и малък стаксел, натегнат с обратния шкот.
	Раздвижената от дрейфа вода успокоява вълните, както би ги успокоил пласт масло.
	Картината би била много по-различна при бурен западен вятър, който духа по посока на силното вълнение от запад, винаги присъствуващо във високите южни ширини. Под напора на един силен вятър това вълнение може да стане огромно, с гигантски сриващи се вълни, които никаква раздвижена от дрейфа вода не би могла да успокои: най-малкото що се отнася до 12-метрова яхта с голяма водоизместимост.
	В северното полукълбо вълните, предизвикани от бурен западен вятър, по принцип са по-малки, благодарение на сушата (Америка и Азия); много рядко яхти, поставени в дрейф, са били прекалено грубо подхвърляни (рядко не значи никога). В „Плаване в тежко време“ могат да се видят вълни, при които нито една яхта не би издържала с дрейфуване. Обаче тези снимки са правени в Атлантически океан между 30 и 35° северна ширина.


>>	Гигантски вълни

C>
	„Странно е, но е истина: във високите южни ширини вълните достигат понякога 15 м височина и 600 м дължина и се движат една след друга, безспир, като понякога някоя необикновено висока вълна се издига много над другите и се вижда как приближава.“
@	(Откъс от „Носхорновците“, капитан Джонс.)
C$
	Всички, които плават, са забелязали случайното преминаване на вълни, които са значително по-високи от останалите. Срещат се дори и в Средиземно море. Предполагам, че тези ненормално големи вълни са предизвикани от застигнали се няколко вълни, движещи се с различна скорост. В морето има от всичко по малко: основно вълнение, остатъчно вълнение от предишни бури или предизвикано от някоя далечна депресия.
	{img:valni.png}
C>
	„Една вълна мина под «Цу-Ханг» и тя леко се завъртя. Берил коригира лесно курса и стигайки до дъното на падината, погледна назад, за да види как ще посрещне следващата вълна. Точно зад яхтата се издига водна стена, толкова широка, че не се виждат краищата й, толкова висока и стръмна, че Берил разбира веднага: «Цу-Ханг» никога няма да може да я изкачи. Тази вълна не се разбива като предишните, а водата се стича по предната й страна като водопад.“
@	(Откъс от „Един път стига“, Майлс Смийтън.)
C$
	Как се е образувала тази водна стена, която е забила „Цу-Ханг“, помитайки двете мачти и dog-house*, за да остави яхтата наполовина пълна с вода, почти потъваща, с отвор от 2 м там, където се намира каютата? Може би застигането на няколко успоредни вълни точно в най-неподходящия момент? Склонен съм да го приема. Но може би някои гигантски вълни имат съвсем друг произход: възможно е например това да е силното вълнение, предизвикано от преобръщането на някой айсберг далече на юг. Това, разбира се, е само предположение, но в морето има толкова странни неща. Впрочем айсбергите могат да се преобръщат, това е добре известно. Има и ледници, от които могат да паднат огромни блокове в морето.
	[* Американски ветроходен термин — означава главен входен люк, издигнат над палубата, обикновено с плексигласово покритие, купол. — Б.пр.]
	Трябва да се отбележи, че злополуката с „Цу-Ханг“ се случи на 98° западна дължина и 51°20‘ южна ширина, малко по-навътре от крайната граница на айсбергите според американските справочни карти за месеците декември, януари, февруари.


>>	Проблеми при плаване

#	Астронавигация
	Използувах английските таблици АР 3270 (които съответствуват на американските НО 249). Необходими са трите тома (два за слънцето — планетите — луната и един от звездите), за да се обхване цялото земно кълбо. Линия на положението се определя много бързо, много по-бързо, отколкото с набора таблици „Диомгар-Батай“: една-единствена входна величина са звездите, две за слънцето и планетите при таблици НО 249, докато при „Диомгар-Батай“ са необходими осем или девет параметъра, следователно повече време и възможности за грешки.
	Трябва да отбележа, че изданието на таблиците НО 249 от 1963 година позволява да не се използуват ефемеридите до 2000 година. Тези таблици НО 249 са издадени от Американската морска океанографска служба. Морис Оливо в „Астрономическа навигация за всички“ (изд. „Компас“) и Оливие Щерн-Вейрин в „Самотник или не“ (изд. „Арто“) обясняват определянето на географското положение на яхтата съвсем простичко и практично.


#	Секстант
	Добре е оптическата тръба на един секстант да се маха лесно, за да може да се наблюдава едновременно с две очи, когато морето е бурно или когато се снема височината на звездите. В началото на нощта хоризонтът се вижда много по-добре, ако двете очи са отворени.
	По време на това плаване само три пъти определих мястото си по звездите, защото имаше достатъчно слънце, а проблемите с навигацията са прости в открито море. Ето защо се задоволявах с една линия на мястото по слънцето сутрин и една кулминация на обяд, освен по крайбрежието, когато следобед определях още една линия на мястото. Трябва да се помни, че при следобедните определяния има известен процент грешки вследствие на по-голямата рефракция, особено в топлите морета. При звездите няма рефракция и определянията могат да бъдат невероятно точни (по-малко от половин миля, понякога четвърт миля), а това е ценно край ниски брегове и атоли. Тук нощните определяния могат да се окажат най-важни, ето защо наблюдението със секстанта трябва да е добро. Без оптическа тръба, с две отворени очи често съм правил много точни определяния по звездите в безлунна нощ по време на предишните ми плавания. Това щеше да е невъзможно с оптическата тръба.


#	Времето
	Четири секунди грешка на хронометъра дават 1 миля грешка при определянето. Една минута грешка прави 15 мили грешка във водите около екватора и около 12 мили в умерените ширини. Откакто съществува радиото, няма вече проблеми и може да се плава дори и с будилник. За точно време използувам радиостанцията на форт Колинс (W,W,V), която дава точно време по Гринуич на всеки 5 минути през цялото денонощие на 5000, 10 000, 15 000 и 20 000 килохерца. Чувах я по време на цялото плаване. За тази цел използувах радиоприемника „Текнифранс“, който е на борда от осем години.
	А що се отнася до хронометрите, използувам големия часовник „Фред“, който работи с малка живачна батерия. Той редовно изоставаше с 3 секунди на денонощие и батерията му издържа около шест месеца. Когато се изтощи, я смених. Този голям часовник много ми харесваше, защото благодарение на големите му стрелки можех да виждам секундите от кокпита. Имах и един водонепроницаем автоматичен часовник „Ролекс“, не го свалих от ръката си по време на цялото плаване и каишката му не се скъса, както се опасявах. Много точен и надежден часовник, служех си само с него при засичането, защото можех да го използувам в което и да е кътче на палубата, където бях в момента на наблюдението.
	Трябва да се отбележи, че съществува относително ново устройство на часовник без балансьор, чиято точност била гарантирана до една секунда на денонощие.


#	Компас
	На яхта със стоманен корпус компасът силно се влияе от металната маса. Дори да е направено добро унищожаване на девиацията за дадена зона, компасът може да затанцува в други области, където склонението е различно: в този случаи не е достатъчно да се прибавят или извадят градуси за магнитно склонение, за да се получи точно показание, а цялата девиация на компаса трябва да се преработи. И за да се усложнят още повече нещата, се добавя и клатенето, което прави всичко още по-неточно. Ето защо предпочетох да опростя всичко: на борда на „Джошуа“ има един компас на края на койката (той не е верен, но показва промените в курса) и един компас за пеленговане „Вион“ в кокпита. На нито един от тях не е унищожена девиацията. Дори изхвърлих магнитите. Когато стоя изправен в средата на кокпита и държа компаса възможно най-високо, показанията му са точни. Освен това често сверявам курса си по азимутите на слънцето и звездите, особено когато приближавам суша. С таблиците НО 249 е детинска работа (няма нужда от секстант), само един поглед към часа, отваряш таблиците и тридесет секунди по-късно имаш азимута на слънцето или на звездата.
	Всичко това, признавам го, е малко „любителско“. И все пак е много по-добре, отколкото да разчитам на компас с унищожена девиация на стоманена яхта. Още повече… това съответствува на темперамента ми, който ме подтиква да чета пътя си в небето и по знаците на морето, а не да следя намагнитената стрелка. Но ако трябваше да плавам често в Ламанш или други подобни места, пълни с мъгла, скали и течения, бих постъпил като Жан-Луи Мартине, който бе инсталирал компаса си на топа на мачтата на „Йорана“ (9-метров стоманен тендер), далече от металните части, с електронен репитер в кокпита. Той монтира това съвършено устройство с много малко разходи, защото си го измайстори сам най-добросъвестно.


#	Метеорологични прогнози
	За Ламанш, Бискайския залив, нос Добра Надежда и Австралия записвах на касетофона си метеорологичните прогнози от радиото. Това ми даваше възможност да прослушвам отново лентата и да почувствувам по-добре общото развитие, защото не изтривах прогнозите за предишните дни.
	След известно време един касетофон може да загуби звуковите си качества и да ни се стори, че високоговорителят е повреден. Впоследствие научих, че е достатъчно да се избърше леко главата на касетофона (един вид издатина, която притиска лентата) с тънка хартия, за да се оправи качеството на звука: главата се беше замърсила твърде много. Научих също, че съществуват касетки, наречени „почистващи“, те отстраняват частичките, които са се полепили върху главата на касетофона. Трябва да се помни също, че касетките от 60 минути по принцип са по-добри от тези от 90 или 120 минути.


#	Принадлежности на фирмата „Гойо“

	Лебедките и ракскарабините „Гойо“ напълно ме задоволиха. Разглобих лебедките след плаването: нови. Освен това те са с проста и здрава конструкция и въпреки цената си струват определено по-евтино от много други лебедки. Лебедките „Гойо“ бяха подарени на „Джошуа“ от производителя, но повтарям, че с тези редове не им се отплащам за услугата, ако не можех да ги препоръчам на ветроходците, не бих говорил за тях. Смятам, че е необходимо да се внимава много при монтирането на лебедките, да се изолира добре основата им чрез леко заваряване към стоманата на яхтата, за да се избегнат рисковете от корозия. За целта използувах „Бостик“, черна паста на каучукова основа в пластмасови туби, и четирите закрепващи болта бяха целите намазани. Същите предпазни мерки трябва да се вземат и за бронзовите лебедки.
	Ракскарабините „Гойо“ ме изненадаха. Тези на големия стаксел, който се използуваше почти винаги благодарение на трите му реда рифове, изкараха 34–35 000 мили почти без следа от износване (тъй като стакселът се скъса преди края на плаването). Класически ракскарабини от месинг по всяка вероятност не биха издържали и една трета от това: по време на миналото пътешествие съм виждал как се износват при едно обикновено прекосяване на Атлантическия океан. Не трябва да се забравя, че безветрията подлагат ракскарабините на сериозно изпитание; тогава те се износват най-много вследствие на триенето в щага. На тези, които използуват ракскарабините „Гойо“, препоръчвам да ги потопят за няколко дни в масло, преди да ги монтират на ветрилото; малко е мазно през първата седмица, но това гарантира съвършено действие за дълго време. Когато използувам ракскарабините „Гойо“, предпочитам да взема един номер по-големи, това дава възможност на ветрилото да се спуска по-лесно, ракскарабините, които са съвсем по мярка, могат и да се заклещят при сваляне на ветрилото: 10-милиметрова ракскарабина за фал от 8 мм ми се струва най-разумно решение.


#	Неръждаеми скоби (шегели) за бързо съединяване без резба
	По време на цялото плаване си служих с тях за халсовите и фаловите ъгли на кливерите и стакселите (8-милиметрови скоби) и бях напълно доволен. Тези скоби, изработени от фирмата „Вишар“, винаги са се освобождавали без помощта на клещи и не са се разхлабвали. Освен това няма опасност да се загуби щифтът, тъй като той не може да излезе напълно от скобата: значи една грижа по-малко.
	По мое мнение неръждаемата скоба за бързо съединяване без резба е междинно решение между обикновената галванизирана скоба с резба — шегел, и свръхбързата състезателна система, при която е достатъчно да се натисне с палец, за да се освободи скобата. При регати последната система е доказала предимствата си, но скобата е от месинг, а аз нямам доверие в месинга, защото изисква продължителни усилия.


#	Фенер (корабни светлини)
	По морските пътища използувах един малък фенер с увеличително стъкло (мисля, че диоптрово е точната дума). Това е газена лампа, чието стъкло концентрира светлината на фитила, вместо да я остави да се разсее, както би станало с обикновено стъкло. Светлината на този фенер стига много по-далече, отколкото светлината на голям фенер, а освен това той гори много малко газ (около 4 супени лъжици на нощ). Този фенер никога не угасна от вятъра и за него съм чувал само хубави неща. Бях го закрепил на люка на задната кабина, значи много ниско, за да не бъде закрит от някое ветрило, защото кливерите и стакселите имат _относително_ високи шкотови ъгли. На това място той се виждаше от всички точки на хоризонта, леко затулен от бизанмачтата, защото беше поставен на 70–80 см пред нея. Но при леките отклонения от курса светлината на фенера сигурно се виждаше на интервали и отзад, а това даваше възможност да се привлече вниманието на някой кораб. Но по принцип никога не спя дълбоко, когато съм в близост до морските пътища; само се изтягам от време на време в кокпита, за да си почина, без да влизам в каютата. Освен това се старая да пресичам морските пътища под прав ъгъл, за да се озова по-бързо от другата страна. (Главните морски пътища са отбелязани на справочните карти.)
	Когато времето е лошо и морето бурно, предпочитам да използувам лампа от 250 свещи, тя наистина се вижда от много далеч и освен това около нея има ореол. Консумация: 1 бутилка газ на нощ.


#	Филми и снимки
	Въпреки че това не е част от мореплавателското снабдяване, трябва да кажа няколко думи и по този въпрос. Бях снабден с японски фотоапарат за подводно снимане „Никон“, подарен от „Сънди Таймс“. Никакви проблеми, правех хубави снимки, без страх от водните пръски. Кинокамерата ми беше 16 мм, марка „Болийо“. Беше ми горещо препоръчана от Ървинг Джонсън, който е обиколил седем пъти света под ветрила на борда на знаменитата „Янки“ и има голям опит в снимането по море. Не съжалявах, че послушах съвета му: тази много лека кинокамера ми позволи да заснема трудни за хващане моменти от бушприта и особено от мачтите; на практика не развалих нито един кадър, въпреки че ми липсваше опит, благодарение на много доброто качество на обективите (75 — 25 — 10) и на вградената фотоклетка, която дава възможност да не се правят грешки с отвора на диафрагмата. За да заменя малката акумулаторна батерия от кадмий-никел, която след петнадесетина кинофилма трябва отново да бъде заредена от електрическа мрежа или с помощта на генератор, ми бяха приготвили кутия с пет кръгли стандартни батерии за мощен прожектор за гмуркане. Пет батерии „Уондър“ 1,5 волта ми послужиха за 10–12 кинофилма с по двадесет и четири кадъра в секунда. Това ми осигуряваше почти пълна автономност, защото батериите, които ми остават от наличния запас, натоварен преди три години, все още работят отлично.


#	Ботуши
	Гумените ботуши съхнат лесно, след като се намокрят, достатъчно е да се избършат с парцал отвътре. Тези, които са подплатени с кожа или плат, остават влажни.


#	Къси вълнени чорапи
	Един найлонов плик върху късите чорапи, пристегнат с малък ластик на глезените, дава възможност да се движа удобно в каютата, когато подът е влажен, а това често се случва, когато влизам с мушама след някоя маневра или престой на палубата. Лойк ме посъветва да взема и пакет вестници: няколко разстлани на пода листа попиват водата. По тях може да се ходи, без да се подхлъзваш, резултатът е _отличен_ и тези вестници могат да останат едно денонощие, а после се слагат нови. Дори ми се е случвало да оставям вестниците по няколко дни, преди да стане нужда да ги сменя.
	Жан Риволие ми даде подплатени терлици от някаква найлонова материя с много меки кожени подметки, които използувал по време на полярните експедиции на Пол-Емил Виктор. Много е приятно, като се носят в каютата, и много топлят. С тях няма нужда от найлонови пликове.


#	Ръкавици, ръкавици с един пръст
	Имах кожени ръкавици за отвън и ръкавици само с един пръст за каютата. Дори мокри, ръкавиците „за отвън“ топлеха ръцете.


#	Вътрешно отопление
	Никакво. Вместо него — топли дрехи. Трябва да се каже, че металната яхта е наистина водонепропусклива като консервна кутия — което е прибрано сухо в някой шкаф, се изважда винаги сухо.


#	Напукани ръце
	Състоянието на ръцете е от голямо значение. С напукани, болезнени пръсти човек се въздържа да направи някои необходими манипулации и нещата стават по-бавно. Освен това състоянието им почти винаги се влошава. Преди няколко години, по време на един курс по ветроходство в Средиземно море, напуканият среден пръст на дясната ми ръка ме измъчваше много и станах почти неспособен да натегна някой шкот.
	При сегашното плаване обаче се грижех много за ръцете си, използувайки анкерпласт при най-малкото съмнение. Махах го през нощта, изплаквах добре ръцете си със сладка вода и натривах началните напуквания с индийски мехлем, след като бях опитвал други два мехлема, които не ми действуваха така добре. В крайна сметка през тези десет месеца по море нямах никакви неприятности, но винаги бях нащрек що се отнася до ръцете.


#	Прясна риба
	Влачех постоянно лага „Вион“ за изпитване качеството на материала му и не можех непрекъснато да влача и въдица, защото се страхувах, че ще се заплете в лаглина. Условията в морето, които, общо взето, бяха добри при първата околосветска обиколка, ми позволиха да влача въдица през една трета от времето и по-специално през цялото първо прекосяване на Индийския океан. Обаче хванах само две доради в зоната на пасатите в Атлантическия океан и две риби тон по 7–8 кг във високите ширини. Общият улов на прясна риба щеше да е по-добър, ако имах възможност да влача едновременно две-три въдици, както правя обикновено. Но все пак в тези ширини не трябва да се разчита много на морския риболов.


#	Питейна вода
	Смята се, че обикновено на човек са нужни средно по 2,5 л на ден. По всяка вероятност малко повече за тропиците.
	2,5 л на ден за десет месеца (или точно триста и три дни) представляват 760 л. Тръгнах с 400 л, значи е трябвало да събера най-малко 360 л дъждовна вода със закачени кофи под гиковете на грота и бизана. Всъщност събрах много повече, защото „Джошуа“ пристигна с наполовина пълен резервоар и по време на плаването използувах доста сладка вода, за да изплаквам бельото си. Можех да стигна в Таити с 400-те си литра от тръгването, ако бях поискал. Следователно във високите ширини по този въпрос няма място за безпокойство; вече бях го установил по време на Таити — Аликанте.
	Яхта, която е предприела дълго плаване в тропиците, ще има много по-голяма автономност, ако разполага с тента (насмолено платнище против слънцето), снабдено е много просто устройство, което позволява да се събират големи количества дъждовна вода при стоянка в усамотени кътчета. Системата, използувана на „Джошуа“, ми позволи да живея месеци наред единствено с дъждовна вода.
	{img:tenta.png|#Тента за събиране на дъждовна вода.}


#	Аварийни резервоари
	По време на това плаване за вода беше използуван само един от 400-литровите резервоари. Останалите три съдържаха хранителни припаси, а също и дрехи, одеяла, къси чорапи, ръкавици с един пръст, електрически батерии, резервен радиоприемник, ватиран комбинезон, спален чувал. Всички тези неща бяха „в повече“ и ако яхтата беше направила овъркил през носа, счупвайки всички илюминатори, и се окажеше наполовина пълна с вода, бих могъл да извадя сухи дрехи и други непокътнати вещи от тези резервоари.


#	Здравен бюлетин
	Грейпфрутите се запазиха три месеца и изяждах по един на ден или един на два дни през тези първи три месеца. След това започнах лимоните. Тъй като бяха увити в хартия, всеки отделно, те се запазиха почти седем месеца. Изпивах по един изстискан във вода два пъти на ден.
	_За цялото плаване_ изгълтах една опаковка от двадесет таблетки витамин С и от третия месец до края вземах по една таблетка на ден „Лентавит Миди“. Изпивах около половин чаша морска вода на ден и вместо сол прибавях малко от нея във водата, когато варях ориза. Изпих петнадесетина литра вино за десет месеца и никакви концентрати.
	Готвех на примус „Оптимюс“ с две горелки, без кардан, с малко азбест в купичката, за да не може спиртът, с който запалвах, да се разлее при клатенето: тогава азбестът, напоен със спирт, служеше за фитил. Използувах и един малък туристически газов котлон, когато исках да си направя чай, „Овомалтин“, готова супа, кафе. Винаги успявах да си сготвя дори и при лошо време.
	Много използувах тенджерата под налягане, тя има и предимството, че не може да се разлее. Малка спираловидна пружина (огнеупорна) я придържаше към котлона. Така закрепвах и другите тенджери, за да не могат да се катурнат от примуса, когато морето бе бурно.
	Ядях до насита и дъвчех добре, за да поемам по-пълноценно храната. Учението йога, което открих за себе си по време на плаването, ми помогна много в това отношение. Малко ме беше грижа за пропорцията липиди — глициди — протиди. Основната ми храна беше белият ориз (не намерих червен, който е по-витаминозен) и сушените картофи. Прибавях corned-beef и риба в консерви, и консервирани или сушени зеленчуци (грах, зелен фасул, моркови, понякога аспержи). Сушените продукти бяха от фирмата на професор Грифон (Франция) и от „Бачълърс фудс“ (Англия). Консумирах доста подсладено кондензирано мляко (около една кутия на ден, дори повече) и английско сухо мляко „Марвъл“, прибавено към сушените картофи.
	Хранех се винаги два пъти на ден с обилно топло ядене и два-три пъти закусвах с овесена каша, кондензирано мляко и „Овомалтин“. Хапвах малко и два пъти през нощта. Всъщност имаше „от всичко по малко“, както и подправки (къри, ашар, ноук-ман, китайски сос от соя, няколко кутии с пушени стриди, миди, туби с пастет от скариди, пастет от лакерда и други).
	Общо взето през първите осем месеца се хранех добре, а през последните два по-лошо, защото бях свършил всичко, което беше по-вкусно.
	На тръгване от Плимът тежах 63 килограма. Като пристигнах в Таити, бях 65, _без воднянка_. Следователно бях наддал два килограма по време на плаването. Нормалното ми тегло е 66–67 кг. Това ненормално ниско тегло 63 килограма на тръгване се дължеше вероятно на умората и на нервното напрежение, свързано с приготовленията.
	Бях в явен спад малко след първото минаване на нос Добра Надежда, не бях още стигнал чак дотам, че да мисля за отказване, но бях в депресия, уморен, изтощен, още повече отслабнал, паднал духом. Никак не бях сигурен дали ще мога да стигна до нос Хорн и чувствувах, че дори да успея да го мина, бих се влачил по всяка вероятност като изтощено животно.
	Йогийските упражнения, които започнах да правя оттогава благодарение на книжката на Десмънд Дън „Йога за всички“, ми позволиха да премина край още четири носа, без това толкова продължително натоварване да ме доведе до изнемогване. Става дума за физическа и умствена култура едновременно, която ми отнемаше между половин и един час на ден. _Много скоро_ резултатите бяха учудващи. Общото равновесие, което постигнах, ми позволи да достигна по време на това плаване заряд от енергия, много по-голям от този при тръгването ми от Плимът. Язвата бе започнала да ме мъчи след първото преминаване на нос Добра Надежда. Йогийските упражнения пометоха всичко: никакви болки в стомаха въпреки консервите и все по-малко вкусната храна с течение на плаването. Никакво лумбаго въпреки влажните одеяла (защото накрая овлажняха). Никаква нервност въпреки лошото време през есента и зимата в Индийския и Тихия океан и четирите нокдауна през този втори период. Правех редовно йогийските упражнения до нос Хорн, а после вече не така редовно — не бива да пропусна да го кажа, да го призная: защото не бих искал да се мисли, че съм по-различен от другите, че имам желязна воля, че никога не съм се отпускал. Аз съм човек като другите. Правех и малко физкултура, по-специално за коремните мускули.
	След като прекосих географската дължина на Таити, продължих десетина дни на запад, за да плавам след това известно време под пасатите, живеейки безгрижно и почивайки, преди да стъпя отново на сушата.
	Седем дни след пристигането направих пълни медицински изследвания в болницата „Жан-Пренс“ в Таити. Всички резултати от изследванията бяха нормални, с изключение на снимката на стомаха, защото влача тази язва на дванадесетопръстника от десетина години и следите й по принцип винаги остават на снимките.
	В началото на престоя си в Таити бях изморен поради смяната на ритъма: в морето човек често спи през деня, събужда се няколко пъти през нощта, за да хвърли поглед напън, и заспива веднага. Когато се върнах на сушата, нямах възможност да подремвам през деня, защото имах работа, посещения, покани. А през нощта не се възстановявах добре, събуждах се по навик, както в морето. После за две, три седмици всичко се уталожи.


>>	Общи неща за живота по време на морско пътешествие

	Убеден съм, че здрава яхта, дори много малка, като „Корсар“ на Ербюло, би могла да премине разстоянието от Таити до Фолкландските острови през нос Хорн със самотник на борда, без да се подлага на смъртна опасност, при условие че е метална. Ако добре затворена бутилка се пусне в центъра на циклон, тя ще плава нормално. И с яхтата е така в общи линии: метална, добре затворена, добре конструирана, тя може да бъде преобърната десет пъти подред от сриващите се вълни, без да отиде на дъното. Останалото са подробности, приспособяване.
	Малката яхта има голямото предимство да струва много по-евтино при покупка и при поддържане. Намерението ми не е да „развивам търговията“, но за хората, които наистина се интересуват от морски пътешествия в смисъла, в който ги разбирам, ще е полезно, ако прочетат техническото приложение към първата ми книга „Скитникът от южните морета“. Въпреки че е написана преди много години, когато имах твърде малко мили зад гърба си, изводите, които правя относно строежа на яхта за морски пътешествия, продължават да са в сила и сега. Заместете само „дървена яхта“ с „метална яхта“, четете малко между редовете и ще разберете главното. Колкото до подробностите, това е лична работа на всеки.


#	Циментови яхти
	Няколко яхти бяха построени във Франция, а много други в Нова Зеландия и в САЩ. Видях три в Таити и собствениците им бяха много доволни от тях. Дори тук циментовият тендер (10,5 м), построен от Ален Брюн и Филип Саше, е готов да бъде пуснат във водата. Филип и Ален ни извикаха на кея да помогнем при циментирането: дойдохме десетина души и всичко (корпус, палуба, рубка, кокпит) беше циментирано за един ден. Но не мога да се впусна в подробности, тъй като имам доста повърхностни познания за този начин на строеж, който изисква сериозни предпазни мерки, ако човек не иска да се провали. Тези, които се интересуват по въпроса, могат да си изпишат „How to build a ferro cement boat“, J.Samson, G.Wellens (Samson Marine Design Enterprise, P.O.Box 98 Zadner, B.C. Canada)*. За нея ми говори Жак Мулен, който сам построи своя 12-метров циментов кеч. Сигурно има и други практически ръководства в Нова Зеландия, която е люлка на циментовата яхта, а вероятно и в САЩ.
	[* „Как да построим циментова яхта“ — Самсън и Уелънс, Канада. — Б.пр.]
	Малкото, което видях, във всеки случай ме убеди, че строежът на циментова яхта е най-икономичното решение. Единственото, което би ме възпряло, е евентуалното засядане в рифовете: съмнявам се, че корпусът от железобетон може да бъде поправен добре, след като веднъж сериозно се пробие. Дървото се кове, запълва се с кълчища и смола, лепи се. Стоманата се заварява или се занитва. А циментът?… И все пак, ако исках да плавам, без да имам възможност да си платя стоманен корпус в някоя корабостроителница, не бих се поколебал да си направя яхта от железобетон: щеше да е готова за по-малко от година, за няколко месеца може би, 5 до 10 пъти по-бързо от същата яхта, ако е от стомана или дърво, и би струвала много по-евтино.


#	Поддържане на стоманена яхта
	„Джошуа“ скоро ще навърши 10 години. По корпуса й няма и следа от електролиза. „Офелия“ на Ив Жонвил и „Сантиано“ на Мишел Дарман са също непокътнати, трите ни корпуса са защитени от една и съща боя със силикатен цинк — „Докс Анод“, произведена от Омексим, ул. „Лорд Байрон“ 1, Париж, и от цинкови протектори, произведени от „Цинк и сплави“, ул. „Коланж“ 34, Льовалоа-Пере. Тези протектори трябва да се заварят посредством специалните за целта крачета, а не да се занитват. В „Цинк и сплави“ са категорични по този въпрос. Няколко пъти съм виждал корпуси на стоманени яхти със занитени протектори, разядени от електролизата.
	За останалото (над водата) смятам, че няма проблеми. Когато има петно от ръжда, го изстъргвам, после го намазвам с „Ръст Килър“. Това е течност на основата на фосфорната киселина, произведена от „Валантин“ във Франция. „Ръст Килър“ премахва ръждата и почиства метала. Ако видите, че металът не е добре почистен от този химикал, търкате още. След 10–12 минути металът е чист. Изплаквате със сладка вода и когато изсъхне добре, намазвате един пласт с антикорозионна боя. Ако искате още по-добър резултат, преди антикорозионната боя намажете с „Ръст ойл“ след почистването с „Ръст Килър“.
	Двете най-добри антикорозионни бои за поддържане, които зная, са сивият миниум, произведен във Франция от „Жулиен“, и американската антикорозионна боя, произведена от „Стийлкоут“ — и двете са знаменити. После, когато първият пласт изсъхне добре, трябва да наложите втори пласт антикорозионна боя, а след това пет-шест пласта боя за оформяне.
	При нормално поддържане обикновено слагам два пласта от външната страна един път годишно, когато яхтата не плава, и два пласта два пъти годишно, когато плава често. Ако собственикът на стоманена яхта е достатъчно сериозен да нанесе автоматически два пласта боя една седмица преди всяко преплаване на някой океан и един или два пласта скоро след пристигането, след обилно изплакване със сладка вода, мисля, че по яхтата никога не би имало и петънце от ръжда, особено ако комплексът корпус-палуба-рубка се намаже с „Докс Анод“ преди първото пускане на вода. Тази основна обработка с „Докс Анод“ често е ефикасна колкото една гореща галванизация — не, не се шегувам. Но ламарините винаги трябва да се изстъргват с пясък или да се почистват напълно с препарат от рода на „Ръст Килър“, ако искате „Докс Анод“ да хване добре. Повтарям, че „Докс Анод“ е първата боя, с която трябва да се намаже ламарината. Повече не се маха, освен може би след 10 години. Всички останали бои се нанасят отгоре.
	Първата боя, която се нанася отгоре, върху „Докс Анод“, по принцип трябва да бъде цинков хромат. Но „Докс Анод“ трябва да се остави на въздух около две седмици, преди да се нанесе другата боя, това дава възможност на цинка да се окисли съвсем леко и да образува неутрална РН, което ще позволи на хромата да хване добре. Ако нямате време да чакате, напръскайте повърхностите, боядисани с „Докс Анод“, с 2 %-ов разтвор на фосфорна киселина и изплакнете след няколко минути със сладка вода. После можете да боядисвате с цинков хромат, без да чакате.
	За вътрешните части няма никакви проблеми, при условие че всички кътчета са достъпни за четката. Ако сте се погрижили да сложите навсякъде 7 пласта боя, ще бъдете спокойни много дълго. Ребрата от плоско желязо, заварени на място, са много по за предпочитане от винкелите: с плоското желязо няма потайни кътчета и скривалища за ръждата, всичко се вижда.
	Ако резервоарите за вода са вградени направо в корпуса (следователно не са галванизирани), трябва да имат леснодостъпен и достатъчно широк отвор, за да може да се поддържат отвътре. Мишел Дарман имаше неприятности в началото с резервоарите за сладка вода, които бяха част от корпуса. Той изстърга цялата боя, докато ламарината се оголи, после нанесе един пласт циментово мляко (вода, смесена с цимент, като варна вода). Наскоро отвори капака и ме извика: след две-три години вътрешността беше като нова. А никак не е скъпо.
	Още един малък съвет: поставете отходната тръба на тоалетната над водолинията, а всмукателната тръба достатъчно далече, като я свържете с тоалетната с бронирана тръба от каучук. По този начин няма никакъв допир между бронзовите части на тоалетната и стоманения корпус и се отстранява рискът от евентуална електролиза. За отбелязване е все пак, че винтът на „Офелия“, който е от бронз, и на „Сантиано“ — от неръждаема стомана, не предизвикват електролиза благодарение на добрата защита от цинковите протектори.
	Обикновено се приема, че една стоманена яхта не може да е по-малка от 9–10 м, защото така ще тежи доста, а ламарините трябва да са поне 3 мм дебели, за да не се пробият много скоро от корозията. Корпусите на „Офелия“, „Сантиано“, „Джошуа“ и редица други 12-метрови яхти, замислени от собствениците за голямо морско пътешествие, са от 5-милиметрова ламарина. Ако бяха от 4-милиметрова ламарина, щяха да бъдат определено по-добри от гледна точка скорост и надеждност при лошо време.
	След близо 10-годишен опит с „Джошуа“ и твърде обнадеждаващите наблюдения, които направих върху други стоманени яхти, не бих се поколебал да построя 7-метрова яхта от 2-милиметрова ламарина, освен ако поради куп напълно обясними причини сега предпочета много малка яхта, чието поддържане не е толкова скъпо като на „Джошуа“. Според мене дори е възможно да се задоволим с 1,5 милиметрова ламарина за яхта от типа на „Корсар“. Всъщност корозията и електролизата не представляват опасност, ако са взети необходимите предпазни мерки.
	Какво да кажем за предпочитането на алуминиевите сплави при построяването на малки съдове? Първата неприятност е, че яхта от лека сплав струва много скъпо: най-напред цената на материала и после — заплащането на квалифицираната работна ръка. Видях 9-метрова яхта, построена от любител с галванизирани 2-милиметрови стоманени листове, занитени за ребрата с 6-милиметрови нитове. Тази яхта сега е на 20-ина години. Същият любител щеше да се сблъска с неразрешими проблеми, ако бе поискал да построи яхтата си от лека сплав: трябва да си висококвалифициран и много добре екипиран, за да завариш и обработиш алуминиева сплав. Що се отнася до занитването, върху видимо здрав стар корпус на хидросамолет видях как алуминиевите нитове ставаха на прах само при драсване с нокът: с времето и износването тези нитове като че ли бяха претърпели молекулярна трансформация. И си мисля, че за строителството с леки сплави моментът _все още_ не е назрял: според мене има още много недобре проучени фактори относно кристализацията и електролизата при тези материали, _за целта, за която са ни нужни, т.е. за дълготрайна употреба._
	А каква е пластмасовата яхта с малки размери? Вземете празна кутия от кондензирано мляко (метална) и друга, пластмасова. Поиграйте си, като ги търкаляте и подритвате няколко километра по каменлив път. Няма нужда да казвам нищо повече, всеки ще избере между метала и пластмасата за яхтата си. Но тези, които изберат пластмасата, ще обръщат голямо внимание на скалите. А ако са чели всички книги за морето, ще си спомнят, че много големи моряци като Слокъм, Пиджън, Вос, Бардио, Вито Дюма са се озовавали на скалите или на брега, без да са го искали. Само по време на няколкомесечния ни престой в Таити през 1956 г. 4 яхти се натъкнаха на коралови рифове в архипелага Туамоту. Три от тях свършиха за няколко часа, а последната се отърва с огромни аварии; благодарение на това че болтовете на кила се бяха развили и яхтата можа да изплава и да стигне до кокосовите палми, след като бе преминала над рифа. А неотдавна един тримаран от пластмаса, който плаваше от Таити до Хавайските острови, се удари в крайбрежните скали при пристигането. Казват, че след няколко часа най-голямото парче от останките на яхтата не било по-дълго от 1,5 м. Това не значи, че при същите условия стоманената яхта би се спасила, но все пак би имало коренна разлика при не толкова сериозни обстоятелства, например ако се удари в някой риф.


#	Поправки
	За да се спаси „Джошуа“ в случай на злополучно засядане, отстранимият баласт се състои от чугунени отливки от по 20–30 кг, поставени на дъното на кухия кил. Тези отливки са здраво закрепени чрез болтове, които могат да се отдават. По този начин нищо не може да мръдне при преобръщане.
	Ще е много погрешно, ако се смята, че стоманена яхта от 5-милиметрова ламарина е напълно защитена от пробойна в корпуса: сблъскване с железни отломки на малка дълбочина или с остра скала и отгоре на това при вълнение и малко малшанс… и…
	Освен баласта и многото други материали в кухия кил има няколко листа галванизирана ламарина с дебелина 1,5 мм и 6-милиметрови нитове в стъклени буркани (за да не ръждясват). Двадесетина свредела (с видиеви върхове) също са затворени в буркани; всичко е покрито с масло, за да се запази в отлично състояние. По този начин „Джошуа“ е осигурена, ако евентуално стане нужда от големи поправки в някое безлюдно кътче, и мога да бъда напълно независим, където и да съм, като се нуждая единствено от помощта на някой приятел, ако се наложи.
	Никога не съм правил занитване със специалисти, но от опит зная, че и любител може да го направи здраво и водонепропускливо. Помогнах на Хенри Уейклъм и двамата занитихме десетина листа 1,5 милиметрова ламарина върху повредените части на „Шафхай“ — стара стоманена яхта на 28 години. Пълна водонепропускливост постигнахме, като сложихме 6-милиметрови нитове на около 2 см един от друг, след като се погрижихме да вмъкнем между листовете и корпуса лист вестник, намазан с миниум. Общата площ на тези листове беше около 2,5 кв.м. Двамата свършихме тази работа за десет дни с подръчни материали. Пробихме дупките с бормашина, като листът беше закрепен временно с четири малки болта, които го придържаха на място. После завършихме с пробиването на дупките (2 см от дупка до дупка), като ги правехме едновременно на листа и на корпуса. Щом приключихме с 6-милиметровите дупки, фрезенковахме леко външната им страна с 10-милиметрово свредло, изваждахме листа, за да махнем стърчащите от вътрешната страна парченца, прилепвахме напоения с миниум вестник към корпуса и отново поставяхме листа на мястото му, придържан от четирите временни болта. Идваше ред на занитването, аз бях отвътре, Хенри — отвън: вкарвах нита, придържах главата му към корпуса с помощта на наковалня (голяма желязна тежест), потропвах с крак, за да предупредя Хенри, че съм готов, и тогава той занитваше с малък чук, сплесквайки добре нита до разширението. Това беше студено занитване, т.е. без да се нагрява нитът до червено. Не влезе нито капчица вода.
	Голяма дупка в корпус от дърво, пластмаса или метал може да бъде поправена временно под водата по азиатския метод със смес от една част обикновен цимент и наполовина глина. Втвърдява се под водата за около 12 часа. Така в Индийския океан бяха запушени големи дупки в корпуса на „Мари-Терез“. Впоследствие Хенри Уейклъм значително усъвършенствува метода. Опитите, които направихме заедно, се състоят в следното: смесват се равни части гипс и цимент на прах, В друг съд се смесват вода и глина (не каолин), докато се получи течна кал. Калта се сипва върху сместа гипс-цимент и се мачка, докато се получи смес с консистенция почти като глина за моделиране. После трябва да се действува много бързо, защото след 2–3 минути сместа няма да е мека. Сместа от гипс-цимент-глина се нанася при гмуркането на съответните места и се втвърдява за по-малко от 1/4 час. В Плимът Лойк намери бързо втвърдяващ се цимент, за да замени обикновения. По-добър е.
	Тук, в Таити, чух да се говори за учудващ резултат, постигнат с друг продукт. Става въпрос за две туби, които приличат на туби от паста за зъби: двете се изстискват в чиния (като за „Аралдит“), после тази паста се взима в ръка и се нанася под водата, като се размазва по корпуса. Задържа се добре на мокро дърво. В случая, за който става дума, трябваше да се предпази от молюски-дървояди част от корпуса, около две педи, която беше оголена при ожулване в един коралов риф. Яхтата бе поправена току-що, трябваше да тръгне на дълъг път за архипелага Туамоту и не можеше да чака да се освободи място в дока. Върна се за поправка след 7–8 месеца. Не видях с очите си, но трима приятели, на които мога да вярвам, ме увериха, че тази поправка, направена под вода, издържала удивително дълго и че след махане на защитната смес по оголеното дърво нямало и следа от молюски-дървояди. Това е американски продукт, наричан „Under water patching“* (туби А и Б), произведен от „Пти Пейнтс Ко“ в Сан Леандро — Калифорния. Имам впечатлението, че препаратът „Сантофър“ и други подобни би трябвало да дадат доста добри резултати, ако човек се постарае да забие няколко пирончета (служещи за укрепваща арматура) на повредената част на дървения корпус; това ще улесни захващането на препарата. Същата забележка се отнася и до сместа гипс-цимент-глина: леко забити малки пирончета гарантират залепването към дървото, ако частта, която трябва да се предпази, е прекалено гладка.
	[* „Водоустойчив пластир“. — Б.пр.]


#	Молюски-дървояди
	Би могло да се предположи, че молюските-дървояди умират много бързо, щом яхтата бъде поставена в док. Нищо подобно, те могат да живеят няколко седмици, може би дори месец в дървото, извадено от водата. Не си мислете, че един-два пласта боя антифаулинг върху _вече пострадало_ дърво ще уплаши молюските-дървояди: яхтата трябва да остане поне 1 месец на сухо, ако искате да сте сигурни, че не е оцелял нито един от тях.
	Не трябва да се разчита сляпо и на защитното покритие с медна ламарина или на облицоването на дървения корпус с пластмаса: ако един дървояд успее да се добере до дървото благодарение на някой малък дефект, ще направи големи пакости, без човек дори да се усъмни. Виждал съм това много пъти по яхти, покрити с медна ламарина, и на дървена яхта, облицована с пластмаса.


#	Неоткриваеми дупки
	Чувал с дървени стърготини може да се окаже ценен на борда на стара дървена яхта, за да оправите множеството дупки, през които навлиза вода. Методът е следният: напълвате кутия със стърготини, потапяте я около 2 метра под кила, като я държите обърната надолу, за да не се разпръснат и намокрят стърготините, след това обръщате кутията с отвора нагоре. Тогава стърготините се разхвърчават на облак и се качват към корпуса (разклатете кутията, за да получите по-добро разпръскване). Щом стигнат до корпуса, стърготините се поглъщат от дупките, заклещват се, след няколко минути набъбват и така осигуряват водонепропускливостта. Прилагах периодично този азиатски метод върху корпуса на „Мари-Терез“ по време на преплаването на Индийския океан. Резултатите варираха от няколко часа до няколко дни, според късмета. Когато е на котва, яхтата не се движи и водонепропускливостта, получена по този начин, може да издържи месеци.
	Още нещо, преди да оставя тази неизчерпаема тема за поправките и майсторлъка: виждал съм скъсани ветрила, които са прекосили най-малко един океан, поправени временно, но почти окончателно, като върху тях бяха залепени кръпки от „текстикрош“, без да се зашиват. Видях да поправят и ветрило от тергал, без да го шият, с лепило „Формика“ (много използуване в дърводелството). Очевидно това е любителска работа, но може да послужи и тъй като присъствувах на манипулацията, ще я опиша. Тергаленото ветрило бе доста разкъсано. Приятелят ми изряза парче с необходимите размери, намаза лицевата му част с лепилото, което нанасяше с четка, намаза и скъсаното място на ветрилото, почака десетина минути, докато лепилото „Формика“ почти изсъхна и заприлича на гума при пипане, после прилепи парчето, като внимаваше да няма гънки. Кръпката издържа близо година.
	По време на един курс по ветроходство старият кливер на „Джошуа“, който беше много скъсан по един от шевовете, бе залепен с прилепваща лента, поставена от двете страни на скъсаното: един от курсистите ми прилагаше този метод на собствената си яхта. За съжаление забравих името на този спасителен продукт. Залепеният кливер издържа до края на сезона, при известно щадене все пак, но въпреки това понесе няколко бурни пристъпа на мистрала. Няма да стигна дотам да препоръчвам такъв метод, обаче той е спасил мнозина от затруднение.


#	Справочни карти
	Комплектът справочни карти на целия свят не е скъп. В тях има куп сведения за метеорологичната обстановка, за теченията, ледовете и т.н. за всеки месец или за тримесечие. Тези карти са издадени от Хидрографската служба във Вашингтон. Морските навигационни карти, общи и частни за отделни райони във всички страни, са много скъпи. Големи количества от тези скъпоценни карти, обявени за остарели, се унищожават от Картографската служба. Ако някоя официална институция можеше да сложи ръка на тях, преди да бъдат унищожени, и да ни ги преотстъпва с цена на вторични суровини или малко по-висока, бихме могли да си ги коригираме на самите яхти за това, което ни интересува. Това би подпомогнало мнозина начинаещи, а и по-опитните.
	Пол-Емил Виктор и групата му подпомогнаха доста начинаещи ей така, просто за да им помогнат, със стари карти, станали неизползваеми за полюсите, но напълно полезни за по-умерените ширини. Може би те са били разочаровани от време на време, но това не е важно, щом от време на време картите са им помагали.


#	Храна
	По време на някои престои понякога неочаквано можеш да си набавиш хранителни припаси много на сметка или, с други думи, без пари: морски костенурки, риба, плодове в голямо количество на Галапагоските острови, лимони, портокали, грейпфрути, диви кози и овце на Маркизите острови, тон и доради в морето, когато се минава над някой пасаж и всички заедно започват да кълват, яйца на костенурки на Великденския остров и др.
	По времето, когато плавахме с „Ванда“ и „Мари-Терез II“, Хенри Уейклъм и аз съжалявахме, че не сме екипирани да правим консерви:
	— Представяш ли си колко ще ни е мъчно, ако някой ден срещнем охранено магаре без стопанин, ничие магаре, магаре единствено за нас!
	— Няма да можем все пак да го убием, за да ядем няколко дни магарешко къри.
	— Но ако можехме да си направим консерви…
	Трябва да кажа, че по онова време имахме много големи и остри зъби. Сега сигурно не са толкова големи, но това не значи, че едно обикновено оборудване за консерви няма да е доста полезно.
	Чувал съм да се говори за малки машинки за домакински нужди за затваряне на консерви, но лично аз не съм ги виждал и мисля, че все пак са доста обременяващи за малка яхта. Освен това проблемът с претрупването е празни кутии е доста важен.
	На Галапагоските острови семейство Дьороа използуваха специални стъклени буркани, които бяха с плоски метални капачки. Множеството капачки заемаше минимум място, което е важно за една яхта. (Големите традиционни стъклени капаци, затварящи буркана с метална скоба, заемат огромно място, да не говорим за теглото.) За стерилизация на консервите една голяма тенджера под налягане е напълно достатъчна.
	Наръчникът, който е приложен към нея, дава всички сведения по този въпрос, време за варене и др. и сигурно човек може да свърши доста неща, като се потруди няколко дни у някой приятел на сушата.
	Уилям, който преведе тази книга на английски, снабдяваше кухнята на кеча „Тики“ с диви кози по време на престоя си на Галапагоските острови. Най-хубавите парчета били филето покрай гръбнака, сърцето и черният дроб. За осоляване на останалото ето рецептата: направете дълбоки разрези на разстояние около 1 см един от друг по дължината на парчето, без да махате кокала. Осолете след това месото с едра сол и го оставете на слънце. Изцеждайте сока му всяка вечер и го прибирайте на сухо заради росата през нощта. Два-три дни на слънце са достатъчни. Преди да го варите, оставете да кисне няколко часа в сладка вода. След това правите къри или ризото. На Галапагоските острови едрата сол се намира в нещо като естествени процепи под открито небе.
	Морската костенурка и дивата коза могат да се опушат. Доста бавно е, най-малко един ден и една нощ работа, която изисква повече търпение, отколкото сръчност, ако искате добър резултат.
	Тези, които спират на Галапагоските острови, могат да поискат рецептата от заселниците. Необходимите материали са стар 200-литров варел, телени куки, изработени на място, и отрязани с мачете зелени клони от манглиево дърво, което расте по морския бряг.
	Сушенето на банани е интересно, защото един грозд узрява наведнъж и човек няма време да изяде всичките, преди да изгният. Достатъчно е да се обелят, когато са зрели, да се разрежат на три по дължина и да се оставят от 4 до 6 дни на слънце. Да се пазят от нощната роса. Много са хранителни. Запазват се няколко месеца.


	В много интересната си докторска дисертация върху растенията в Полинезия Пол-Анри Петар ни дава ценни сведения. Редовете с курсив са откъси от тази дисертация, публикувана на 27 май 1960 г. във Факултета по медицина и фармация в Марсилия.
	Спирайки се на големите дървесни папрати, известни под туземните названия „мамау“ в Таити, „аки“ и „аки виви“ в Рапа, „туку“ на Маркизките острови, доктор Пол-Анри Петар пише:
C>
	„Сърцевината на стеблото, връхните и страничните пъпки са богати на скорбяла и могат да бъдат консумирани варени. Това е храна за гладни времена, която преди пристигането на белите е спасила стотици туземци от гладна смърт и която и днес в редки случаи се използува от жителите на Рапа и Маркизките острови… Общо взето, пътешественик, изгубил се в гората без храна, може да преживее известно време с пъпките на повечето видове папрат, откъснати, докато са млади, преди да са се разлистили, старателно сварени. Отровните видове са изключително редки.“
C$
	Говорейки за пандануса („фара“ в Таити, „ха’а фа’а“ на Маркизките острови, „хала“ на Сандвичевите, „тима“ в Туамоту и др.), Пол-Анри Петар ни казва следното:
C>
	„Плодовете на пандануса играят важна роля в препитанието на туземците на някои острови. На младите атоли, където хранителните тихоокеански растения като тарос, банани, картофи, хлебно дърво растат изключително трудно, където дори кокосовата палма покълва трудно, панданусът цъфти без затруднения и представлява сигурен източник на храна. Месестата част на плода не се яде сурова дори в период на глад, защото силно дразни лигавиците…
	За пряка консумация плодовете се сваряват във вода или се пекат в таитянска фурна. Ако са определени за по-късна консумация, тогава месестата част се отделя, от нея се правят питки, като се прибавя прясно настърган кокосов орех; тези питки се сушат на слънце и могат да се пазят неограничено време, а когато има нужда, се сваряват…“
C$
	Относно кокосовия орех Пол-Анри Петар ни съобщава доста неща:
C>
	„На някои от островите Помоту, където няма вода (т.е. на всички атоли), когато цистерните за дъждовна вода се изпразнят, жителите редовно пият сока от кокосовите орехи и това обилно, всекидневно пиене на сока не е вредно.
	Обикновено кокосовата вода е стерилна. Може да се инжектира подкожно, мускулно или венозно, без да предизвиква някакво смущение. Тя успешно замества глюкозния серум и различните изкуствени солни серуми, предизвиквайки истинско прочистване на бъбреците…
	Пресният белтък, или ядките на кокосовия орех, се консумира във всички стадии на плода (във всички стадии на узряване). Меката сърцевина, като пресечено мляко, на кокосовите орехи «ниа» (зрели, но не сухи, които трябва да се оберат от кокосовата палма) се дава на бебета, както и на малки прасенца, които не сучат. Според Ж. Льопин в 100 грама се съдържат:
T>
	| въглехидрати | 1 |
	| смоли | 0,33 |
	| белтъци | 1,46 |
	| мазнини | 2,40 |
	| целулоза | 4,30 |
	| минерални соли | 6 |
	| вода | 84 |
T$
	По-нататък Пол-Анри Петар ни говори за «ти» — храст с право и жилаво неразклонено стебло, с корона от дълги тъмнозелени листа, който расте като жив плет край повечето колиби. Дървото «ти», от рода на кремовите растения, поради многобройните си качества играе в живота на туземците роля, подобна на тази на «уру» (плода на хлебното дърво) и на пандануса… Коренът на «ти» е издължен, спуска се отвесно надолу, често е разклонен, при 20-годишно дърво може да достигне 2 м дължина и диаметър колкото човешки крак…
	5-килограмов корен съдържа над 1 кг захароза. Младите корени са много бедни на захар и не се използуват за храна. Съдържанието им на захар се увеличава с възрастта и туземците консумират винаги корени над 5 години, които тежат над 5 килограма…“
C$
	Но тези корени трябва да се пекат от 24 до 48 часа в полинезийска пещ. Тази фурна, или „химаа“, се прави приблизително така: изкопава се дупка с около 1,5 м диаметър на 50–60 см дълбочина, вътре се изгарят дърва; когато станат на жар, се слагат камъни, които се оставят да се нажежат до червено, след това камъните се покриват с бананови листа и храната се оставя да се пече върху тях, покрива се с още бананови листа, за да не се изцапа от пръстта, и накрая се затрупва с пръст или пясък, като се оставя да се пече бавно. За обикновените храни това отнема 1–2 часа. За „ти“ — от 24 до 48 часа според Пол-Анри Петар.
C>
	„Преди двадесетина години по сергиите на амбулантните търговци все още можеха да се намерят кубчета корени на «ти», печени в «химаа». Това лакомство се ценеше много от таитяните, които смучеха парчета «ти» вместо бонбони и ги използуваха, за да подслаждат чая си… Когато туземците от Рапа нямат време или желание да запалят «химаа», те само нарязват суровите корени на много тънки резени и ги потапят във вряща вода за няколко часа, така получават сладка отвара, която използуват, след като я прецедят, за подслаждане на напитките и храните си…“
C$
	В кътчета, където няма много зеленина (например крайбрежието на Галапагоските острови или в архипелага Туамоту), ще бъде приятно, ако на борда се сложат да покълнат зърна от жито, соя, крес. Ако не съм постоянствувал в това отношение по време на пътешествието си, то е, защото съм лишен от дарба в готварското изкуство и не зная хубави рецепти за кълновете. Фирмата „Селкрафт“, ул „Медерик“ 6, Париж 17, продава прост апарат и книжка с лесни рецепти. Не правя реклама, просто давам сведение и смятам, че е полезно.
	Никол пристигна сама в Таити с „Ескюло“. Тя прави „кисело зеле“ от плодовете на папая: _зелените_ плодове се обелват, настъргват се, махат се семките, оставят се най-малко 15 дни да киснат в сол. По този начин се запазват много дълго. При консумиране „киселото зеле“ трябва да се изплакне, за да се отстрани солта, и да се вари около 1/2 час в тенджера под налягане. След това се прибавят месото, сланината и саламът (пресни или консервирани), малко месен екстракт, пипер, подправки. Слага се да ври още 10 минути.
	Рецептата на Никол за консервиране на тон и доради, уловени с чепаре, е следната: рибата се вари във вода, топлите или студени парчета (без значение) се слагат в стъклени буркани, прибавят се нарязан суров лук и подправки и се заливат с оцет. Така рибата се запазва с месеци в нехерметизирани буркани, при условие че е заляна с много оцет.
	Избягвайте рибата в атолите и кораловите острови в Тихия океан: някои риби могат спокойно да се ядат тук, докато там, 200–300 м по-далече, _същите видове_ понякога са силно отровни. Имало е смъртни случаи. Винаги трябва да питате местните жители дали тази или онази риба може да се яде. Те ще ви попитат къде сте я уловили.
	Общо правило е, че хищните риби (тон, каранкс), уловени край коралите, никога не са отровни. Но понякога и това се случва: срещнах двама души, сериозно отровени от тон (боледуваха 1 месец). Има обаче един вид риба, която със сигурност може да се яде: тя е яркочервена, с големи черни очи и режещи почти като ножчета за бръснене люспи. Не по-голяма от човешка длан, тя обича малките тъмни дупки в кораловите рифове и живее на ята. Много лесно се улучва с харпун. Всички жители на Таити, Маркизките острови и островите Помоту, които разпитах, ми казаха, че тази риба никога не е отровила никого.
	В зоните на Индийския океан, които познавам — Чагос, Каргадос-Карахос, остров Мавриций, има също отровни риби, но са много по-слабо отровни, отколкото в Тихия океан; човек, общо взето, се оправя с една-две тежки нощи.
	Не се носят слухове за Галапагоските острови: всички риби могат да се ядат, с изключение на тетродона, който, както се говори, може да бъде силно отровен във всички морета. Той се разпознава лесно: надува се, ръмжи, когато се хване на въдицата. Ив и Бабет Жонвил ядоха много по време на престоя си на Галапагоските острови, но отделяха грижливо кожата, главата и най-вече вътрешностите. Един приятел океанограф им беше казал, че тетродонът е много вкусна риба, при условие че се спазват правилата, посочени по-горе.
	В открито море при хубаво време понякога може да се харпунира балиста. Тя обича да плува до руля. Голяма е колкото дланта на ръката, с твърда като гьон кожа и голяма гръбна перка, която се изправя и остава в това положение. Оттам идва и другото й име — бодлоперка. През живота си съм изял десетина, но наскоро научих, препрочитайки Бомбар, че понякога балистата е толкова отровна, че може да убива.
	Една медицинска публикация, на Ж. и С. Риволие, излязла в „Тетрадките Сандоз“, №14, юни 1969 г., много подробно разглежда отровните морски животни.
	В Таити се консултирах с доктор Кристиан Жонвил, приятел ветроходец, обиколил света под ветрила и доста поскитал из Тихия океан. Следователно може да се постави в нашето положение и ето какво си записах:
	Най-честото отравяне се изразява с главоболие, болки зад очите, в ставите, стомашно разстройство, евентуално повръщане и сърбежи, понякога много силни.
	Лечение, което следва по-долу, ми беше препоръчано през 1971 година от Кристиан Жонвил, в случай че се отровя в някое безлюдно кътче.
	а) _за болките:_ две мускулни инжекции на ден с „Новобедуз“ 10 000 (витамин В{sub}12{/sub}) и четири таблетки „Бетримакс“ на ден (вит. В{sub}1{/sub}, В{sub}6{/sub}, В{sub}!2{/sub}). Да се придържам към тези дози, да не ги превишавам. Инжекциите и хапчетата от 2 до 4 дни. Щом стане възможно, да намаля броя на инжекциите до 1 на ден;
	б) _при разстройство:_ освен инжекциите и таблетките от предишната точка да взимам чревен антисептичен препарат от рода на „Ерцефурил“, „Ганидан“ или „Талидин“ — три дни.
	в) _при повръщане:_ да прибавя към лечението „Примперан“ на капки, като инжекции или на таблетки, по избор, докато трае повръщането.
	Във всеки случай човек трябва да опита да стигне до селище с медицински пункт или болница; с тези неща не трябва да се действува любителски, освен ако е невъзможно да се действува другояче.
	От друга страна, Кристиан Жонвил е намерил бележките на стария таитянски магьосник Тиурай, умрял отдавна, и с помощта на учителя по таитянски Мако Теван е превел нещо интересно за нас. Магьосникът Тиурай дава две рецепти:
	_Първа рецепта:_
	Една супена лъжица оцет. Една супена лъжица поизпечена захар. Един зелен плод (неузрял) от „ноно“ (Morinda cyclofilia за ботаниците). Този плод расте _на храсти_ и кората му е грапава като кората на ананаса. На големина може да бъде колкото яйце или топка за тенис. Среща се по много острови и атоли на Тихия океан.
	Плодът „ноно“ се смачква цял (с кората, семената, всичко), сокът се изстисква, смесва се с оцета, прибавя се захарта и се изпива. На следващия ден се повтаря. Не повече.
	_Втората рецепта_ е, когато човек няма нищо под ръка. Взимат се костите на отровната риба, стриват се на прах, разбъркват се с вода, сваряват се и се пие. Текстът на магьосника Тиурай не уточнява нито колко вода е необходима, нито колко време трябва да се вари.


#	Парите
	Е да, парите… колкото и да се стискаме и да живеем горе-долу разумно, те са нужни повече или по-малко, в зависимост от темперамента. Във всеки случай едно е сигурно: човек може да отиде много далече и да живее много интересно с много малко пари на тръгване, защото винаги се оправя някак по пътя… при условие че е на път.
	Чартър или школа по ветроходство са оправяли положението на мнозина на Антилските острови и на Таити. Така бордовата каса вероятно ще се напълни по-малко, отколкото в Средиземно море, но безспорно това е приличен начин да се съберат пари, за да може да се продължи. И няма значение дали яхтата е 15 или 9 метра, човек винаги може да намери изход с чартъра или с уроците по ветроходство в някое подходящо пристанище.
	Тук, в Таити, мнозина приятели работят нещо на сушата или по други яхти и касата не се изпразва. Жори поправяше ветрила и шиеше брезентови навеси за богаташките яхти. Кристиан, който слезе от някаква яхта на брега без едно су в джоба, след две години замина за Холандия да си купи 8-метров стоманен тендер, беше спечелил пари, правейки моментална снимки с „Полароид“ на пристигащите на летището и на пристанището туристи и в нощните барове. Джек пишеше писма на английски за местните китайски търговци. За тези, които владеят много добре чужд език, понякога има преводи. Това правиха Уилям и един друг дългокос приятел.
	Клаус пък ни повери яхтата си за няколко седмици, а самият той отиде да управлява като шкипер 25-метровата яхта на един богат индустриалец, който плаваше от Антилските острови до Таити. Беше голям удар, защото такива пътешествия са добре платени. Разбира се, не трябва да се разчита на толкова добри постъпления, но човек винаги се оправя някак. Спомням си, че много отдавна, по време на един престой в Далечния изток, на територия, където се говореше английски, давах уроци по френски; беше много слабо платено — точно колкото да не умра от глад, а и не зная дали учениците ми въобще научиха нещо. Но така самият аз научих английски и впоследствие това много ми послужи.
	Може и да се напише книга. Достатъчно е да се разказва. От друга страна, в морските списания често са доволни, ако отпечатат разкази за пътешествия, за живота по време на престоите. Това не стига, ако живееш на сушата, там е много скъпо. Но на борда е съвсем различно. По време на миналото пътешествие от Франция до Таити и обратно ние живяхме 2 години, без да пипнем спестяванията си, благодарение на работата по стъкмяването и авторулевия на една съседна яхта в Касабланка, малко чартърни превози край Канарските и Антилските острови, няколко статии в списание „Бато“ и едноседмично придружаване.
	Снимането на филм по време на плаването може да бъде вълнуващо. Прожектирането му при престоите е сигурно средство за нови постъпления в касата. За съжаление това изисква значителни капиталовложения и има големи рискове, защото трябва да се снима с 16-милиметров цветен филм. Но ако човек може да си позволи този риск, морското пътешествие сигурно ще бъде по-интересно, по-живо, ще се забележат неща, които иначе могат да се пропуснат. И ако може да се изплатят вложените средства, като се покаже на публиката приятен филм, после човек живее с тези пари, те не са откраднати. Ако се съберат повече, отколкото са необходими за разумните ни потребности, част от тях винаги могат да се използуват за неща, които не вредят никому, например да се посади дърво. Ако наистина не искаме да осъзнаем невероятната съдба, към която фалшивите богове на съвременния свят тласкат цялото човечество, тогава ще дойде ден, когато ще кажем на внуците си: „Знаеш ли, едно време навсякъде имаше цветя и дървета, и зеленина; небето беше синьо, а не цялото сиво, и морето също беше синьо, а не пълно с мазут; даже можехме да плаваме по него, без да искаме разрешение, защото едно време бяхме свободни; ще ти разкажа какъв беше животът преди, когато бях на твоите години… Ела да видиш, ще ти покажа един много стар филм, вижда се синьото море с белите вълни и златистите крайбрежни пясъци, и птици, които наистина летят и пеят, и цветя и дървета. Но всичко това бе разрушено от…“
	Малко след първото издание на тази книга бях залят от възмутени писма по повод моя „дар за папата“. Препоръчвам на хората, които ме упрекват за това, да си сварят яйце много бавно. И да поразмислят малко, докато го варят, над един разказ, в който става въпрос за послание с прашка и за една криворазбрана парола.
