E>
	Къде ще свърши всичко?
E$

#	Вестникарско заглавие: Законни права за микробите?

	(Януари, 17-ти) Господин Феликс Гарднър, дърводелец от Демойн, Айова, днес заведе съдебен иск във федералния съд от името на всички вируси, бацили и пр. (накратко, всички микроби), живеещи в и върху човешкото тяло.
	_„Всяко създание, колкото и да е малко, има правото на живот“_, обясни господин Гарднър. _„Като се къпем и вземаме лекарства, за да противодействаме на това, което лекарите най-арогантно наричат «болести» и «инфекции», ние прекратяваме живота на милиарди създания всеки ден.“_
	На въпроса откъде е дошла идеята за този съдебен иск, господин Гарднър обясни, че според него всички наблюдавани НЛО са междузвездни кораби, управлявани от разумни създания от по-висши цивилизации, които засега се въздържат да установят контакт с нас, понеже ние показваме такова дълбоко пренебрежение към живота в разнообразните му форми. Без въобще да се замислим, ние избиваме насекоми, само за да запазим удобството на домовете си или да предпазим земеделските си реколти. Убиваме животни за храна и за удоволствие, и дори се избиваме един друг по улиците, които са заприличали на същинско бойно поле.
	Миналия месец господин Гарднър попаднал на телевизионна реклама, показваща група симпатични буболечки преследвани и убивани от анимационен спрей против насекоми и започнал да се чуди какви ли са законните и морални права на насекомите. По-късно същия ден той видял още две подобни реклами, които го подтикнали да заведе съдебния си иск. Едната реклама показвала домакиня, която пръска банята със спрей против микроби, причиняващи неприятни миризми, а другата препоръчвала препарат против лош дъх, който убива микроби в устната кухина.
	_„Защо микробите, които също са божии творения, да нямат право да изживеят живота си?“_, запитал се господин Гарднър. _„Как може да сме толкова арогантни, та да си позволим да убиваме милиони живи същества, само за да имаме приятно миришеща баня и уста?“_
	Запитан защо не е включил правата на насекомите в своя иск, той отговори, че двамата със съпругата си са решили, че насекомите заслужават отделен процес, така че на следващия ден възнамерява да се яви в съда и от тяхно име. Семейство Гарднър смятат, че всяка форма на живот е свещена и изтребването на микроорганизмите, причиняващи полиомиелит, дифтерит, тетанус и други т.нар. болести е довело до нарушаване на баланса в природата, неконтролируемо разпространение на човешкия вид и истинска екологична криза. Според тях, само като защитим правото на живот на вирусите и бацилите, ще позволим на тези микроскопични създания да си възстановят полагащото им се място в естествения, определен от Бога ред и ще разрешим световните проблеми, свързани със свръхнаселение и недостиг на енергия, храна и естествени ресурси.
	Предложението на семейство Гарднър беше посрещнато със смесени чувства. Религиозните водачи поддържат мнението, че животът като цяло е свещен и смъртта не е край, а начало. Ето защо масовите болести и глад сами по себе си не са нищо лошо, а страданието и смъртта на милиони хора трябва да се разглежда единствено като временно неудобство, понеже целият материален свят по своята същност е съвкупност от страдания и мъка, през които човечеството преминава, за да достигне вечно щастие.
	Бизнесмените от своя страна се отнасят към заведеното дело осъдително. Според тях, ако не се произвеждаха и продаваха големи количества дезодорант, сапун, паста за зъби, мехлем за гъбички по краката, почистващи средства, спрей против насекоми и лекарства, много хора не биха били в състояние да работят и следователно не биха могли да си купуват дезодорант, сапун, паста за зъби, мехлем за гъбички по краката, почистващи средства, спрей против насекоми, лекарства и коли. В допълнение те изтъкват, че икономическият хаос винаги се поражда от недостатъчните продажби на автомобили.
	Медицинските лица пък са раздвоени по въпроса. Двама лекари, поразени от внезапен пристъп на пробудена съвест, след като осъзнали колко много мънички същества стават жертва на техните рецепти, са се самоубили и се очаква да ги последват други. Повечето доктори обаче се придържат твърдо към своето верую, че щом печелят пари, всичко е наред и няма нужда нещо да се променя. Те изобщо отказват да вземат иска на семейство Гарднър на сериозно. _„Не виждам как може да се изкарват пари от това да оставиш пациентите си да умират. Освен ако не си погребален агент“_, изказа мнение един от тях.
	Не на последно място, застрахователните компании в страната се противопоставят на про-микробната инициатива. _„Колкото по-дълго живеят хората, толкова повече вноски ще платят по своите полици и толкова по-дълго ние ще можем да събираме лихва върху техните пари“_, заявиха представители на застрахователите. _„Ако хората почнат да измират масово и ние сме принудени да изплатим обезщетението за всички, просто ще се разорим.“_
	Трудно е да се предвиди какво решение ще вземе съдът по иска за законни права за микробите. Ако обаче ищците спечелят, всички в Америка ще трябва да станат, по закон, вегетарианци.

	* * *

#	Вестникарско заглавие: Ами ние, растенията?

	(Януари, 23-ти) Д-р Розан Амитист, безработна химичка, днес подаде във федералния съд иск за защита на американските растения от това, което тя нарича _„явен канибализъм“_ от страна на американските граждани. _„Как ще ви се хареса, ако вас ви изскубят от уютната ви леха и да ви сготвят? Всички граждани трябва задължително да се хранят с химически синтезирана храна“_, заяви тя гневно. В допълнение д-р Амитист обяви, че вече е подготвила някои рецепти, които ще се радва да разработи за правителството срещу сумата от…
