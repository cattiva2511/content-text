E>
	Аз винаги си спомням нарисуваната върху него свастика.
E$

	Някъде в дълбокия космос, където цари абсолютна тишина, се носеше малък звездолет с формата на куршум. Вътре двамата цилиндрични на вид пътници водеха разгорещен спор.
	— Добре, господин Всезнайко, а сега какво?
	— О, я стига! Станалото — станало. Така или иначе няма начин да обърнем този проклет кораб назад.
	— Да се беше сетил за това, преди да видиш сметката на онзи последен графз.
	— Ами че аз откъде можех да зная, че не е бил опростен?
	— Доколкото помня, идиот такъв, те са маркирани с бял кръст на гърба.
	— Да, но както вече ти обясних, аз го приближих отпред и изобщо не видях проклетия кръст.
	— Това го разправяй на отчетата.
	— Казах им. Но те не ми повярваха.
	— Ама, разбира се, как можах да забравя. И ето ни сега — изхвърлени от родния си дом, пратени на заточение на борда този еднопосочен кораб — наказанието за всеки ксилт, който види сметката на неопростен графз. Само не разбирам кой реши, че и спътникът на нарушителя трябва да бъде наказан?
	— Можеш да благодариш на свещените текстове за това решение.
	— Страхотно. Изобщо имаш ли идея къде е програмирано да кацне това чудо?
	— Не… Но където и да е, явно ще кацнем съвсем скоро.
	Звездолетът приближаваше голяма кафяво-синя планета. Когато навлезе в атмосферата, от вътрешността на кораба беше изпомпена защитна пяна, която го покри целия, след което се втвърди и образува здрав термоустойчив щит. Ролята на щита беше да предпази кораба при кацането. За съжаление щитът не издържа и корабът се разпадна още в горните слоеве на атмосферата. Двамата ксилти, въпреки началния шок от свободното падане, бързо се окопитиха и пуснаха стабилизиращи лъчи, които ги спряха на височина около две хиляди и четиристотин метра.
	— Така-а-а-а, ето че пристигнахме. Май ще се окаже добро място за заточение тази планета.
	— Поне изглежда приятна за посещение.
	— Черногледец такъв.
	— Да виждаш нещо ядливо там долу?
	— Виждам единствено онова голямо овално нещо под нас. Голямо… овално… нещо…
	— … като графз…?
	— __Храна!__ — извикаха те в един глас. __Спасени сме!__
	Двете създания се спуснаха стремглаво надолу.
	— Виж сега, дай да не бързаме…
	— Какво има да чакаме? Сам виждаш — дълго овално тяло, четири опашни перки, _никакъв бял кръст_. Значи, това е графз.
	— Не знам… май цветът му е друг…
	— Кой ти гледа цвета. Сигурно е някаква местна мутация. Да вървим. Гладен съм!
	Без да чака повече спътника си, ксилтът се самопреобразува в чиста енергия и се стрелна към големия обект.
	— Ох! Не очаквах кожата му да е толкова твърда… И, хей, ама то е празно! Тук няма нищо, освен този странен газ…
	В същия момент милионите кубични метри водород на дирижабъла Хинденбург се взривиха и осветиха нощното небе над Лейкхърст, Ню Джързи.
