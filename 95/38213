P>
	В черните чекмеджета на мисълта
	Крием мигове от нашето минало,
	Недовършени или изписани листа
	С нашите невидими съдбовни линии.

	И ревниво си ги пазим на дъното,
	Препрочитаме ги скришом понякога,
	Въпреки че утре други ще бъдем,
	Въпреки че сме поели нанякъде.

	Тежат, тежат ни черните мигове,
	Крадат кубчета от нашето настояще.
	Стената, която сами си издигаме,
	За която вината е единствено наша.

	Затова отворете черните чекмеджета,
	Изгорете, забравете страниците фатални!
	И ще разберете колко всъщност е леко
	Да започнеш живота си отначало.

@@	февруари 2002 г.
P$
