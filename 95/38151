P>
	Грамофончето е от ония,
	дето нямат своя миризма,
	но в замяна има то фуния,
	да оглася цялата земя.

	Вика: „Розата я оставете,
	не е цвете, а бодил е тя.
	Даже с теменугата и двете
	не са цвете те, макар цветя!

	И зюмбюла мога да посоча,
	не е за мирисане и той!“ —
	пише грамофончето на плоча.
	Кой след туй наред е, кой?

	Една момина сълза плачлива
	от обида чак сълзи проля.
	Ревна детелиновата нива.
	Плачат росни макови поля.

	Щеше още много плач да падне,
	ако ли не бяха надошли
	при цветята рано преди пладне
	да събират мед рояк пчели.

	„Бръм-бръм — казаха им. — Не ревете
	от туй цвете! Имате късмет,
	че пчелите знаят кое цвете
	дава мед!“
P$
