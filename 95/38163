	Боян Бойчев е от мислещите поети. Иначе, отсам Ниш, много строфи се пишат главно при емоционално избухване. И стават на съмнителни песни. И музиката им такава, пък и изпълнителките… Радвам се, че читателите няма да се срещнат с подобно явление.
	Издателска къща „Христо Ботев“ обнародва за втори път книга от този млад поет с невчесани коси. Кое ни привлича? Търсенето на отговори. Но, за да се стигне до там, още по-привлекателното е, че авторът си задава въпроси. Не само на себе си, но и на нас. Защото днес — в това общество, в този твърде сложен свят, затрупан от глобални проблеми, прояден от психологически комплекси, прокопан от манипулационни невидими тунели, а там, в ядрото му — чуваме клокочещата лава на социалната несправедливост, единственото спасение за човека е да разбере себе си. Чрез въпроси и отговори.
	Боян работи като учител. Каква велика професия, сведена засега от държавата ни до издевателство. Добрите поети са учители. Те преподават и изпитват.
	Пожелавам му от сърце нови, по-остри въпроси и дано намери отговори. Всичко е процес. И за читателите.
	С вяра
@	Николай Петев
