E>
	И си губехте времето с шах?
E$

	— Предстои ни да започнем първата партия шах, изиграна в орбита — обяви Орлоф.
	Бяхме на двадесет и втората си обиколка и за момента нямахме нищо особено важно за вършене.
	— Но аз не знам нищо за тая игра — отговорих аз.
	Орлоф закрепи малката шахматна дъска на плота между двама ни.
	— Е, все трябва да знаеш как се движат фигурите? Ще ти дам да играеш с белите и да направиш първия ход.
	Аз прикрих една прозявка и преместих царската пешка на e4. Орлоф повтори моя ход със своята черна пешка — e5.
	— Това е рутинен полет, нали?
	— Да, съвсем същият е провеждан и преди — кимнах утвърдително аз.
	В известен смисъл. Аз лично доста харесвах Орлоф, но нямаше как да пренебрегнем факта, че нашите две държави нямаха никакво взаимно доверие и никога не биха разкрили някакви технически или тактически постижения. Съвместните полети обаче изглеждаха добре за пред обществеността и хората се радваха на международното сътрудничество.
	— Ето че имаме шанс да разведрим този рутинен полет с една неочаквано нова ситуация. Дали първият човек спечелил шахматна партия в орбита ще е представител на американската или руската нация? — усмихна се Орлоф.
	— Голяма работа — свих рамене аз.
	Орлоф изглежда се засегна.
	— За руснаците шахът не е просто игра, а начин на живот.
	— И ако спечелиш, какво? Медал ли ще ти дадат? — въздъхнах аз и огледах дъската. Накрая преместих коня си — Kf3.
	Орлоф премести черния кон — Kc6. Аз преместих офицер на b5.
	— Знаеш ли какво направи току-що? — попита моя опонент.
	— Не, какво?
	— Това се нарича _испанска партия_ — шахматен дебют, който датира още от седемнадесети век.
	— Сериозно? — възкликнах аз. — Е, може да се случи на всеки.
	— Така е, но ние, шахматистите, обичаме да даваме имена на всяка част от играта — обясни Орлоф и, като хвърли поглед към часовника на командното табло, се пресегна за дневника на мисията. — Трябва да вкарам поредния запис в дневника. Мести Ng6 заради мен, моля те.
	Аз преместих черния кон на g6. Орлоф внезапно придоби подозрителен вид.
	— Откъде знаеше какво значи Ng6?
	Аз разсеяно си почесах ухото.
	— Трябва да съм го прочел някъде.
	Изглежда англоговорещите страни използват описателна нотация за шахматните си ходове, а всички останали използват алгебричната. Полетата на дъската от ляво надясно от гледна точка на белите фигури са обозначени с буквите a, b, c, d, e, f, g и h. Редовете са номерирани от полето на белите към черните с цифри от 1 до 8. Това ще рече, че ходът Ng6 на Орлоф изискваше да се премести кон на g6.
	Орлоф присви очи подозрително.
	— Струва ми се, че се опитваш да ме преметнеш. Ако не се лъжа, ти каза, че не знаеш нищичко за тази игра.
	Аз прочистих гърло.
	— Така си е. Имах предвид в сравнение с истинските майстори. Аз не съм нито Фишър… нито Ивков… нито Смислов.
	— Но поне знаеш, че всички те не са футболисти — усмихна се Орлоф кисело и огледа дъската. — Ще ми се Метчиков да беше тук вместо мен. Той е най-добрият шахматист от целия ни екип. Но пък аз съм най-добрият астронавт, което беше малко по-важно за изпълнението на мисията.
	Аз се пресегнах за царя си и направих рокада. Лицето на Орлоф се сбръчка в усилие да се концентрира. След петнадесет минути, аз вметнах:
	— Ти си на ход.
	— Знам, не ме препирай!
	Шест минути по-късно получихме редовното обаждане от контролния център на мисия „Джемини 74“ в Кейп Кенеди. На микрофона беше Метчиков.
	— Как я карате там? — попита той.
	— Играем шах — отговори Орлоф. — Първата шахматна партия в орбита.
	— О? И ти печелиш?
	— Не знам — промърмори Орлоф. — Струва ми се, че имам по-сериозен опонент, отколкото предполагах.
	— Хм… — след кратка пауза, Метчиков отново се обади. — Може би бихте могли да опишете ходовете си до тук за всички нас, на земята? Целият _свят_ е в очакване.
	— Знам, знам — съгласи се Орлоф и изрецитира ходовете.
	— Хм — повтори Метчиков. — Е, желая ти късмет. — След което изглежда се сети нещо друго. — Между другото, Орлоф, онова писмо, което остави за чичо си _Дмитрий_, не го мисли. Изпратих го по пощата тази сутрин в _шест_.
	_Дмитрий_, помислих си аз. _Шест._ Това дали не означава d6?
	Оказах се прав. Орлоф мести, погледна ме и се изчерви.
	Аз поклатих глава разочарован.
	— Даже една игра на шах е толкова важна, че трябва да прибягвате до…
	От наземния контрол се обадиха отново и аз чух гласа на доктор Уикърсън, който спечели шахматния турнир в нашата база миналата година.
	— Я слушай, Джери, чувам от сестра ти, че _далиите_ ти са увехнали. Да не си забравил да ги поливаш последните _четири_ дни?
	_Далии? Четири дни?_ d4?
	Едва бях направил своя ход, когато Метчиков отново се обади.
	— Орлоф! — провикна се той. — Помниш ли онази чудесна екскурзия до морския _бряг_? Не беше ли… ъм… _дивно_ като _осъмнахме_ там?
	Той естествено се опитваше да каже bd8.
	Лицето на Орлоф стана тъмночервено. Аз изключих радиото.
	— Тази игра си е наша, Орлоф. Ще я играем само двамата.
	Цели седем партии по-късно аз най-после станах първият мъж, спечелил шахматна партия в орбита.
	Стефани Орлоф, разбира се, беше първата жена.
