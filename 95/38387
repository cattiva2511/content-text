>
#	Действащи лица

N	Действието на пиесата се развива в едно статистическо учреждение. Авторите разбират, че театрите разполагат с ограничен брой артисти, и са избрали само шестима представители на контрола и статистиката. Естествено, авторите на първо място представят директора на учреждението.

	ЛЮДМИЛА ПРОКОФИЕВНА __КАЛУГИНА__ — жена на неопределена възраст, изглежда на четирийсет, а може би и на четирийсет и пет години, облича се строго и безцветно, разговаря сухо, на работа идва първа и си отива последна, от което става ясно, че не е омъжена. За жалост Людмила Прокофиевна е грозновата и подчинените я наричат Дроплата, зад гърба й, естествено.
	ЮРИЙ ГРИГОРИЕВИЧ __САМОХВАЛОВ__ — заместник-директор. Към четирийсетте, хубавец, елегантен, модерен, обувките му винаги лъснати, косата сресана, мислите също.
	__ВЕРОЧКА__ — двайсет и три годишна. Любопитна като всички жени и женствена като всички секретарки. Гордее се с външността си и има основания за това.
	АНАТОЛИЙ ЕФРЕМОВИЧ __НОВОСЕЛЦЕВ__ — скромен, затворен, стеснителен. Точно по тази причина за седемнайсет години безупречна работа се е изкатерил по служебната стълбица само до старши икономист.
	__ОЛГА ПЕТРОВНА__ РИЖОВА — обременена от семейни задължения. Няма време за себе си. Но Олга Петровна не се предава. Кипи от енергия. Оптимистична натура. Апропо, едно време Самохвалов, Новоселцев и Олга Петровна са учили заедно в Икономическия институт.
	И накрая
	__ШУРА__ — член на профкомитета. Години — от трийсет до безкрайност; симпатична, но активна.

N	И тъй, само шест действащи лица. Но зрителите трябва да останат с впечатление, че събитията се развиват в голям колектив.


>	Първо действие

>>	Първа картина

N	Статистическото учреждение може да се помещава в ново здание или в солидна стара сграда — това е без значение. Необходимо е обаче на сцената да има: стая, в която работят Новоселцев и Олга Петровна; коридор към приемната, където се кипри Верочка, и кабинет на директорката Калугина. Важно е действието да може да протича във всички помещения едновременно. За Самохвалов не се предвижда кабинет, а само врата откъм приемната.
N	Самохвалов бавно върви по коридора. Влиза в приемната, където Верочка пуши и говори по телефона.

	__ВЕРОЧКА__
	Альона, нали идваш у Наташка Егорова? Ще прави страшен терен!

	__САМОХВАЛОВ__
	Добро утро, Людмила Прокофиевна дойде ли?

	__ВЕРОЧКА__ _(на Самохвалов)_
	Изчакайте! _(По телефона.)_ Как кой? Цялата тайфа…

	__САМОХВАЛОВ__
	Как го пушите тоя боклук! _(Вади цигари и ги слага на бюрото.)_ Аз съм Юрий Григориевич.

	__ВЕРОЧКА__ _(по телефона, бързо)_
	Ще ти се обадя по-късно. _(Траква телефона и става.)_ Ах, вие ли сте?
N	Вместо отговор Самохвалов се усмихва.
	Аз пък ви помислих за посетител.

N	Самохвалов, все така усмихнат, влиза в кабинета на Калугина.

	__САМОХВАЛОВ__
	Добро утро, Людмила Прокофиевна, вече съм на работа.

N	В стаята, където работят Новоселцев и Олга Петровна, влиза Шура. Носи някакъв списък.

	__ШУРА__
	Бързо по петдесет копейки!

	__НОВОСЕЛЦЕВ__
	За какво?

	__ШУРА__
	Маша Селезньова родила!

	__ОЛГА ПЕТРОВНА__ _(с интерес)_
	Момче или момиче?

	__ШУРА__
	Още не съм се информирала. _(Шегува се.)_ Сто на сто или момче, или момиче. Давайте парите! За подарък от колектива!
N	Новоселцев и Олга Петровна покорно внасят парите.
	_(С професионален навик.)_ Разпишете се.

N	Двамата се разписват. Шура излиза.

	__НОВОСЕЛЦЕВ__
	Вовка пак си скъса обувките. Откъде двайсет рубли? _(Мечтателно.)_ Ех, да вземат да ме назначат началник-отдел…

N	В същото време секретарката Верочка говори по телефона с най-добрата си приятелка.

	__ВЕРОЧКА__ _(пуши)_
	Альона, знаеш ли каква цигара пуша?… „Филип Морис“ с двоен филтър, оригинална! _(Иронично.)_ Новият зам-шеф ми ги пробута, голям началник! Дава го гъст със секретарката… Сега е вътре при дъртата. Кацна директно от Женева… Страхотен мен, всички мадами ще се побъркат…

N	Калугина и Самохвалов в директорския кабинет.

	__САМОХВАЛОВ__
	Позволявам си да ви предложа едно сувенирче от Швейцария. Химикалка с осем цвята. _(Шеговито.)_ Много е удобна за резолюции: с черното — не, зеленото е цветът на надеждата, със синьото — на еди-кого си за сведение, с червеното за счетоводството, да се изплати й прочие…

	__КАЛУГИНА__ _(сдържано)_
	Много сте остроумен. Благодаря! _(Взима химикалката и я слага на бюрото. После натиска копчето на уредбата.)_ Вера, извикайте Новоселцев!

	__САМОХВАЛОВ__ _(заинтригувано)_
	Кой е този Новоселцев?

	__КАЛУГИНА__ _(категорично)_
	Никой! Посредствен служител, вял и неинициативен. За съжаление повечето са такива!

	__ВЕРОЧКА__ _(по телефона)_
	Новоселцев, веднага при Людмила Прокофиевна!

	__НОВОСЕЛЦЕВ__ _(също по телефона)_
	Идвам! _(На Олга Петровна.)_ Дроплата ме вика!

	__ОЛГА ПЕТРОВНА__
	Действай! Използвай случая! Да излезеш оттам началник-отдел.

	__НОВОСЕЛЦЕВ__ _(прекъсва я)_
	Какво говориш! Аз за нея съм нищо, абсолютна нула… Като всички останали всъщност. _(Минава по коридора, влиза в приемната.)_ Здрасти, Верочка!

	__ВЕРОЧКА__ _(не му обръща внимание, говори по телефона)_
	Какви ботуши? Мачкан лак? Кой номер? _(На Новоселцев.)_ Изчакайте!

N	Новоселцев покорно сяда на един стол.
N	Разговорът в кабинета продължава.

	__КАЛУГИНА__
	След което, Юрий Григориевич, ще се запознаете с отдела по хранителна промишленост. Това е образцовият ни отдел.

	__САМОХВАЛОВ__
	В Швейцария се интересувах именно от статистиката за хранителната…

	__КАЛУГИНА__ _(не го оставя да довърши)_
	Добре. После нагледайте монтажа на компютрите в търговския отдел.

	__САМОХВАЛОВ__
	В Швейцария компютрите…

	__КАЛУГИНА__ _(не го слуша)_
	Най-зле сме с отдела по лека промишленост. Нямаме началник. Петрунин го изтеглиха в министерството. Просто не виждам подходяща кандидатура!

N	Верочка затваря телефона и натиска копчето на Секретарската уредба.

	__ВЕРОЧКА__
	Новоселцев е тук!

	__КАЛУГИНА__
	Да влезе!

	__ВЕРОЧКА__ _(на Новоселцев)_
	Влезте!

N	Новоселцев влиза в кабинета.

	__НОВОСЕЛЦЕВ__
	Добър ден, Людмила Прокофиевна!

	__САМОХВАЛОВ__
	Толя!

	__НОВОСЕЛЦЕВ__
	Юра!

N	Самохвалов става, пристъпва към Новоселцев, прегръща го.

	__САМОХВАЛОВ__
	Извинете, Людмила Прокофиевна, не мога да не прегърна стария си приятел.

	__НОВОСЕЛЦЕВ__ _(искрено)_
	Радвам се да те видя. Как така при нас?

	__КАЛУГИНА__ _(сцената й е омръзнала)_
	Това вашият отчет ли е, другарю Новоселцев?

	__НОВОСЕЛЦЕВ__ _(гласът му веднага става безизразен)_
	Да.

	__КАЛУГИНА__ _(без да гледа Новоселцев)_
	Човек или трябва да се отнася сериозно към работата си, или изобщо да не се занимава с нея. Статистиката е наука. Тя не допуска приблизителни стойности. И вие нямате право да използвате непроверени данни!

	__НОВОСЕЛЦЕВ__ _(тихо)_
	Аз ги проверих!

	__КАЛУГИНА__ _(връща му отчета)_
	Дали ви е направило впечатление, другарю Новоселцев, че на пазара липсват прахосмукачки и емайлирани тенджери?

	__НОВОСЕЛЦЕВ__
	Няма и чинии за супа!

	__КАЛУГИНА__
	Защото не са планирани, а данните за плановите организации ги подготвят такива немарливци като вас! _(Обръща се към Самохвалов.)_ Та ще ви моля, Юрий Григориевич, като мой заместник да обърнете особено внимание на дисциплината. Сутрин се закъснява, пазарува се в работно време. Наскоро имахме един безобразен случай — в дамската тоалетна, с извинение, лепнали обява: „Продавам чорапогащи. Телефон еди-кой си…“
N	Самохвалов се усмихва.
	_(Забелязва, че Новоселцев още не е излязъл. Недоволно.)_ Какво има?

	__НОВОСЕЛЦЕВ__
	Нищо. _(Тръгва към вратата.)_

	__САМОХВАЛОВ__
	Толя, изчакай ме при секретарката, моля ти се!

	__НОВОСЕЛЦЕВ__ _(излиза в приемната и недоволно мърмори)_
	Че какво лошо има да си продадеш чорапогащника? Може да й е бил малък! Може и пари да са й трябвали!

	__ВЕРОЧКА__ _(с явен интерес)_
	Сега вас ли тормози дъртата с тоя чорапогащник? Да не сте го купили вие?

	__НОВОСЕЛЦЕВ__
	Верочка, дайте ми двайсет рубли до заплата!

	__ВЕРОЧКА__
	С удоволствие, но току-що ми предложиха ботуши. Светлосиви, мачкан лак, нали ги знаете… На Клава от търговския отдел не й стават. Много са й дебели краката.

N	На вратата на приемната се показва Олга Петровна и вика Новоселцев в коридора.

	__ОЛГА ПЕТРОВНА__ _(шепне)_
	Е, приемаш ли поздравления?

	__НОВОСЕЛЦЕВ__ _(тъжно)_
	Засега не.

	__ОЛГА ПЕТРОВНА__
	Ама има ли надежда?

	__НОВОСЕЛЦЕВ__
	Вече няма надежда.

	__ОЛГА ПЕТРОВНА__ _(сърдито)_
	Какво ти каза?

	__НОВОСЕЛЦЕВ__ _(сменя темата)_
	Знаеш ли кой е новият й заместник? Юра. Помниш ли го?

	__ОЛГА ПЕТРОВНА__
	Кой Юра?

	__НОВОСЕЛЦЕВ__ _(ядосва я)_
	Кой Юра? Нали ходехте с него!

	__ОЛГА ПЕТРОВНА__ _(ахва)_
	Юра ли? Юрка Самохвалов? Как изглежда сега?

N	Самохвалов излиза от кабинета, оглежда се, вижда Новоселцев и Олга Петровна в коридора и тръгва към тях.

	__САМОХВАЛОВ__ _(изумен)_
	Оля!

	__ОЛГА ПЕТРОВНА__
	Юра! _(С възторг.)_ Боже, какъв хубавец!

	__САМОХВАЛОВ__
	Оля, ти си си същата! Така се радвам да те видя. Слушайте! Къде да поприказваме? Не мога да ви поканя в кабинета. Наредих да го ремонтират. _(Смее се.)_ Всеки нов началник винаги почва с ремонт на кабинета си.

	__НОВОСЕЛЦЕВ__
	Не се притеснявай, ние винаги си говорим в коридора!

	__САМОХВАЛОВ__
	Как си ти, Оля?

	__ОЛГА ПЕТРОВНА__ _(хвали се)_
	Добре съм. Дадоха ни апартамент. Вярно, далечко, но пък е до гарата. Витка вече е на четиринайсет. Тренира дълъг скок. И мъжът ми е добре. Лично Вишневски му оперира язвата. Мина добре. После му дадоха безплатна карта за Есентуки, сега е на почивка. Общо взето, гледам да съм в крак с живота, да не се отпускам. Ходя по екскурзии, на кино. Вкъщи идват приятели. А ти как си?

	__САМОХВАЛОВ__ _(скромно)_
	Нормално. Последните две години работих в Женева.

	__НОВОСЕЛЦЕВ__ _(умислен)_
	Дали по този случай да не ти изпрося двайсет рубли? Въпреки че противоречи на принципите ми. Пари от началници не взимам.

	__САМОХВАЛОВ__ _(със същия тон)_
	Да, но аз още не съм встъпил в длъжност. _(Дава му пари.)_

	__НОВОСЕЛЦЕВ__
	Благодаря. На заплата ти ги връщам.

	__ОЛГА ПЕТРОВНА__
	Юра, какъв късмет, че си назначен при нас. Сега ще помогнеш на Толя!

	__НОВОСЕЛЦЕВ__
	Стига, Оля!

	__ОЛГА ПЕТРОВНА__
	Страхотна несправедливост! Имаме свободно място за началник-отдел. Толя е най-подходящият кандидат. Умен е, всичко знае, две деца му висят на главата!

	__НОВОСЕЛЦЕВ__
	Оля, успокой се!

	__САМОХВАЛОВ__ _(на Новоселцев)_
	Вече имаш големи деца? Какво работи жена ти?

	__ОЛГА ПЕТРОВНА__
	Той няма жена. Госпожата го заряза сам с двете деца!

	__НОВОСЕЛЦЕВ__
	Не е вярно! Аз не й ги дадох!

	__САМОХВАЛОВ__ _(замисля се)_
	Тази идея за назначаването на Толя определено ми допада!

	__ОЛГА ПЕТРОВНА__
	Вземи го назначи де! Сега си голям началник!

	__САМОХВАЛОВ__
	Ей сега ще опитам. Чакайте ме тук!

	__НОВОСЕЛЦЕВ__
	Според мен избързваш. Толкова години не сме се виждали, може да не ме бива!
	__САМОХВАЛОВ__
	Е, може ли толкова да не те бива, че да не се оправиш с един отдел! _(Влиза при Калугина.)_

	__ОЛГА ПЕТРОВНА__ _(гледа след него възхитена)_
	Същият си е!

	__НОВОСЕЛЦЕВ__
	Ако кара така, няма да се задържи дълго!

	__ОЛГА ПЕТРОВНА__ _(внезапно)_
	Толя, честно ми кажи, много ли съм остаряла?

	__НОВОСЕЛЦЕВ__ _(приятелски)_
	Екстра си!

N	В кабинета.

	__САМОХВАЛОВ__
	Людмила Прокофиевна, имам една идея — да назначим за началник-отдел „Лека промишленост“ Новоселцев!
N	Калугина се мръщи.
	Няма значение, че му е лош отчетът. Просто е затънал в скучна работа.

	__КАЛУГИНА__
	Разбирам желанието ви да издигнете стария си приятел, но предпочитам да издигаме хората изключително според деловите им качества. Извинете…

N	Самохвалов крие усмивката си и излиза от кабинета. Приближава се до Новоселцев и Олга Петровна.

	__САМОХВАЛОВ__
	Засега не може. Но тия неща не стават от раз. Малко търпение и всичко ще бъде окей, приятели!

	__ОЛГА ПЕТРОВНА__
	Винаги съм вярвала в тебе. _(Усмихнато.)_ Не се плашете, другарю заместник-директор, няма да си позволя фамилиарности пред хората.

	__САМОХВАЛОВ__ _(също се усмихва)_
	Винаги сте били тактична, Олга Петровна!

	__ОЛГА ПЕТРОВНА__ _(сеща се за нещо)_
	Вие си приказвайте, аз ще прескоча до магазина, че после го затварят. _(Излиза.)_

	__НОВОСЕЛЦЕВ__ _(оправдава я)_
	Обедната ни почивка е много неудобна, от един до два, точно като на гастрономите.

	__САМОХВАЛОВ__ _(гледа след Олга Петровна)_
	На какво е заприличала! Помниш ли каква беше? Нямаше да я позная!

	__НОВОСЕЛЦЕВ__
	Всеки ден да се блъскаш в транспорта и всеки ден да готвиш на мъжа си диетични храни — на какво искаш да прилича!

N	По коридора с независим вид минава Верочка. Самохвалов мълчи, докато отмине.

	__САМОХВАЛОВ__ _(връща се към основната тема на разговора)_
	Наистина бих искал да имам приятел на тази длъжност, да мога да му се доверя в трудна минута.

	__НОВОСЕЛЦЕВ__ _(невинно)_
	Ясно де. Новата метла с нови хора мете!

	__САМОХВАЛОВ__ _(смее се)_
	Надявам се, че си мой човек, макар и да не си от най-новите.

	__НОВОСЕЛЦЕВ__
	Твой съм, разбира се. Макар че допреди малко бях ничий!

N	Покрай тях с кутия в ръце се връща Верочка.

	__САМОХВАЛОВ__
	Калугина няма много високо мнение за теб, мисли те за посредствен!

	__НОВОСЕЛЦЕВ__ _(усмивката му е крива)_
	Сигурно е права…

	__САМОХВАЛОВ__
	Разбирам, че иронията ти е средство за самозащита. Но все пак трябва да я убедим. Къде й е слабото място?

	__НОВОСЕЛЦЕВ__
	Тя няма слаби места!

N	В приемната секретарката Верочка мери лачените ботуши. В кабинета Калугина натиска копчето на уредбата.

	__КАЛУГИНА__
	Вера, колата да ме чака долу!

	__САМОХВАЛОВ__ _(замислено)_
	Не е млада, не е красива, не е омъжена. Сама жена.

	__НОВОСЕЛЦЕВ__
	Тя не е жена, тя е директор!

	__КАЛУГИНА__ _(излиза от кабинета си)_
	Вера, пак ли с нови ботуши?

	__ВЕРОЧКА__
	Още не знам. Отиват ли ми?

	__КАЛУГИНА__
	Много са крещящи. Аз не бих тръгнала с такива. _(На вратата.)_ И на ваше място бих се занимавала с ботуши след работа! _(Върви по коридора.)_ Юрий Григориевич, отивам в министерството. Може би няма да се връщам. Другарю Новоселцев, вижте си най-сетне отчета!

	__САМОХВАЛОВ__ _(след нея)_
	Людмила Прокофиевна, да не забравите, довечера ви чакам!

N	Калугина излиза.

	__НОВОСЕЛЦЕВ__ _(гледа след нея)_
	Да знаеш колко ме е страх, Юра.

	__САМОХВАЛОВ__
	Днес ще празнуваме назначаването ми. Я ела и ти и в домашна обстановка се опитай да се разбереш с Людмила Прокофиевна. Поухажвай я малко. Иначе, ако й предложа още веднъж кандидатурата ти, направо ще ме изяде!

	__НОВОСЕЛЦЕВ__
	Искаш да ухажвам човекоядка?

	__САМОХВАЛОВ__
	Чакай! Това е идеално хрумване. Отнеси се към нея като към жена.

	__НОВОСЕЛЦЕВ__
	Не мога. Това е вече прекалено. Да я ухажвам заради кариерата си е грозно и непочтено.

	__САМОХВАЛОВ__
	Не ти предлагам да я ухажваш с цел брак. Само я посваляй малко!

	__НОВОСЕЛЦЕВ__
	Никоя длъжност на света не може да ме накара да я свалям.
N	Отново влиза Шура със списъка.
	_(Бързо.)_ Вече ти дадох.

	__ШУРА__ _(вижда Самохвалов)_
	Вие ли сте новият ни заместник?

	__САМОХВАЛОВ__
	Аз. Защо?

	__ШУРА__
	Маша Селезньова родила. Петдесет копейки!

	__САМОХВАЛОВ__ _(усмихва се широко и бърка за пари)_
	Но това е чудесно!


>>	Втора картина

N	У Самохвалови. Събрали са се поне десетина души. Но зрителите виждат само Самохвалов, Калугина, Новоселцев и Олга Петровна. Присъствието на останалите гости и на стопанката се подразбира. От хола, където е сервирана вечерята, влизат Калугина и Самохвалов.

	__КАЛУГИНА__
	У вас е много приятно, съпругата ви е много симпатична.

	__САМОХВАЛОВ__
	Тук вкусовете ни съвпадат.

	__КАЛУГИНА__ _(сяда)_
	Надявам се, че ще съвпаднат и в работата ни.

	__САМОХВАЛОВ__
	Аз мисля, че главният ни враг е инерцията. Инерцията на парадността, на хвалбите. Има я у всекиго от нас. Винаги искаме да изглеждаме триумфатори. И затова често пренебрегваме недостатъците. Просто не ги включваме в победните си отчети.

	__КАЛУГИНА__
	Ами как да се борим с недостатъците, щом ние с вас първи ги премълчаваме?
N	Усмихват се с взаимна симпатия.
	Вървете при гостите, Юрий Григориевич, сигурно ви чакат.

	__САМОХВАЛОВ__
	Как ще ви оставя сама?

	__КАЛУГИНА__
	Ще си почина малко, ще разгледам списанията. Шумът ме изморява. Не се притеснявайте за мен…

N	Самохвалов отива в хола. Вика Новоселцев.

	__САМОХВАЛОВ__
	Толя, моментът е много удобен. Людмила Прокофиевна е сама оттатък, почива си.

	__НОВОСЕЛЦЕВ__ _(бързо)_
	Да си почива, няма да й преча!

	__САМОХВАЛОВ__
	Не ставай глупак! _(Пъха една табла в ръцете му, слага две чаши.)_ Върви й поднеси един коктейл!

	__НОВОСЕЛЦЕВ__
	Ти си домакин, ти й поднеси.

	__САМОХВАЛОВ__ _(почти шепне)_
	Знам, че е грозна, направо е за бостанско плашило, но ти не я гледай, гледай си някъде настрани!

	__НОВОСЕЛЦЕВ__
	Няма смисъл. Тя изобщо няма да ме назначи! _`(Държи таблата, стои с обречен вид пред вратата за съседната стая, колебае се.)_

	__САМОХВАЛОВ__ _(на влязлата Олга Петровна)_
	Как сме Оленка?

	__ОЛГА ПЕТРОВНА__
	Добре си се подредил, Юрка!

	__САМОХВАЛОВ__ _(като възпитан домакин)_
	Опитай тази салата!

	__ОЛГА ПЕТРОВНА__
	Вече я опитах. _(Шегува се.)_ Аз я правя по-хубаво от жена ти!

	__САМОХВАЛОВ__ _(с усмивка)_
	Характерът ти си е останал същият!

	__ОЛГА ПЕТРОВНА__
	Значи помниш все пак какъв ми е характерът?

	__САМОХВАЛОВ__ _(галантно)_
	Аз помня всичко!

N	Новоселцев най-сетне влиза в съседната стая.

	__НОВОСЕЛЦЕВ__ _(държи се, сякаш е в директорския кабинет)_
	Може ли да вляза, Людмила Прокофиевна?

	__КАЛУГИНА__
	Влезте, другарю Новоселцев!
N	Новоселцев спира с таблата насред стаята, не знае какво да каже.
	Заповядайте, седнете!

	__НОВОСЕЛЦЕВ__
	Благодаря! _(Сяда с таблата в ръце, мълчи.)_

	__КАЛУГИНА__
	По какъв въпрос идвате?

	__НОВОСЕЛЦЕВ__
	Ах, да. Моля, заповядайте един коктейл!

	__КАЛУГИНА__ _(с упрек)_
	Другарю Новоселцев, аз съм въздържателка!

	__НОВОСЕЛЦЕВ__
	Аз също.

	__КАЛУГИНА__
	Защо ги носите тогава?

	__НОВОСЕЛЦЕВ__ _(с готовност)_
	Сбърках. _(Пауза. Изведнъж намира тема за разговор.)_ Знаете ли, вие бяхте права, Людмила Прокофиевна. Сега преработвам отчета си, става много по-добър.

	__КАЛУГИНА__
	Много се радвам да чуя това, другарю Новоселцев!

	__НОВОСЕЛЦЕВ__ _(мъчително търси още теми за разговор. След дълга пауза)_
	Обичате ли да ходите за гъби?

	__КАЛУГИНА__
	Какво?

	__НОВОСЕЛЦЕВ__ _(тихо)_
	Да ходите за гъби… Нали знаете, масловки, манатарки, пънчушки…

	__КАЛУГИНА__
	Не, тези неща не ме интересуват.

	__НОВОСЕЛЦЕВ__
	Искрено ви съчувствам, Людмила Прокофиевна. Гъбарството е много интересно. Пънчушките например растат по пъновете. Ако откриете хубаво място, можете да напълните цяла кошница. Манатарките по` не се намират. Понякога растат под борчетата, друг път под брезичките. Ако се случи сушаво лято, гъбите никнат в ниското, дето е по-влажно.

	__КАЛУГИНА__
	Вие сте били голям гъбар, другарю Новоселцев.

	__НОВОСЕЛЦЕВ__ _(тъжно)_
	Казвам се Анатолий Ефремович.

	__КАЛУГИНА__
	Ще запомня, другарю Новоселцев!
N	Пак пауза.
	Имате ли други въпроси?

	__НОВОСЕЛЦЕВ__
	Не.

	__КАЛУГИНА__
	Свободен сте.

	__НОВОСЕЛЦЕВ__ _(става, таблата е още в ръцете му)_
	Довиждане!

	__КАЛУГИНА__
	Всичко хубаво, другарю Новоселцев.

N	Новоселцев излиза с таблата и недокоснатите чаши.
N	Оскърбен е до дъното на душата си.
N	В съседната стая го пресреща Самохвалов.

	__САМОХВАЛОВ__
	Какво стана? Защо не я почерпи?

	__НОВОСЕЛЦЕВ__
	Тя е въздържателка.

	__САМОХВАЛОВ__ _(интересно му е)_
	Какво правихте? За какво си говорихте?

	__НОВОСЕЛЦЕВ__
	За гъби!

	__САМОХВАЛОВ__ _(учудено)_
	Защо за гъби?

	__НОВОСЕЛЦЕВ__
	А за какво, за змии ли? Разбираш ли, Юра, опитах се да я ухажвам, но нищо не става. За последен път съм ухажвал жена си… да, преди двайсет години, и май съм отвикнал.

	__САМОХВАЛОВ__ _(проявява досетливост)_
	А Людмила Прокофиевна забеляза ли, че я ухажваш?

	__НОВОСЕЛЦЕВ__ _(замислено)_
	Боя се, че не…

	__САМОХВАЛОВ__
	Искаш цял живот да си останеш старши икономист, така ли?

	__НОВОСЕЛЦЕВ__
	Не. Но не може ли да измислим нещо друго, да не я ухажвам? Като останем насаме, краката ми се подкосяват.

	__САМОХВАЛОВ__
	Ами не стой прав, седни.

	__НОВОСЕЛЦЕВ__
	Не знам какво да говоря.

	__САМОХВАЛОВ__
	Нещо интелектуално. Тя е от тия, дето им сече пипето.

	__НОВОСЕЛЦЕВ__ _(зарадван)_
	Интелектуално ли? Това ми е по-лесно, мога да опитам. _(Сяда.)_ Само да похапна _(слага си храна)_, да събера сили, и тръгвам да правя кариера…

	__ОЛГА ПЕТРОВНА__ _(приближава се до Самохвалов)_
	Юрий Григориевич, няма ли да ме поканите на танц?

	__САМОХВАЛОВ__
	Каня ви, Олга Петровна!

	__ОЛГА ПЕТРОВНА__ Да, след като ви се натрапих.
N	Самохвалов включва магнетофона, танцуват.
	Помниш ли като избягахме от лекцията по финансово право и ходихме в кафе-сладкарницата? Беше много ларж, докато поръчваше, а после не ти стигнаха парите. _(Смее се.)_

	__САМОХВАЛОВ__ _(също се смее)_
	Разбира се, че помня! Виж какво, искам да те питам нещо. Този Бубликов, началникът на отдел „Обществено хранене“, що за човек е?

	__ОЛГА ПЕТРОВНА__ _(пренебрежително)_
	Кариерист! _(Игриво.)_ Слушай, да не би жена ти да ревнува?

	__САМОХВАЛОВ__ _(неестествено)_
	За кое?

	__ОЛГА ПЕТРОВНА__
	Заради мен!

	__САМОХВАЛОВ__
	Заради теб? _(Преувеличено.)_ Разбира се!

	__ОЛГА ПЕТРОВНА__ _(доволна от отговора, взима го на сериозно)_
	Ами помниш ли как ходихме в Кунцево да се целуваме? Сега на мястото на гарата има блокове!

	__САМОХВАЛОВ__
	Разбира се, че помня. Ами Боровских от отдел „Местна промишленост“? Какво представлява всъщност?

	__ОЛГА ПЕТРОВНА__
	Той е бомба! Знаеш ли, Юра, сега, като танцуваме, ми се струва, че тези осемнайсет години изобщо не ги е имало…

	__НОВОСЕЛЦЕВ__ _(най-после е добил кураж, на Самохвалов)_
	Тръгвам!

	__САМОХВАЛОВ__ _(на Новоселцев)_
	И повече интелект!

N	Танцът свършва. Самохвалов целува ръка на Олга Петровна, Олга Петровна сяда на масата. Самохвалов излиза. Новоселцев влиза в стаята, където Калугина разглежда списания.

	__НОВОСЕЛЦЕВ__
	Извинете, Людмила Прокофиевна, пак съм аз!

	__КАЛУГИНА__
	Нали си взехме довиждане, другарю Новоселцев!

	__НОВОСЕЛЦЕВ__ _(плахо)_
	Тогава може би да си кажем „добър вечер“? Добър вечер, Людмила Прокофиевна!

	__КАЛУГИНА__ _(лекичко се усмихва)_
	Добър вечер!

	__НОВОСЕЛЦЕВ__ _(по-смело)_
	Благодаря! Сигурно ви е скучно, Людмила Прокофиевна.

	__КАЛУГИНА__
	Свикнала съм сама, затова никога не скучая, другарю Новоселцев.

	__НОВОСЕЛЦЕВ__ _(въздиша)_
	Тогава по-добре да си вървя.

	__КАЛУГИНА__ _(милостиво)_
	Не ми пречите!

	__НОВОСЕЛЦЕВ__
	Много благодаря! _(Сяда.)_

N	В хола Олга Петровна замислена седи на масата. Минава Самохвалов.

	__ОЛГА ПЕТРОВНА__
	Юра, ела при мен!

	__САМОХВАЛОВ__
	Не мога. Имам гости.

	__ОЛГА ПЕТРОВНА__
	А аз? Не съм ли ти гостенка? Седни.
N	Самохвалов се усмихва, сяда.
	_(Кокетно.)_ Не трябваше да ме каниш, Юра. Всичко у мен се пробуди отново!

	__САМОХВАЛОВ__ _(любезно)_
	И у мен. Но трябва да се владеем.

	__ОЛГА ПЕТРОВНА__
	Ти винаги си бил по-благоразумният от двама ни. В неделя има екскурзия с автобуси до Владимир и Суздал. Искаш ли да се запишем?

	__САМОХВАЛОВ__ _(уклончиво)_
	Кой знае докъде ще стигнем с тия автобуси!

	__ОЛГА ПЕТРОВНА__ _(палаво)_
	А така обичахме екскурзиите… Хайде като едно време, а?

	__САМОХВАЛОВ__
	Вече сме в такава възраст, че е опасно да будим спомените.

N	В съседната стая.

	__НОВОСЕЛЦЕВ__ _(мисли на глас)_
	За какво да си поприказваме, Людмила Прокофиевна? Говорихме за отчета, гъбите не ви интересуват… Ами какво ви е мнението за поезията?

	__КАЛУГИНА__ _(с усмивка)_
	Положително.

	__НОВОСЕЛЦЕВ__
	Чудесно. Да поговорим за поезията. На млади години пишех стихове. А вие?

	__КАЛУГИНА__
	Не съм имала такива способности.

	__НОВОСЕЛЦЕВ__
	Аз също. Сега ще ви кажа едно стихотворение и ще се убедите.

	__КАЛУГИНА__ _(с надежда)_
	Недейте.

	__НОВОСЕЛЦЕВ__
	Много искам да ви направя добро впечатление. _(Рецитира.)_
P>
	Аз дойдох да ти обадя,
	че зората е изгряла,
	че зеленината млада
	е под нея заблестяла;
	че в сърцето ми омая
	и веселие живее
	и че песен, без да зная
	за какво, в сърцето зрее.*
	[* Превод Любен Любенов.]
P$
	__КАЛУГИНА__
	Не можете да ме измамите. Това не е ваше, това е от Фет.

	__НОВОСЕЛЦЕВ__ _(искрено)_
	Никога не съм мислил, че разбирате от поезия!

	__КАЛУГИНА__
	Стихотворението е хубаво, но вие го казахте лошо.

	__НОВОСЕЛЦЕВ__ _(обидено)_
	Може и да сте права. Обаче всичките ми приятели казват, че рецитирам без грешка.

	__КАЛУГИНА__
	Подмазват ви се. Рецитирате отвратително.

	__НОВОСЕЛЦЕВ__ _(предизвикателно)_
	А музика обичате ли?

	__КАЛУГИНА__ _(уплашено)_
	Надявам се, че не мислите да пеете?

	__НОВОСЕЛЦЕВ__
	Защо не? Приятелите ми казват, че имам приятен глас.

	__КАЛУГИНА__ _(осенена от догадка)_
	Вие да не сте пили?

	__НОВОСЕЛЦЕВ__
	Не, моля ви се! Като пия, буйствам. Затова никога не пия. _(Мисли.)_ Какво да ви изпея сега?

	__КАЛУГИНА__
	Недейте, няма нужда. Ще чакате да ви похваля, пък аз винаги казвам истината.

	__НОВОСЕЛЦЕВ__
	Значи предварително сте сигурна, че не мога и да пея?

	__КАЛУГИНА__
	Ставате досаден, другарю Новоселцев.

	__НОВОСЕЛЦЕВ__ _(вече нищо не може да го спре)_ Сега ще ви изпея нещо и веднага ще се ободрите! Аха… Сетих се… _(Пее.)_
P>
	Сред балния блясък случайно,
	сред шумните светски тълпи
	видях те, любима, но тайна
	забулваше твоите черти.
	И взорът ти беше печален…
P$

	__КАЛУГИНА__ _(прекъсва го)_
	Да не сте полудели?

	__НОВОСЕЛЦЕВ__
	Значи не ви харесва и как пея. Нищо не ви харесва! Не може да ви се угоди! _(Когато кипнат, стеснителните хора нямат мярка.)_ Но аз все пак ще опитам. Сега ще ви танцувам!

	__КАЛУГИНА__ _(решително)_
	Прекратете това безобразие, другарю Новоселцев!

	__НОВОСЕЛЦЕВ__ _(вбесен)_
	Сигурно не сте любителка на съвременните танци. Ще ви изиграя народния танц „Циганчице“! Ще ми пригласяте ли? Впрочем не, вие няма да го направите! _(Пее и танцува.)_

N	Калугина възмутена става и тръгва към вратата, но Новоселцев прикляка пред нея и не й дава да излезе.

	__КАЛУГИНА__ _(вика)_
	Веднага ме пуснете! Заповядвам ви да спрете!
N	Чули вика й, дотичват Самохвалов и Олга Петровна. Спират изумени. Новоселцев продължава да подскача.
	Юрий Григориевич, озаптете този хулиган.

	__САМОХВАЛОВ__ _(объркано)_
	Толя, чакай… Защо танцуваш?

	__НОВОСЕЛЦЕВ__ _(спира, диша тежко)_
	На вас, другарко Калугина, не ви харесва нито как рецитирам, нито как пея, нито как танцувам! Защото сте студен човек! Вие сте бездушна, коравосърдечна, студена, суха…

	__САМОХВАЛОВ__
	Толя, млъквай веднага!

	__НОВОСЕЛЦЕВ__ _(отблъсква го)_
	Ти мълчи, никой не те пита!

	__КАЛУГИНА__
	Оставете го, нека се изкаже!

	__НОВОСЕЛЦЕВ__ _(разпалено)_ У вас няма нищо човешко, вие вместо сърце имате цифри и отчети!

	__ОЛГА ПЕТРОВНА__
	Толя!

	__САМОХВАЛОВ__ _(ядосано)_ Толя, излез!

	__НОВОСЕЛЦЕВ__
	Ей сега, само да й кажа всичко!

	__КАЛУГИНА__
	Юрий Григориевич, оставете другаря да си довърши!

	__НОВОСЕЛЦЕВ__
	Можете да ме уволните, обаче аз съм доволен, че ви казах всичко в очите!

N	Пауза. Олга Петровна тихо хлипа.

	__КАЛУГИНА__ _(с учудващо самообладание)_
	Благодаря ви за чудесната вечер, Юрий Григориевич!

	__САМОХВАЛОВ__ _(смазан е, на всички им е жал за него)_
	Знаете ли… Той не е лош човек… може би просто е пийнал повечко. Случва се…

	__КАЛУГИНА__
	Всичко беше прекрасно. За мен беше истинско удоволствие. Довиждане, другарко Рижова!

	__ОЛГА ПЕТРОВНА__ _(шепне)_
	Довиждане.

	__КАЛУГИНА__
	Довиждане… _(Пауза.)_ Анатолий Ефремович!

	__НОВОСЕЛЦЕВ__ _(опомня се)_
	Извинете ме, Людмила Прокофиевна, май прекалих. _(Отчаян е.)_ Може ли да ви изпратя?

	__КАЛУГИНА__
	Не, няма смисъл! _(Тръгва към вратата.)_

	__САМОХВАЛОВ__ _(изпраща я)_
	Не се сърдете… Не му обръщайте внимание на глупостите…

	__КАЛУГИНА__
	Не, защо? Винаги е интересно да разбереш какво мислят за тебе подчинените ти.


>>	Трета картина

N	Статистическото учреждение. Началото на работния ден. Калугина е вече в кабинета си, преглежда някакви документи. В приемната влиза Верочка, прозява се, сваля си шлифера. Новоселцев тъжен сяда на работното си място, а Олга Петровна стои в коридора, пуши и чака някого.

	__КАЛУГИНА__ _(натиска копчето на уредбата)_
	Вера, донесете ми личното дело на Новоселцев, ако обичате!

N	Верочка излиза. Идва Самохвалов, отбива се при Новоселцев.

	__САМОХВАЛОВ__
	Здравей, нехранимайко! Можеш ли да ми обясниш какво ти стана снощи?

	__НОВОСЕЛЦЕВ__
	Остави ме на мира! И без това не съм мигнал цяла нощ.

	__САМОХВАЛОВ__
	Добре де, спокойно! Иди при нея и се извини!

	__НОВОСЕЛЦЕВ__
	Срам ме е да я погледна в очите!

	__САМОХВАЛОВ__
	Каквото си надробил, ще си го сърбаш!

	__НОВОСЕЛЦЕВ__ _(страдалчески)_
	Добре, ще отида. Може да имам късмет и да не ме приеме.

N	Връща се Верочка, влиза в кабинета на Калугина, подава й папката с личното дело на Новоселцев и пак излиза в приемната.
N	Самохвалов излиза от стаята на Новоселцев и върви по коридора.

	__ОЛГА ПЕТРОВНА__ _(развълнувана)_
	Добро утро, Юра!

	__САМОХВАЛОВ__
	Здравей, Оленка! Много ми беше приятно да те видя вкъщи.

	__ОЛГА ПЕТРОВНА__ _(щастливо усмихната)_
	А пък аз те чакам да ти благодаря за вчерашната вечер.

	__САМОХВАЛОВ__ _(смее се)_
	Много сполучлива вечер, няма що!

	__ОЛГА ПЕТРОВНА__
	Какви са ти плановете за днес?

	__САМОХВАЛОВ__
	Да си почина от вчера. _(Отминава по коридора, влиза в приемната.)_

	__ВЕРОЧКА__
	Добрутро, Юрий Григориевич!

	__САМОХВАЛОВ__
	Добро утро, Верочка! _(Сочи вратата на Калугина.)_ Вътре ли е?

	__ВЕРОЧКА__
	Както винаги.

N	Самохвалов влиза в своя кабинет. В същото време Олга Петровна се връща на бюрото си.

	__ОЛГА ПЕТРОВНА__ _(на Новоселцев)_
	Юра вече дойде.

	__НОВОСЕЛЦЕВ__
	Да, мина оттук. Препоръча ми да й се извиня.

	__ОЛГА ПЕТРОВНА__
	Горе главата, Толя! Ти я наруга в извънработно време. Няма право да те уволни. Само да опита, ще те оправим чрез профсъюза! Това да не е капитализъм, у нас никой не може да бъде уволнен.

	__НОВОСЕЛЦЕВ__
	И аз не знам какво ми стана.

	__КАЛУГИНА__ _(натиска копчето на уредбата)_
	Вера, елате при мен.
N	Верочка влиза в кабинета.
	Вера, вие знаете всичко за всички.

	__ВЕРОЧКА__
	Това ми е работата!

	__КАЛУГИНА__
	Какво знаете за Новоселцев?

	__ВЕРОЧКА__
	Мухльо. Разведен, с две деца.

	__КАЛУГИНА__
	Как така разведен? Какви деца? В досието не пише нищо.

	__ВЕРОЧКА__
	Че то е попълвано преди сто години! Нали помните Лиза Леонтиева от счетоводството? Една хубавичка, с руса плитка… Вече не работи при нас.

	__КАЛУГИНА__
	Не я помня.

	__ВЕРОЧКА__
	Тя му беше жена, роди му две деца, а после се хвана с онзи… идваше един ревизор тук, не знам дали го помните… Как се казваше? С ей такива уши… _(Показва какви са били ушите на ревизора.)_

	__КАЛУГИНА__
	Нея не си я спомням, но ревизора го помня.

	__ВЕРОЧКА__ _(увлечена в разказа)_
	И Лиза се юрна при него… Пък на ревизора хич не му били притрябвали чужди деца…

	__КАЛУГИНА__ _(възмутено)_
	Как е могла да изостави децата си тази Леонтиева? Каква майка е!

	__ВЕРОЧКА__
	Той Новоселцев беше майката в семейството! Кротушко, незлобив, дума напряко не казва!

	__КАЛУГИНА__ _(уж между другото)_
	Не мога да кажа, че е чак толкова незлобив. _(Сухо.)_ Благодаря ви за информацията.

N	Верочка излиза от кабинета, а Новоселцев става от бюрото си, за да отиде при Калугина. Едва се влачи по коридора. В приемната Верочка вече говори по телефона.

	__ВЕРОЧКА__
	Альона, много изпусна, че не дойде снощи у Наташка Егорова. Там един правеше фокуси, страхотен тип!

	__НОВОСЕЛЦЕВ__ _(влиза в приемната)_
	Здрасти, Верочка!

	__ВЕРОЧКА__ _(на Новоселцев)_
	Изчакайте! _(По телефона.)_ Асистент в киноцентъра. Според него това било като да си помощник-портиер… Мислех, че ще каже: „С вашата външност трябва да станете актриса. Само ми се обадете — и готово!“. Обаче той не, и дори не се похвали, че е приятел с разни прочути артисти… Хитър образ, има си номер в живота. _(Затваря телефона, на Новоселцев.)_ Дръжте се, Новоселцев! Дъртата много се интересува от вас. Поиска и личното ви дело!

	__НОВОСЕЛЦЕВ__
	Ще ме уволнява…

	__ВЕРОЧКА__ _(изумено)_
	Вас? Защо?

	__НОВОСЕЛЦЕВ__
	За хулиганство!…
N	Верочка няма думи.
	Питайте, може би няма да ме приеме.

N	Верочка влиза в кабинета.

	__ВЕРОЧКА__
	Дойде Новоселцев и…

	__КАЛУГИНА__ _(бързо)_
	Не съм го викала!

	__ВЕРОЧКА__ _(разбира я от половин дума)_
	Ще му кажа, че сте заета.

	__КАЛУГИНА__
	Не, няма как. _(Въздиша.)_ Да влезе!

	__ВЕРОЧКА__ _(връща се в приемната, на Новоселцев)_
	Влезте.

	__НОВОСЕЛЦЕВ__
	Какво й е настроението?
N	Верочка прави съчувствена гримаса.
	_(Влиза в кабинета.)_ Добро утро, Людмила Прокофиевна! _(Заеква от вълнение.)_ Извинете… снощи… не знам какво ми стана…

	__КАЛУГИНА__ _(официално)_
	Седнете, Анатолий Ефремович!

	__НОВОСЕЛЦЕВ__
	Благодаря. _(Плахо сяда на ръба на стола.)_

	__КАЛУГИНА__
	Вчера вие заявихте, че у мен няма нищо човешко!

	__НОВОСЕЛЦЕВ__
	Глупости приказвах! Не трябваше да ми обръщате внимание…

	__КАЛУГИНА__
	Трябва. Защото вие сте изразител на мнението на определени слоеве от нашия колектив.

	__НОВОСЕЛЦЕВ__ _(искрено поразен)_
	Така ли?

	__КАЛУГИНА__
	Вчера публично ме оскърбихте! Всичко, което казахте, е клевета! Не приемам обвиненията ви!

	__НОВОСЕЛЦЕВ__
	И аз не ги приемам!

	__КАЛУГИНА__
	Казахте, че съм бездушна…

	__НОВОСЕЛЦЕВ__ _(бързо)_
	Много сте внимателна!

	__КАЛУГИНА__
	Коравосърдечна…

	__НОВОСЕЛЦЕВ__
	Много сте мекосърдечна…

	__КАЛУГИНА__
	Студена…

	__НОВОСЕЛЦЕВ__
	Топла сте!

	__КАЛУГИНА__
	Суха…

	__НОВОСЕЛЦЕВ__
	Мокра… _(Ужасен млъква.)_

	__КАЛУГИНА__ _(вбесена)_
	Престанете да се подигравате с мен!

	__НОВОСЕЛЦЕВ__
	Напротив, аз се прекланям пред вас. Не исках да кажа „мокра“, просто се изпуснах, исках да кажа — „добра“!

	__КАЛУГИНА__
	Защо ме мразите? Какво съм ви направила?

	__НОВОСЕЛЦЕВ__ _(утешава я)_
	Недейте така! Всички много ви обичаме, възхищаваме ви се, гордеем се с вас. А пък когато ни викате в кабинета си, идваме като за празник.
N	Утешенията на Новоселцев имат обратен ефект. Калугина изведнъж се разплаква.
	_(Объркано.)_ Людмила Прокофиевна… Недейте, моля ви се… Директорите не бива да плачат!
N	Калугина плаче още по-силно.
	_(Хваща гарафата, налива чаша вода, иска да я подаде на Калугина, сеща се нещо, натиска копчето на уредбата.)_ Верочка, водата в гарафата прясна ли е?

	__ВЕРОЧКА__ _(учудена)_
	Разбира се!

N	Новоселцев подава чашата на Калугина, но тя отмества ръката му.

	__НОВОСЕЛЦЕВ__
	Успокойте се, Людмила Прокофиевна… Моля ви… Просто не знам какво да ви правя.
N	Калугина продължава да ридае. Влиза Самохвалов. Преди да е осъзнал ситуацията, Новоселцев се хвърля към него и го избутва от вратата.
	Юра… Извинявай… Излез! _(Заключва отвътре.)_

	__САМОХВАЛОВ__ _(недоумяващо)_
	Какво става там?

	__ВЕРОЧКА__
	Уволняват го за хулиганство!

	__САМОХВАЛОВ__ _(натиска уредбата)_
	Людмила Прокофиевна, трябва да говоря с вас!

	__НОВОСЕЛЦЕВ__ _(по уредбата)_
	Тя е заета, има съвещание! _(Изключва уредбата.)_

	__САМОХВАЛОВ__ _(неспокойно)_
	Страх ме е, че пак се е разпасал! _(Прибира се в кабинета си.)_

	__НОВОСЕЛЦЕВ__ _(на Калугина)_
	Стига сте плакали де! _(Внезапно.)_ Впрочем плачете! Добре е, че още можете да плачете. Плачете, Людмила Прокофиевна, плачете! Може и да ви е от полза!
N	Телефонът звъни.
	_(Вдига слушалката.)_ Ало!… Кой я търси? Заета е!… Министърът ли? Не й е до министри сега! _(Затваря телефона.)_

	__КАЛУГИНА__ _(през сълзи)_
	Ами ако ме вика? Как ще отида при него? Сега цял ден ще са ми подути очите!

	__НОВОСЕЛЦЕВ__
	Ще са подути, ако ги бършете. Ако изчакате да изсъхнат, никой няма да разбере.

	__КАЛУГИНА__ _(хлипа)_
	Толкова отдавна не съм плакала, понякога ми се плаче, разбира се, ама как да плача самичка вкъщи? _(Усмихва се.)_ Като алкохолиците, дето пият сами…

	__НОВОСЕЛЦЕВ__ _(също се усмихва)_
	Като ви се доплаче следващия път, веднага ме извикайте!

N	В приемната влиза Олга Петровна.

	__ОЛГА ПЕТРОВНА__ _(на Верочка)_
	Новоселцев още ли е при нея?

	__ВЕРОЧКА__
	Заключиха се отвътре!

	__ОЛГА ПЕТРОВНА__
	Да му се притечем на помощ, да избием вратата, а?

N	Междувременно Калугина постепенно се успокоява.

	__КАЛУГИНА__
	Вие сте си добре, Анатолий Ефремович, имате си деца.

	__НОВОСЕЛЦЕВ__
	Да, две. Едното момче, другото също…

	__КАЛУГИНА__ _(тихо)_
	А пък аз сутрин ставам и слагам кафето. Не че ми се закусва, ами защото трябва. Ям насила и тръгвам за работа. Този кабинет е истинският ми дом. Да знаете само колко ме е страх от вечерите. Бавя се тук, докато портиерът тръгне с ключовете. Просто няма къде да ида. Вкъщи при телевизора. _(Усмихва се криво.)_ Дори куче не мога да си взема, няма кой да го извежда през деня. Имам приятели, естествено. Но те си имат семейства, домашни грижи. А почивните дни? Сега вече са два…

	__НОВОСЕЛЦЕВ__
	Ами ходете с колектива на екскурзии, сред природата… _(Усмихва се.)_ За гъби…

	__КАЛУГИНА__ _(отвръща му с тъжна усмивка)_
	Неудобно ми е. Живея като бабичка. А съм само на трийсет и шест…

	__НОВОСЕЛЦЕВ__ _(не успява да се сдържи)_
	Как на трийсет и шест?

	__КАЛУГИНА__
	Да, да, Анатолий Ефремович, по-млада съм от вас. _(Неочаквано.)_ А на колко изглеждам?

	__НОВОСЕЛЦЕВ__ _(бодро)_
	На трийсет и шест!

	__КАЛУГИНА__ _(весело)_
	Пак лъжете, другарю Новоселцев!

	__НОВОСЕЛЦЕВ__
	Просто се обличате в прекалено мрачни цветове.

N	В приемната влиза Шура.

	__ШУРА__
	Здрасти на всички! Разписвайте се и давайте по петдесет копейки! Боровских има юбилей — става на петдесет години! Не е много, по една копейка на година!

	__ВЕРОЧКА__
	Юбилеите вече не са на мода! _(Дава пари и се подписва.)_

N	Олга Петровна също вади пари.
N	Самохвалов излиза от кабинета си.

	__САМОХВАЛОВ__ _(на Верочка)_
	Новоселцев още ли е вътре?

N	Верочка кима.

	__ОЛГА ПЕТРОВНА__
	Сигурно е решил да изясни нещата докрай!

	__ШУРА__
	Юрий Григориевич, събирам по петдесет копейки!

	__САМОХВАЛОВ__ _(дава пари и се разписва в списъка)_
	Но това е чудесно!

	__ОЛГА ПЕТРОВНА__
	Юрий Григориевич, може ли само за минутка?
N	Самохвалов отива при нея.
	_(Тихо.)_ Имам една позната в киното, обадих й се за билети. Дават „Калина алена“, много бил хубав, и в много удобно време — от шест и половина!

	__САМОХВАЛОВ__ _(озадачено)_
	Благодаря, но… не мога… зает съм…

	__ОЛГА ПЕТРОВНА__ _(разбира го посвоему)_
	Честно кажи вкъщи, че имаш среща със стар колега от института. То си е истина!

	__САМОХВАЛОВ__ _(не знае как да се откачи)_
	Но аз наистина съм зает. Имам важна делова среща. _(Не намира по-добър изход.)_ Нека отложим…

N	Разговорът в кабинета продължава.

	__КАЛУГИНА__
	Добре, Анатолий Ефремович, сега си вървете! Наистина имам много работа. Трябва да разбера и защо се обади министърът.

	__НОВОСЕЛЦЕВ__ _(тръгва към вратата)_
	Не ми се сърдете!

	__КАЛУГИНА__ _(усмихната)_
	И вие също… за това, че бях прекалено откровена.

	__НОВОСЕЛЦЕВ__ _(от сърце)_
	Като се усмихнете, изглеждате на двайсет и пет, максимум на трийсет. Усмихвайте се по-често, моля ви! _(Излиза в приемната.)_

N	Всички го гледат с очакване.

	__ШУРА__
	Новоселцев, събирам по петдесет копейки!

	__ВЕРОЧКА__
	Уволни ли ви дъртата?

	__НОВОСЕЛЦЕВ__ _(сърдито)_
	Тя изобщо не е дърта! _(Прибира се в стаята.)_

N	В директорския кабинет Калугина внимателно се пудри с надежда да скрие следите от сълзите си.

	__САМОХВАЛОВ__ _(на Верочка)_
	Между другото, Верочка, на мен също не ми харесва как наричате Людмила Прокофиевна. Новоселцев е съвсем прав!

N	Верочка мълчи. Самохвалов влиза в кабинета си.

	__ВЕРОЧКА__
	Кога дойде, кога взе да командва!

	__ОЛГА ПЕТРОВНА__
	Не го познавате, Верочка, той е изключителен човек!

N	Шура влиза в кабинета на Калугина, без да чука.

	__ШУРА__
	Людмила Прокофиевна, Боровских има рожден ден. Събираме по петдесет копейки.

N	Калугина безропотно, като всички, дава пари и се разписва.

	__ВЕРОЧКА__ _(по телефона)_
	Альона?… Аз съм… Обади ми се онзи Сеня от „Мосфилм“… Днес няма да се видим с него. Зает е, търси тигър… За един страшен филм… Разбираш ли, става страхотно убийство и остава един-единствен свидетел. В това време тигърът го изяжда…


>>	Четвърта картина

N	Краят на работния ден. Звъни звънец. Служителите се изпаряват от учреждението за нула време. Кабинетът на Калугина е празен. Верочка си грабва шлифера и бърза към вратата.

	__ОЛГА ПЕТРОВНА__ _(на Новоселцев)_
	Какво се туткаш?

	__НОВОСЕЛЦЕВ__
	Ще поостана малко.

N	Олга Петровна с пълни мрежи излиза в коридора и се сблъсква със Самохвалов. Той бавно върви към изхода.

	__ОЛГА ПЕТРОВНА__
	Добър вечер, Юра! Ако искаш, да се видим утре вечер?

	__САМОХВАЛОВ__
	Утре надали… Имам… _(Явно лъже.)_ Утре сме на гости у едни роднини…

	__ОЛГА ПЕТРОВНА__ _(усмихва се)_
	А вдругиден?

	__САМОХВАЛОВ__ _(пак лъже)_
	Един приятел има рожден ден…

	__ОЛГА ПЕТРОВНА__
	А по вдругиден _(усмихва се криво)_ по телевизията има хокей.

	__САМОХВАЛОВ__ _(зарадвано)_
	Всъщност ти сама разбираш всичко.

	__ОЛГА ПЕТРОВНА__
	Върви, забравих, че имаш важна делова среща!

	__САМОХВАЛОВ__ _(излиза, без да крие облекчението си)_ Хайде, до утре!

N	Олга Петровна също излиза, изгърбена от тежестта на мрежите. Новоселцев остава сам в учреждението. Известно време седи на бюрото си, после става и тръгва към кабинета на Калугина. Вратата е отворена.

	__НОВОСЕЛЦЕВ__
	Може ли да вляза, Людмила Прокофиевна?
N	Няма отговор.
	_(Надниква в кабинета, той е празен. Сяда на стола на Калугина, прави се на началник. Натиска копчето на уредбата, имитира Калугина.)_ Верочка, повикайте Новоселцев! _(Чака. Продължава да я имитира.)_ Влезте, другарю Новоселцев! Много се радвам да ви видя! _(Имитира себе си.)_ Вие се радвате да ме видите? Наред ли сте, Людмила Прокофиевна?
N	В приемната влиза Калугина, заслушва се.
	_(Пак имитира Калугина.)_ Другарю Новоселцев, имам много добра идея. Реших да ви назнача за началник-отдел „Лека промишленост“. Какво е вашето мнение?

	__КАЛУГИНА__ _(спира на прага, включва се в играта в ролята на Новоселцев)_
	Отрицателно, Людмила Прокофиевна. Аз съм муден и неинициативен.

	__НОВОСЕЛЦЕВ__ _(подхилва се, продължава играта)_
	Заповядайте, другарю Новоселцев, седнете!

	__КАЛУГИНА__ _(също продължава играта)_
	Казвам се Анатолий Ефремович!

	__НОВОСЕЛЦЕВ__
	Ще запомня, другарю Новоселцев. Още повече, че ви смятам за най-трудолюбивия си служител. Работното време е свършило и само вие сте останали в службата.

	__КАЛУГИНА__
	Останах, защото критикувахте отчета ми, Людмила Прокофиевна, и сега си оправям грешките.

	__НОВОСЕЛЦЕВ__
	Вашата скромност ви прави чест, Анатолий Ефремович. _(Отказва се от играта и излиза иззад бюрото.)_ Защо имате толкова лошо мнение за мен, Людмила Прокофиевна? Аз съм много инициативен и толкова бърз, че просто няма къде повече!

	__КАЛУГИНА__ _(също се отказва от играта)_
	Защо не си тръгнахте с всички, Анатолий Ефремович?

	__НОВОСЕЛЦЕВ__
	Вие го казахте — заради лошия отчет.

	__КАЛУГИНА__
	И затова сте влезли в кабинета ми?

	__НОВОСЕЛЦЕВ__ _(опитва да се измъкне)_
	Надявах се, че ще ми помогнете да го оправя.

	__КАЛУГИНА__ _(разпалено)_
	Пак лъжете, Анатолий Ефремович! Останали сте, защото ме съжалявате! Днес бях дотолкова неразумна, че се разплаках пред вас, а после, сигурно от слабост, приказвах повече, отколкото трябва… А вие… ми повярвахте. Повярвахте на лъжите ми! Аз си живея отлично, чудесно. Какво значение има личният живот. Аз ръководя голямо учреждение. Всички ме уважават. Някои дори ги е страх от мен. Току-що идвам от министъра, той ме похвали. Не ми трябва нито съчувствието ви, нито покровителството… Хайде вървете си, че децата ви чакат. Чувате ли, тръгвайте!

	__НОВОСЕЛЦЕВ__ _(тъжно)_
	Мислех, че днес бяхте истинска, но съм сбъркал, истинска сте сега! _(Понечва да излезе.)_

N	Но в този момент влиза Шура.

	__ШУРА__
	Никой не го е грижа, че седя и си блъскам главата какво да подарим на Боровских, че да го зарадваме! Видях в оказионния магазин един бронзов кон. Людмила Прокофиевна, пуснете утре Новоселцев, не мога да домъкна коня сама!


>>	Пета картина

N	Следващата сутрин в същото учреждение. Всичко е както винаги. Калугина вече е в кабинета си. Верочка влиза в приемната и си сваля шлифера. Новоселцев още го няма. Олга Петровна идва в приемната с някакъв плик.

	__ОЛГА ПЕТРОВНА__
	Верочка, много ви моля, предайте това писмо на Юрий Григориевич.

	__ВЕРОЧКА__
	Оставете го, ще му го предам.

	__ОЛГА ПЕТРОВНА__
	Няма нужда да го извеждате. _(Отива си в стаята.)_

	__КАЛУГИНА__ _(натиска копчето на уредбата)_
	Вера, елате при мен!

N	В коридора Олга Петровна среща Самохвалов.

	__ОЛГА ПЕТРОВНА__ _(смутено)_
	Добро утро, Юра!

	__САМОХВАЛОВ__ _(в движение)_
	Здрасти, Оленка! _(Забързан влиза в приемната.)_

	__ВЕРОЧКА__
	Добро утро, Юрий Григориевич. Имате писмо!

N	Самохвалов взима писмото и се скрива в кабинета си.
N	Верочка влиза при Калугина.

	__КАЛУГИНА__ _(неудобно й е)_
	Вера, искам да си поприказваме!

	__ВЕРОЧКА__
	Заповядайте, Людмила Прокофиевна.

	__КАЛУГИНА__
	Седнете, моля ви! Седнете…
N	Вера, явно учудена, сяда.
	_(Притеснява се.)_ Искам да се консултирам с вас.

	__ВЕРОЧКА__
	За какво, Людмила Прокофиевна?

	__КАЛУГИНА__
	Виждате ли… как да ви кажа… с една дума… какво се носи сега?

	__ВЕРОЧКА__ _(не я разбира)_
	В какъв смисъл?

	__КАЛУГИНА__
	В смисъл дрехи.

	__ВЕРОЧКА__
	Кой?

	__КАЛУГИНА__
	Ами жените…

	__ВЕРОЧКА__
	Кои жени?

	__КАЛУГИНА__
	Тези, дето знаят какво се носи сега…

	__ВЕРОЧКА__ _(нетактично)_
	Че защо ви е?… _(Сепва се.)_ Извинете…

	__КАЛУГИНА__
	Не, не, няма нищо… _(Объркано.)_ Имам гостенка от провинцията…

	__ВЕРОЧКА__
	Ясно… _(Мисли откъде да започне.)_ Да почнем от обувките. Именно те правят жената жена.

	__КАЛУГИНА__
	Така ли?

	__ВЕРОЧКА__
	Сега се носят дебели подметки или леко разширено токче.

	__КАЛУГИНА__
	Един момент! _(Взима молив и почва да записва.)_ Малко по-бавно. Значи кое се разширява, токчето или подметката?

	__ВЕРОЧКА__ _(крие усмивката си)_
	Токчето… Това за обувките. А ботушите… На колко години е гостенката ви?

	__КАЛУГИНА__
	На трийсет и шест.

	__ВЕРОЧКА__
	Вече не се носят ботуши над коленете… Дължината на дрехата може да бъде различна — и мини, и миди, и макси. Краката й хубави ли са?

	__КАЛУГИНА__ _(запъва се)_
	Средни.

	__ВЕРОЧКА__ _(решително)_
	Минито отпада, за макси е стара. Остава миди — десетина сантиметра под коляното.

N	Калугина записва. През това време в коридора се появяват Новоселцев и Шура. Новоселцев едва мъкне някакъв бронзов кон. Поставя го с трясък на бюрото си и изнемощял се тръшва на стола.

	__НОВОСЕЛЦЕВ__
	Едно време хората са яздели конете, сега времената са други.

	__ШУРА__ _(гордо)_
	Нали е красив?

	__ОЛГА ПЕТРОВНА__
	Чудесно конче. За кого е?

	__ШУРА__ _(сочи)_
	Ето, гравирали сме го. _(Чете.)_ „На скъпия Юрий Иванович Боровских по случай петдесетгодишнината му от родния колектив“.

N	В кабинета.

	__ВЕРОЧКА__ _(продължава лекцията си)_
	От платовете са на мода тревирата, кадифето — изкуствено, разбира се, то ляга добре и не прилича на завеса. Модерни са дантелените якички. Роклите са непременно вталени.

	__КАЛУГИНА__ _(записва)_
	Много благодаря.

	__ВЕРОЧКА__
	Има още. Прическите. Най-модерни са перуките. Обаче не се намират.

	__КАЛУГИНА__
	Слава богу!

	__ВЕРОЧКА__
	Последният вик на модата е сребристият нюанс. Затова много жени си търкат косата с брашно!

	__КАЛУГИНА__ _(объркано)_
	С какво?

	__ВЕРОЧКА__
	С пшеничено брашно. Или с грис!

N	В стаята.

	__ШУРА__ _(на Новоселцев)_
	Трябва да скрием коня в някоя каса!

	__НОВОСЕЛЦЕВ__ _(изненадано)_
	Защо? Кой ще го открадне?

	__ШУРА__
	Нищо не разбирате, Новоселцев! Въпросът е Боровских да не го види и да не се зарадва преждевременно!

	__ОЛГА ПЕТРОВНА__
	Шура е права. Касата на Калугина е най-голяма.

	__ШУРА__
	Хайде, Новоселцев!

	__НОВОСЕЛЦЕВ__ _(измъчено)_
	Дий! _(Едва вдига статуята и залита подир Шура.)_

N	В кабинета.

	__ВЕРОЧКА__
	Обаче главното е походката! По-старото поколение не може да ходи елегантно, Людмила Прокофиевна. И в това е принципната му разлика с нашето. Извинете, но вие всичките ходите… _(Показва.)_ Ето така… като подковани…

	__КАЛУГИНА__ _(съкрушено)_
	Да, не е много красиво…

	__ВЕРОЧКА__
	А ние ходим _(показва)_ като богини!

	__КАЛУГИНА__ _(плахо)_
	Много ли е трудно да се научи човек?

	__ВЕРОЧКА__
	Няма невъзможни неща. Елате тук, ако обичате!
N	Калугина става, отива до Верочка и застава до нея.
	Внимавайте сега, Людмила Прокофиевна. Само че не стъпвайте направо на петата, а първо на пръстите… Иии… р-раз…

N	Верочка и Калугина ходят из кабинета. Шура отваря вратата, без да почука, след нея Новоселцев влачи бронзовия кон. Калугина спира смутена. Новоселцев я гледа с широко отворени очи. Единствена Шура не забелязва нищо.

	__ШУРА__
	Людмила Прокофиевна, моля, отворете касата!

	__КАЛУГИНА__ _(избягва да гледа Новоселцев)_
	Да, да… касата… разбира се… Да отворя касата! А защо?

	__ШУРА__
	Да скрием коня!

	__КАЛУГИНА__
	Точно така, да скрием коня. Но дали ще се побере? Добре, все някак ще го натикаме!

N	Звъни телефонът.

	__ВЕРОЧКА__ _(вдига слушалката)_
	Да… тук е. _(Затваря телефона.)_ Шура, спешно ви търсят от профкомитета!
N	Шура веднага излиза.
	_(На Калугина.)_ Трябвам ли ви още?

	__КАЛУГИНА__
	Не, не. Много ви благодаря.

N	Верочка излиза в приемната.

	__НОВОСЕЛЦЕВ__
	Какво точно правехте тук, Людмила Прокофиевна?

	__КАЛУГИНА__ _(избягва отговора)_
	Оставете коня, сигурно ви тежи!

	__НОВОСЕЛЦЕВ__ _(предизвикателно)_
	Не ми тежи. Аз съм силен. _(Възпитано.)_ Как прекарахте снощи, след като си тръгнах?

	__КАЛУГИНА__ _(по същия начин)_ Много добре, благодаря. Обади ми се един приятел и мина да ме вземе с колата.

	__НОВОСЕЛЦЕВ__ _(насмешливо)_
	Каква кола има?

	__КАЛУГИНА__
	Нова волга.

	__НОВОСЕЛЦЕВ__
	Откъде е намерил толкова пари?

	__КАЛУГИНА__
	Той е известен авиоконструктор. Води ме на ресторант.

	__НОВОСЕЛЦЕВ__
	В кой ресторант бяхте?

	__КАЛУГИНА__ _(чуди се какво да отговори)_
	Вие… оставете коня!

	__НОВОСЕЛЦЕВ__ _(упорито)_
	Той е лек.

	__КАЛУГИНА__
	В ресторант „Арагви“. Ядохме кокошка с орехов сос, шишчета, печено пиле, грузински наденички и чебуреци*.
	[* Вид кавказки пирожки — Б.пр.]

	__НОВОСЕЛЦЕВ__
	Вашият конструктор е чревоугодник! И какво пихте?

	__КАЛУГИНА__
	„Хванчкара“ и минерална вода.

	__НОВОСЕЛЦЕВ__
	Нали сте въздържателка?

	__КАЛУГИНА__
	Но не се отказвам от хубаво вино!

	__НОВОСЕЛЦЕВ__
	И какво стана след ресторанта?

	__КАЛУГИНА__ _(строго)_
	Прекалявате, другарю Новоселцев! Оставете този кон, ще се изсипете!

	__НОВОСЕЛЦЕВ__
	Това не ви засяга.

N	В приемната Верочка говори по телефона.

	__ВЕРОЧКА__
	Альона, аз съм! Нашият дъртофел е пощурял! Викна ме и цял час ме разпитва какво се носи и как се ходи!

N	В кабинета.

	__КАЛУГИНА__
	Ами вие как прекарахте снощи, Анатолий Ефремович?

	__НОВОСЕЛЦЕВ__
	Скромно. Прибрах се с рейса. Проверих домашните на големия, той е първолак. После си поиграх и с двамата. После жена ми ни викна за вечеря!

	__КАЛУГИНА__ _(язвително)_
	Вашата жена Лиза ли беше? Онази русата, с плитката. Или вече си имате друга?

	__НОВОСЕЛЦЕВ__
	Не, същата е!

	__КАЛУГИНА__
	Помня я. Тя вече не работи при нас, нали?

	__НОВОСЕЛЦЕВ__
	Сега е в министерството.

	__КАЛУГИНА__
	И с какво ви гости?

	__НОВОСЕЛЦЕВ__
	Тя ми е голяма готвачка. Пирог със зеле, после вареники със сладко, освен това тиганици и компот.

	__КАЛУГИНА__
	За вечеря? Вие сте чревоугодник, не аз!

	__НОВОСЕЛЦЕВ__
	Да, обичам да си похапна вкъщи. Не понасям ресторанти и полуфабрикати!

	__КАЛУГИНА__
	Оставете коня, ще го изпуснете!

	__НОВОСЕЛЦЕВ__
	Той е бронзов, нищо му няма! _(Продължава да разказва.)_ После приспахме децата и излязохме на разходка. Лиза всяка вечер ме извежда — много е полезно за здравето!

	__КАЛУГИНА__
	И какво стана след разходката?

	__НОВОСЕЛЦЕВ__
	Прекалявате, другарко Калугина!

	__КАЛУГИНА__ _(предава се първа)_
	Знам, че нямате никаква жена, Анатолий Ефремович! Защо непрекъснато лъжете?

	__НОВОСЕЛЦЕВ__
	Взимам пример от вас, Людмила Прокофиевна! Нали ми е ясно, че нямате никакъв авиоконструктор.

	__КАЛУГИНА__ _(избухва)_
	Стига сте фамилиарничили! Не забравяйте, че сте в кабинета на директора!
N	Сякаш в отговор на думите й Новоселцев неочаквано със страшен грохот пада като мъртъв на пода, без да изпуска статуята.
	_(Хладнокръвно.)_ Какво ви стана?

	__НОВОСЕЛЦЕВ__ _(без да отваря очи)_
	Тоя кон ме съсипа!

	__КАЛУГИНА__ _(все така хладнокръвно)_
	Престанете да симулирате! Бъдете така добър да станете и да напуснете заедно с коня!

N	Завеса.


>	Второ действие

>>	Шеста картина

N	Картината е непосредствено продължение на предишната. Новоселцев се мъчи да стане от пода и пада пак.

	__КАЛУГИНА__
	Наистина ли ви е лошо?
N	Новоселцев не отговаря.
	_(Най-сетне разтревожена се спуска към него.)_ Добре ли сте?

	__НОВОСЕЛЦЕВ__ _(в изнемога)_
	Как е конят?

	__КАЛУГИНА__
	Конят си е добре, ами вие?

	__НОВОСЕЛЦЕВ__ _(опипва главата си)_
	Май имам цицина ей тук…

	__КАЛУГИНА__
	Студен компрес! _(Тича към бюрото, вади носна кърпа от чантата си, мокри я с вода от гарафата, хвърля се към Новоселцев, свежда се над него, внимателно повдига главата му и му слага кърпата на челото.)_

	__НОВОСЕЛЦЕВ__
	Защо лично се занимавате с мен? Прехвърлете ме на някого!

	__КАЛУГИНА__ _(сърдито)_
	Кога ще престанете да виждате в мен само директор?

	__НОВОСЕЛЦЕВ__
	Никога! _(Жално.)_ Другарю директор, пие ми се вода!

N	Калугина пак се спуска към бюрото, взима чашата, налива вода.
N	В този момент в кабинета, както винаги без да чука, решително влиза Шура. Прекрачва Новоселцев, сякаш не го забелязва, и се изправя пред Калугина.

	__ШУРА__
	Людмила Прокофиевна, Бубликов е починал…

	__КАЛУГИНА__
	Ужасно!

	__НОВОСЕЛЦЕВ__ _(от пода)_
	Нали беше здрав, нали никога не боледуваше!

	__КАЛУГИНА__
	От какво е починал?

	__ШУРА__
	Още не съм изяснила. Сега събирам по петдесет копейки за венец.

	__КАЛУГИНА__ _(бърка в чантата си и вади пари)_
	Трябва да окачим портрета му във фоайето.

	__ШУРА__
	Вече се прави. Разпишете се!
N	Калугина се разписва.
	_(Пристъпва до Новоселцев, който все така лежи на пода, навежда се над него.)_ Новоселцев, дайте петдесет копейки!
N	Новоселцев, без да става, й дава пари и се разписва.
	Защо не сте прибрали коня в касата?

N	Новоселцев бавно става, влачи коня към касата и го натиква вътре.

	__НОВОСЕЛЦЕВ__
	Много ми е мъчно за Бубликов!

	__КАЛУГИНА__ _(на Шура)_
	Обадете се на семейството му.

	__ШУРА__
	Вече се прави… _(Излиза от кабинета.)_

N	Новоселцев пристъпва към бюрото, взима чашата от ръцете на Калугина, пие.

	__КАЛУГИНА__
	Как сте сега, Анатолий Ефремович?

	__НОВОСЕЛЦЕВ__ _(тъжно)_
	В сравнение с Бубликов горе-долу…

N	Новоселцев излиза в приемната и се сблъсква със Самохвалов, който се подава от кабинета си.

	__САМОХВАЛОВ__ _(тихо, на Новоселцев)_
	Много зачести при нея! Моя план ли внедряваш?

	__НОВОСЕЛЦЕВ__
	Не, изпълнявах едно обществено поръчение. Между другото, ти говори ли с нея за моето назначаване?

	__САМОХВАЛОВ__
	Всъщност… нямах подходящ случай… Но непременно ще говоря.

	__НОВОСЕЛЦЕВ__
	По-добре недей. Да си остане постарому. Не ми трябва тази длъжност. _(Отива си в стаята.)_

	__САМОХВАЛОВ__ _(на Верочка)_
	Ако Людмила Прокофиевна ме търси, аз съм в министерството… _(Излиза и той.)_

N	Новоселцев е вече при бюрото си, сяда.

	__НОВОСЕЛЦЕВ__ _(на Олга Петровна)_
	Знаеш ли, починал Бубликов…

	__ОЛГА ПЕТРОВНА__ _(след пауза)_
	Гледай ти, лош човек, пък умрял!

	__НОВОСЕЛЦЕВ__
	Не го пожелавам никому!

N	В кабинета си Калугина натиска копчето на уредбата.

	__КАЛУГИНА__
	Вера, извикайте Юрий Григориевич.

	__ВЕРОЧКА__
	Той току-що отиде в министерството!

	__КАЛУГИНА__
	Намерете на бюрото му данните за тримесечието…

	__ВЕРОЧКА__
	Добре. _(Влиза в кабинета на Самохвалов.)_

N	В стаята на Новоселцев и Олга Петровна.

	__ОЛГА ПЕТРОВНА__ _(на Новоселцев)_
	Защо кисна толкова при Дроплата?

	__НОВОСЕЛЦЕВ__
	Тя не е никаква дропла. _(Високо.)_ В края на краищата не могат пък всички да са хубавици! Не те ли е срам да говориш така за жената?

	__ОЛГА ПЕТРОВНА__ _(не разбира какво става)_
	Не ми викай. Откога си почнал да я защитаваш?

	__НОВОСЕЛЦЕВ__ _(разпалено)_
	Ти просто не я знаеш!

	__ОЛГА ПЕТРОВНА__ _(спокойно)_
	И не желая да я знам…

N	Верочка отива от кабинета на Самохвалов в кабинета на Калугина, дава й искания документ, връща се в приемната и веднага хваща телефона.

	__ВЕРОЧКА__ _(по телефона)_
	Альона, аз съм… дръж се за бюрото, че ще паднеш!… Людмила ме прати при Самохвалов за някакъв чаршаф, много бързо й трябвал… Чакай де, имай търпение… А Самохвалов изчезна в министерството. И аз го търсих по бюрото му… Нали я знаеш Рижова? Оная с усуканите чорапи… Тя ми донесе едно писмо да го дам на Самохвалов. И аз случайно го виждам. Знам, че не е хубаво да се четат чужди писма, обаче погледнах и не можах да се сдържа. Слушай! _(Чете изразително.)_ „Мили Юра! Дълго не се осмелявах да ти пиша. Разбира се, миналото не може да се върне и е глупаво и безсмислено да ти пиша и аз страшно се презирам, но въпреки това ти пиша. Защо? Не ми е съвсем ясно… На четирийсет години жените често вършат глупости… Разбирам, че всичко това е ненужно, излишно, не ти е притрябвало и може би дори ти е неприятно. Но за мен това е… как да ти обясня… Щом те видях, разбрах, че всичките тези години, изглежда, съм обичала само теб!…“ _(Спира да чете.)_ Альона, можеш ли да си представиш такова нещо? Направо е откачила. Само да не кажеш на някого.


>>	Седма картина

N	Още една сутрин в същото учреждение. Няма никого, няма я дори Калугина. Влиза Новоселцев с букет. Озърта се като престъпник и се промъква по коридора. Наднича в кабинета на Калугина. Вижда, че е празен, влиза и слага цветята в гарафата. Успява да отиде в стаята си и да седне на бюрото, преди Калугина да влезе и изненадана да види цветята. В коридора се появява Олга Петровна, спира, чака Самохвалов. Покрай нея минава Верочка. Едва се сдържа да не прихне при вида на Олга Петровна. Влиза в приемната, сваля си шлифера. Идва Самохвалов.

	__ОЛГА ПЕТРОВНА__
	Добро утро, Юра!

N	Самохвалов се озърта, вижда, че коридорът е празен, и се приближава до Олга Петровна.

	__САМОХВАЛОВ__ _(тихо)_
	Оля, трогнат съм… Но трябва да разбереш… това е животът… Много съм ти благодарен и ценя отношението ти. Но недей да измъчваш нито себе си, нито мен, моля те. Ти си умна жена!

	__ОЛГА ПЕТРОВНА__
	Когато на една жена й казват, че е умна, значи е абсолютна идиотка!

	__САМОХВАЛОВ__ _(със скрита усмивка)_
	Е, чак пък толкова. Не мисля така.

	__ОЛГА ПЕТРОВНА__
	Колко възпитан си станал!

	__САМОХВАЛОВ__
	Никога не съм знаел, че това е недостатък.

	__ОЛГА ПЕТРОВНА__
	Юра, ти нямаш недостатъци. Изтъкан си само от достойнства. Ще развия тази тема в следващото си писмо. _(Излиза.)_

N	Самохвалов ужасен гледа след нея, после влиза в приемната.

	__САМОХВАЛОВ__
	Добро утро, Верочка!

	__ВЕРОЧКА__ _(не може да се сдържи и прихва)_
	Добро утро!

	__САМОХВАЛОВ__
	Какво ви става?

	__ВЕРОЧКА__ _(задавя се от смях)_
	Понякога ме прихващат… няма нищо… извинете…

N	Самохвалов влиза в кабинета си. Олга Петровна също се прибира в стаята си. Пак там влиза Шура. Пребледняла, както се казва, като платно.

	__НОВОСЕЛЦЕВ__
	Пак ли ще ни обираш?

	__ШУРА__
	Да знаете само какво стана!… Какво стана!

	__НОВОСЕЛЦЕВ__
	Какво толкова има?

	__ШУРА__
	Жив е!

	__НОВОСЕЛЦЕВ__
	Кой?

	__ШУРА__
	Бубликов!

	__НОВОСЕЛЦЕВ__
	Че какво по-хубаво от това! Защо трябва да страдате?

	__ОЛГА ПЕТРОВНА__ _(философски)_
	Лошите хора не мрат…

	__ШУРА__
	В болницата объркали всичко. Умрял друг Бубликов, а те съобщават на нас. И той днеска идва на работа и гледа във фоайето портрета си в траурна рамка!
N	Новоселцев се кикоти, Олга Петровна тъжно се усмихва.
	Много ви е смешно! А какво да правя аз? Цветята са купени, поръчали сме оркестър.

	__НОВОСЕЛЦЕВ__
	Оркестърът да изсвири нещо весело през обедната почивка, а цветята дайте на колежките!

	__ШУРА__ _(печално)_
	Как да ги дам, като са сплетени на венци с ленти. И на лентите пише „На незабравимия Бубликов от родния колектив“.

	__НОВОСЕЛЦЕВ__ _(през смях)_
	Загазихте, Шура!

	__ШУРА__
	Вие тук ми се смеете, обаче аз осигурих на учреждението дванайсет безплатни детски карти — четири за Артек, четири за Анапа, две за Евпатория и две за Геленджик!

	__НОВОСЕЛЦЕВ__
	Мен има ли ме в списъка?

	__ШУРА__
	Има ви, за Геленджик.

	__НОВОСЕЛЦЕВ__
	Шура, вие сте ангел!

	__ШУРА__
	Не съм го решавала аз, а профкомитетът.

	__НОВОСЕЛЦЕВ__ _(днес е в настроение)_
	Значи всички сте ангели!

	__ОЛГА ПЕТРОВНА__
	А моят, естествено, не е включен, нали?

	__ШУРА__
	За вашия съм издействала карта за спортен лагер. Нали е физкултурник.

	__ОЛГА ПЕТРОВНА__
	Много ти благодаря, Шурочка!

	__ШУРА__ _(вече излиза)_
	Какво да правя с венците? Да взема аз да пукна, ама _(въздиша)_ пак не става, името е друго…

N	Калугина натиска копчето на уредбата.

	__КАЛУГИНА__
	Вера, повикайте Новоселцев! Да си донесе отчета.

N	Верочка вдига слушалката на телефона.

	__ВЕРОЧКА__
	Новоселцев, веднага с отчета при Людмила Прокофиевна.
N	Новоселцев взима отчета и тръгва по коридора.
	_(Пак говори по телефона.)_ Альона, аз съм!… Вчера ходихме със Сеня на ресторант. Съседната компания почна да ме закача. И Сеня стана да се кара. Спукаха го от бой…

N	Идва Новоселцев, влиза в кабинета на Калугина.

	__НОВОСЕЛЦЕВ__
	Викали сте ме, Людмила Прокофиевна!

	__КАЛУГИНА__
	Носите ли отчета?

	__НОВОСЕЛЦЕВ__
	Ето го, заповядайте! _(Подава й една папка.)_

	__КАЛУГИНА__ _(преглежда отчета)_ Виждате ли… когато искате, можете да работите.

	__НОВОСЕЛЦЕВ__
	Аз много обичам работата си. Съвременният живот е невъзможен без статистиката.

	__КАЛУГИНА__ _(продължава да прелиства отчета)_
	Знаете ли, Анатолий Ефремович, преди малко дойдох и видях този букет. Кой ли го е донесъл?

	__НОВОСЕЛЦЕВ__ _(неудобно му е да я погледне)_
	Нямам представа!

	__КАЛУГИНА__
	И аз нямам представа! _(Чака Новоселцев да си признае, че той е донесъл букета.)_

	__НОВОСЕЛЦЕВ__
	Сетих се. Шура го е донесла!

	__КАЛУГИНА__
	Каква Шура?

	__НОВОСЕЛЦЕВ__
	От профкомитета. Излезе, че Бубликов бил жив. А тя вече купила венците. И няма какво да ги прави. Затова ги връзва на букети и ги раздава на колежките. _(За по-голяма убедителност добавя)_ Аз я посъветвах!

	__КАЛУГИНА__
	Уви! Аз дойдох много преди началото на работния ден, а букетът вече беше тук. Чак после стана ясно, че Бубликов е жив!

	__НОВОСЕЛЦЕВ__
	Значи версията ми с букетите е погрешна!

	__КАЛУГИНА__
	Кой ли го е направил?

	__НОВОСЕЛЦЕВ__
	Подозирате, че аз съм домъкнал тази метла?

	__КАЛУГИНА__
	Не е метла, а чудесен букет! И аз подозирам, че именно вие сте го донесли, но нямате кураж да си признаете!

	__НОВОСЕЛЦЕВ__
	От къде на къде ще ви подарявам букети?

	__КАЛУГИНА__
	Защо пък, не може ли да ми се подарят цветя?

	__НОВОСЕЛЦЕВ__
	По принцип може. На рождения ви ден или на Нова година. Но лично аз нямам намерение да го правя!

	__КАЛУГИНА__ _(вече не издържа)_
	Защо непрекъснато лъжете?

	__НОВОСЕЛЦЕВ__ _(упорито)_
	Не съм ви подарявал никакви цветя! _(Стигнал е толкова далеко, че път назад няма.)_ Да не ми хлопа дъската?

	__КАЛУГИНА__ _(крещи)_
	Първо ми носите цветя, а после идвате да ме обиждате! Взимайте си метлата! _(Грабва букета и го запокитва към Новоселцев.)_

	__НОВОСЕЛЦЕВ__ _(объркано)_
	На никого от подчинените си… не бихте си позволили… в лицето… _(Шепне.)_ Нима изпитвате някакви чувства към мен?

	__КАЛУГИНА__ _(разярена)_
	Още една дума, и ще ви замеря с гарафата!

	__НОВОСЕЛЦЕВ__ _(прави откритието)_
	Ако го направите, значи ме обичате!

	__КАЛУГИНА__
	Махайте се! Кой ви е разрешил да ме посещавате в неприемно време? Ако имате някакви въпроси, запишете се при секретарката!

	__НОВОСЕЛЦЕВ__ _(все още под влияние на откритието)_
	Добре, Людмила Прокофиевна… Прощавайте, Людмила Прокофиевна… Няма да се повтори, Людмила Прокофиевна… _(Отстъпва заднишком и отнася букета.)_

N	Новоселцев е в приемната.

	__ВЕРОЧКА__ _(учудено)_
	За какви заслуги ви награждават с цветя?

	__НОВОСЕЛЦЕВ__
	Запишете ме за аудиенция, Верочка!

	__ВЕРОЧКА__ _(не разбира нищо)_
	Тази сряда е изцяло заета!

	__НОВОСЕЛЦЕВ__
	Запишете ме за другата!

	__ВЕРОЧКА__
	Добре! _(Записва го.)_ По какъв въпрос?

	__НОВОСЕЛЦЕВ__
	До другата сряда ще го измисля! _(Известно време стои някак разсеян, после отваря вратата на Калугина, хвърля вътре букета и си отива в стаята.)_
N	Веднага телефонът на бюрото му иззвънява.
	_(Вдига слушалката.)_ Да!

	__КАЛУГИНА__ _(говори от кабинета си)_
	Анатолий Ефремович, моля ви да ме извините, избухнах… държах се неприлично… и щом си отидохте, веднага си помислих, че може би вие наистина не сте донесли този злополучен букет…

	__НОВОСЕЛЦЕВ__ _(тъжно)_
	Не, точно аз го донесох!…

	__КАЛУГИНА__
	Как не ви е срам! _(Трясва телефона.)_


>>	Осма картина

N	Пак сутрин в същото учреждение, Новоселцев сяда на бюрото си. Верочка си сваля шлифера. Кабинетът на Калугина е празен.
N	Олга Петровна влиза в приемната. Носи писмо.

	__ОЛГА ПЕТРОВНА__ _(на Верочка)_
	Юрий Григориевич тук ли е?

	__ВЕРОЧКА__
	Още не е дошъл.

	__ОЛГА ПЕТРОВНА__ _(дава писмото на Верочка)_
	Моля ви, бъдете и този път пощальон!

	__ВЕРОЧКА__
	С удоволствие, непременно ще го предам!

	__ОЛГА ПЕТРОВНА__ _(интонацията на Верочка й се струва подозрителна)_
	Пиша му… моите предложения за подобряването на статистическите проучвания в леката промишленост.

	__ВЕРОЧКА__ _(прекалено сериозно)_
	Много добре ви разбирам! Това е много важен въпрос — да се подобрят проучванията именно в леката промишленост.

N	Олга Петровна напуска приемната с независим вид. В дъното на коридора се показва Самохвалов. Олга Петровна спира и го чака.

	__ОЛГА ПЕТРОВНА__ _(усмихната)_
	Добро утро, Юрий Григориевич!

	__САМОХВАЛОВ__ _(също усмихнат)_
	Ще ме накараш да си влизам в кабинета през прозореца. _(Влиза в приемната.)_

	__ВЕРОЧКА__
	Юрий Григориевич, имате писмо! _(След пауза.)_ От Рижова… _(Взира се с интерес в лицето на шефа, но Самохвалов е непроницаем.)_

	__САМОХВАЛОВ__ _(сухо)_
	Благодаря. _(Пъха писмото в джоба си.)_ Да, вижте какво… Повикайте Шура.

	__ВЕРОЧКА__ _(вдига слушалката)_
	Шура, Юрий Григориевич ви вика!
N	Самохвалов тръгва към кабинета си.
	_(Спира го.)_ Там лъскат паркета. Влезте в кабинета на Людмила Прокофиевна.

	__САМОХВАЛОВ__
	Тя не е ли на работа?

	__ВЕРОЧКА__
	На съвещание е.
N	Самохвалов влиза в кабинета на Калугина. Шура отваря вратата на приемната.
	Юрий Григориевич не е там _(сочи кабинета му)_, а там _(показва кабинета на Калугина)_.

	__ШУРА__ _(възбудено)_
	Страхотна сензация! Рижова се влюбила като ученичка в Самохвалов и го затрупва с писма!

	__ВЕРОЧКА__
	Не може да бъде! Откъде знаете?

	__ШУРА__
	Сега ще ви разкажа всичко най-подробно! _(Дърдори.)_ Обади ми се Ина Николаевна, но това е тайна, каза ми го само на мен, а пък на нея й го казала Елена Ивановна, на Елена Ивановна й казала Шмуглякова, само на нея, разбира се… Шмуглякова го научила от Толя Степанов, на него му го разказала Люся Стулова от „Планов отдел“, а пък на нея й се обадила Альона Коровина. Альона е приятелка с Верочка _(запъва се)_, тоест с вас, извинявайте…

	__ВЕРОЧКА__ _(възмутено)_
	Ама аз я помолих да не казва на никого!

	__ШУРА__ _(философски)_
	Щом казваш на един, значи казваш на всички! _(Влиза в кабинета на Калугина, където Самохвалов домита поредното писмо на Олга Петровна.)_

	__САМОХВАЛОВ__
	Шура, искам да ми помогнете в един деликатен въпрос… Дори не знам откъде да го подхвана… Разтревожен съм от душевното състояние на една наша сътрудничка.

	__ШУРА__
	Досещам се за коя става дума.

	__САМОХВАЛОВ__
	Някой друг освен вас досеща ли се?

	__ШУРА__
	Целият колектив!

	__САМОХВАЛОВ__ _(усмихва се накриво)_
	Информацията е организирана отлично. _(На Шура.)_ Това още повече ни задължава да й помогнем да излезе от кризата, да й подадем приятелска ръка. Ето, прочетете това! _(Дава й писмото.)_

	__ШУРА__ _(взима писмото, неудобно й е)_
	А… защо?

	__САМОХВАЛОВ__
	Четете!

	__ШУРА__
	На глас ли?

	__САМОХВАЛОВ__
	Може и на глас.

	__ШУРА__ _(едва чуто)_
	„Мили, любими Юра!…“ Да продължавам ли?

	__САМОХВАЛОВ__
	Да.

	__ШУРА__
	Но… това е лично.

	__САМОХВАЛОВ__
	Аз нямам и не мога да имам нищо, което да крия.

	__ШУРА__ _(чете)_
	„Знам, че ти досаждам с писмата си, но това е по-силно от мен“. _(Коментира.)_ Като знае, защо пише тогава?

	__САМОХВАЛОВ__
	Но това е по-силно от нея!

	__ШУРА__ _(чете нататък)_
	„Не съм си представяла, че може да ми се случи такова нещо. Нощем не мога да спя, лекарствата вече не ми помагат. В службата не мога да похвана нищо“. _(Коментира.)_ Ясно защо производителността в учреждението спада. _(Продължава да чете.)_ „В този свят съществуваш само ти, останалото е пустота!“ _(Пак коментира.)_ Как така пустота? Заобиколени сме от прекрасни хора! _(Разперва ръце.)_ Юрий Григориевич, искате профкомитетът да ви помогне да напишете достоен отговор, така ли?

N	В приемната влиза Калугина.

	__КАЛУГИНА__
	Пощата много ли е?

	__ВЕРОЧКА__
	Доста. Сега я подреждам…

N	Калугина преглежда папката с пощата.
N	В кабинета й Самохвалов продължава „деликатния“ разговор.

	__САМОХВАЛОВ__
	Знам, че вие гледате трезво на живота, Шура. Тази история ми омръзна и неволно се чувствам виновен. _(Бърза да се поправи.)_ Между нас няма и не може да има нищо. Много ми е мъчно за Олга Петровна. Стана за посмешище на всички. Трябва да я спасим!

	__ШУРА__
	Ще я спасим! Ще я извикаме в профкомитета!

	__САМОХВАЛОВ__ _(уж се колебае)_
	Всъщност аз нямам нищо против… Само моля ви, говорете с нея меко, без заповеди.

	__ШУРА__
	Разбирам, Юрий Григориевич, положението е деликатно. Но ние ще се справим.

	__САМОХВАЛОВ__
	Вземете и другите писма.

	__ШУРА__ _(взима писмата)_
	Ще ги подшия към делото.

N	Калугина взима папката с пощата и влиза в кабинета.

	__КАЛУГИНА__
	Добър ден, колеги!

	__САМОХВАЛОВ__
	Извинявайте, че ви заехме кабинета, Людмила Прокофиевна. _(Излиза.)_

N	Шура крие получените от Самохвалов писма зад гърба си.

	__КАЛУГИНА__
	Какво има, Шура? Трябвам ли ви за нещо?

	__ШУРА__ _(трагично)_
	Голям скандал! Рижова лапнала по Самохвалов и го затрупва със страстни послания!

	__КАЛУГИНА__ _(мръщи се)_
	Откъде го измислихте?

	__ШУРА__ _(показва писмата)_
	Вижте ги само!

	__КАЛУГИНА__ _(сърдито)_
	Как са попаднали у вас?

	__ШУРА__
	Юрий Григориевич ми ги даде и помоли обществеността да се намеси и да го защити!

	__КАЛУГИНА__ _(едва се сдържа)_
	Значи сега на поредното заседание след разпределянето на картите ще включите в точка „Разни“ и въпроса за безнравственото поведение на Рижова?

	__ШУРА__
	Имаме сигнал и трябва да реагираме. Влезте в положението на Юрий Григориевич. Всеки ден го затрупва с писма. А целият колектив знае и се смее!

	__КАЛУГИНА__ _(сочи писмата)_
	Дайте ми ги, ако обичате!

	__ШУРА__ _(дава писмата)_
	Рижова сама си е виновна. Да си е крила чувствата!

	__КАЛУГИНА__ _(строго)_
	Ако не се лъжа, вие, Шура, се водите на работа в счетоводството?

	__ШУРА__ _(мъчи се да си спомни)_
	Май да.

	__КАЛУГИНА__ _(отсечено)_
	Мисля, че ще е полезно, ако понякога, просто като изключение, се занимавате не само с обществена работа, но и с преките си задължения!

N	Шура изхвърча в приемната.

	__ШУРА__ _(на Верочка)_
	Много е злобна днеска твойта Людмила…

	__КАЛУГИНА__ _(натиска копчето на уредбата)_
	Вера, извикайте Юрий Григориевич при мен!

	__ВЕРОЧКА__ _(натиска копчето на уредбата)_
	Юрий Григориевич, Людмила Прокофиевна ви вика!

	__ШУРА__ _(на Верочка, шепне)_
	Самохвалов ми даде писмата да ги разгледаме в профкомитета!

	__ВЕРОЧКА__ _(искрено)_
	Ах, мръсник!

	__ШУРА__ _(от вратата)_
	Пък мене ме заточават в счетоводството…

N	Самохвалов минава през приемната, влиза при Калугина.

	__КАЛУГИНА__ _(по уредбата)_
	Вера, няма да пускате никого! _(На Самохвалов.)_ Писмата, които сте дали на Шура, са у мен. Ще ви огорча, но моето мнение е по-различно.

	__САМОХВАЛОВ__ _(държи се с достойнство)_
	На вас ви е лесно, Людмила Прокофиевна. Аз се опитах да я вразумя, говорих й, молих я. Между нас няма и не може да има нищо.

	__КАЛУГИНА__
	Трябвало е да проявите търпение, такт. Жестоко е да разгласите писмата!

	__САМОХВАЛОВ__
	Но аз нямах друг изход. В края на краищата и аз съм човек.

	__КАЛУГИНА__
	Извинете ме, Юрий Григориевич, но сте извършили долна постъпка! Не мога да го изисквам, но на ваше място бих си прибрала писмата и не бих ги показвала на никого!

N	Самохвалов, дотогава седнал, става и се разхожда из кабинета, потънал сякаш в размисъл.
N	В това време Верочка влиза в стаята на Новоселцев и Олга Петровна.

	__ВЕРОЧКА__ _(опитва да се държи бодро, но си личи, че съвестта я измъчва)_
	Стига сте бачкали! Запалете по цигара! Самохвалов ме снабдява само с вносни!

	__НОВОСЕЛЦЕВ__
	Благодаря, не пуша!

	__ОЛГА ПЕТРОВНА__
	Аз чат-пат припалвам. _(Взима си цигара.)_

N	Верочка й поднася огънче.

	__ВЕРОЧКА__ _(не знае как да почне)_
	Знаете ли, Новоселцев _(по-лесно й е да се обръща към него)_, нас, секретарките, началниците обикновено не ни забелязват. Така свикват с нас, че се показват такива, каквито са.

	__НОВОСЕЛЦЕВ__ _(недоброжелателно)_
	Какви са тия изповеди?

	__ВЕРОЧКА__ _(веднага се наежва)_
	Спокойно, не говоря за Калугина! Имам предвид вашия приятел от института.
N	Олга Петровна застава нащрек.
	Знаете ли, Новоселцев, той е някак неискрен, мазен… _(Хвърля поглед към Олга Петровна.)_ Не бих могла да обикна такъв човек… Ох, трябва да бягам, че дъртата ще ме екзекутира! _(Скача и излиза.)_

	__ОЛГА ПЕТРОВНА__
	Какво искаше тази въртиопашка?

N	В кабинета на Калугина Самохвалов продължава нервно да крачи насам-натам.

	__САМОХВАЛОВ__ _(бавно)_
	Принуден съм… трябва да призная, че вие сте права, Людмила Прокофиевна! Изглежда, загубих самообладание. _(Гледа я в очите.)_

	__КАЛУГИНА__ _(вярва му)_
	Радвам се, че приемате нещата по този начин!

	__САМОХВАЛОВ__
	Ако обичате! _(Взима писмата, прибира ги в джоба си.)_ Ще поговорим с нея откровено, като приятели…

	__КАЛУГИНА__ _(развълнувана)_
	Има една хубава дума — колеги. Често наричат с нея хората, които работят заедно, а после си тръгват всеки вкъщи — като чужди. Съвсем наскоро разбрах колко е хубаво да имаш колеги. Нали прекарваме повече от половината си живот на работа. Всъщност тук е нашият втори дом.

	__САМОХВАЛОВ__ _(съгласява се със скрита ирония)_
	Да, да… на пръв поглед всички го знаем, но колко често го забравяме…

N	В коридора се показва Шура, вика Новоселцев.

	__ШУРА__ _(на Новоселцев)_
	Дроплата ме заточи в счетоводството, но там умирам от скука. Избягах, за да ви кажа, че щом сте приятел на Олга Петровна, трябва да я озаптите! Ами тя погубва и себе си, и него!

	__НОВОСЕЛЦЕВ__
	Нищо не разбирам.

	__ШУРА__
	Как? Още ли не знаете? _(Доверително.)_ Рижова си загубила ума по Самохвалов и го тероризира с любовни писма!

	__НОВОСЕЛЦЕВ__ _(сърдито)_
	Това са лъжи! Познавам и Оля, и мъжа й! Те са прекрасна двойка! Не разпространявайте клюки!

	__ШУРА__ _(отвисоко)_
	Юрий Григориевич лично ми даде писмата на Рижова, за да ги разгледаме в профкомитета!

	__НОВОСЕЛЦЕВ__ _(вбесен)_
	Вървете… в счетоводството!
N	Шура уплашено се дръпва и изчезва.
	_(Нахълтва в приемната.)_ Самохвалов тук ли е?

	__ВЕРОЧКА__ _(сочи към вратата на Калугина)_
	Не, там!
N	Новоселцев тръгва към вратата.
	Людмила Прокофиевна нареди никой да не влиза!

N	В кабинета Самохвалов продължава да замазва положението.

	__САМОХВАЛОВ__ _(шеговито)_
	Знаете ли за какво съжалявам сега, Людмила Прокофиевна? Че не сте мъж!

	__КАЛУГИНА__
	От къде на къде?

	__САМОХВАЛОВ__
	Ами тогава щях да кажа: ела да му ударим по едно и да забравим всичко това…

	__НОВОСЕЛЦЕВ__ _(застава на вратата)_
	Юра, взех назаем от теб двайсет рубли. Искам да се разплатим! _(Връща му парите.)_

	__САМОХВАЛОВ__ _(нащрек)_
	Но защо сега, тук?
N	Вместо отговор Новоселцев замахва и го удря през лицето.
	Защо? Как смееш?

	__НОВОСЕЛЦЕВ__ _(на Калугина)_
	Извинете, Людмила Прокофиевна!

	__САМОХВАЛОВ__ _(разгневено)_
	Единствено вашето присъствие… Но аз няма да оставя така тази работа…

	__КАЛУГИНА__ _(весело)_
	Ами върнете му го!

	__САМОХВАЛОВ__
	Ще му го върна, но с други средства! _(Излиза и блъска вратата. Бързо минава през приемната и влиза в кабинета си.)_

N	Верочка го изпраща с убийствен поглед.
N	Калугина и Новоселцев остават сами.

	__КАЛУГИНА__
	Много сте се разпуснали, другарю Новоселцев! Стигнахте дотам да се биете в кабинета на собствения си ръководител!

	__НОВОСЕЛЦЕВ__
	Права сте! Не е хубаво! Следващия път ще го бия в коридора.

	__КАЛУГИНА__
	Не стига, че сте лъжльо, страхливец и нахалник, ами сте и побойник!

	__НОВОСЕЛЦЕВ__ _(скромно)_
	Такъв съм си аз!

	__КАЛУГИНА__
	Ще трябва да се заема с превъзпитанието ви.

	__НОВОСЕЛЦЕВ__
	Заемете се, много ви моля. Само имайте предвид, че съм твърдоглав. _(Излиза от кабинета.)_

N	В това време Шура влиза при Олга Петровна.

	__ШУРА__
	Дроплата ме заточи в счетоводството, но аз избягах на воля.

	__ОЛГА ПЕТРОВНА__ _(шеговито)_
	Храбра постъпка.

	__ШУРА__ _(без злоба)_
	Аз, разбира се, ви съчувствам като жена на жена. Но вие се държите аморално! Не вярвах на клюките, но другарят Самохвалов ме посвети! _(Доверително шепне.)_ Четох съчиненията ви. Омъжена жена, нещо повече — майка, а пък пишете неприлични писма! Съветвам ви съвсем приятелски, като колежка — избийте си го от главата, върнете се при семейството и при работата си!

	__ОЛГА ПЕТРОВНА__ _(с последни сили)_
	Защо ви е дал да ги четете? Да се посмеете заедно ли?

	__ШУРА__
	Моля ви се! На него не му е до смях. Консултира се с мен как да ви помогнем.

	__ОЛГА ПЕТРОВНА__
	Не се съмнявам, че сте му дали добър съвет.

N	Влиза Новоселцев; щом го вижда, Шура моментално се изпарява. Новоселцев гледа след нея.
N	Олга Петровна седи неподвижно.


>>	Девета картина

N	Апартаментът на Калугина. Маса за двама. Стаята е празна. На вратата се звъни.

	__ГЛАСЪТ НА КАЛУГИНА__
	Влезте, отворено е!
N	Влиза Новоселцев, носи кутия бонбони. Оглежда се, личи, че идва за пръв път.
	Вие ли сте, Анатолий Ефремович?

	__НОВОСЕЛЦЕВ__
	Аз съм!

	__ГЛАСЪТ НА КАЛУГИНА__
	Събличайте се и влизайте в стаята, ей сега идвам!
N	Новоселцев сваля палтото си, закача го, влиза в стаята.
	Седнете, ей сега идвам!

	__НОВОСЕЛЦЕВ__
	Не се притеснявайте, Людмила Прокофиевна!

	__ГЛАСЪТ НА КАЛУГИНА__
	Чувствайте се като у дома си. Идвам вече.

N	И наистина след няколко секунди вратата се отваря и на прага застава Калугина.
N	Новоселцев, успял вече да седне, скача и замръзва. Направо не може да познае Людмила Прокофиевна. Уроците на Верочка не са отишли напразно. Калугина се е фризирала в моден салон, носи рокля с пайети и обувки с токчета, леко разширени надолу. Чувства се неудобно и макар че явно се е разхубавила, това неудобство и новите дрехи, с които не е свикнала, я правят да изглежда малко нелепо.

	__КАЛУГИНА__
	Защо мълчите? Не ми ли отива? Не трябваше да се обличам така, нали? Нали изглеждам смешна? Кажете нещо де! Ако е безвкусно, мога да се преоблека. Естествено, не знам как се носят тези неща… И прическата ми е ужасна, нали?

	__НОВОСЕЛЦЕВ__ _(най-после проговаря)_
	Людмила Прокофиевна, вие сте красавица!

	__КАЛУГИНА__ _(смутена)_
	Наистина ли ви харесва?

	__НОВОСЕЛЦЕВ__ _(искрено)_
	Много!

	__КАЛУГИНА__ _(още се смущава, пристъпва към масата)_
	Сядайте, Анатолий Ефремович, сега ще вечеряме!

	__НОВОСЕЛЦЕВ__ _(също смутен)_
	Много благодаря… _(Сяда.)_ Мога ли да ви налея вино?

	__КАЛУГИНА__
	Може. Много благодаря…

	__НОВОСЕЛЦЕВ__ _(налива вино)_
	За какво ще пием?… _(Измисля.)_ За здравето на всички по света!

	__КАЛУГИНА__
	Чудесен тост!
N	Пият.
	Опитайте тази риба, много е вкусна.

	__НОВОСЕЛЦЕВ__
	Много благодаря.

	__КАЛУГИНА__
	Опитайте и от салатата!

	__НОВОСЕЛЦЕВ__
	Много благодаря. Мога ли да ви сервирам?

	__КАЛУГИНА__
	Много благодаря.

	__НОВОСЕЛЦЕВ__
	Риба?

	__КАЛУГИНА__
	Благодаря.

	__НОВОСЕЛЦЕВ__
	И салата?

	__КАЛУГИНА__
	Благодаря много.

N	Изведнъж се споглеждат и се разсмиват.

	__НОВОСЕЛЦЕВ__ _(по-смело)_
	Знаете ли, Людмила Прокофиевна, записах се за посещение при вас. Тази сряда нямаше свободен час и Верочка ме записа за другата.

	__КАЛУГИНА__
	И защо?

	__НОВОСЕЛЦЕВ__
	По личен въпрос.

	__КАЛУГИНА__
	Защо ще чакате другата сряда, можем да решим въпроса ви сега.

	__НОВОСЕЛЦЕВ__ _(смутено)_
	Така ли мислите?

	__КАЛУГИНА__
	Убедена съм.

	__НОВОСЕЛЦЕВ__
	Да ви кажа, докато идвах насам, мислех, че трябва да поговорим сериозно… обаче не знам как да почна.

	__КАЛУГИНА__ _(усмихва се)_
	Почнете от главното.

	__НОВОСЕЛЦЕВ__ _(свежда поглед)_
	Имам едно предложение.

	__КАЛУГИНА__
	Рационализаторско ли?

	__НОВОСЕЛЦЕВ__
	В известен смисъл…

N	Телефонът звъни.

	__КАЛУГИНА__ _(посяга към съседната масичка, където е телефонът, и вдига слушалката)_
	Ало… _(Нещо я учудва.)_ Вас търсят, Анатолий Ефремович! _(Подава му слушалката.)_

	__НОВОСЕЛЦЕВ__ _(оправдава се)_
	Разбирате ли, днес децата са самички. Баба им се разболя и Ксана, сестра ми, я взе у тях. Аз за всеки случай им дадох телефона ви. Разбирате ли, съвсем сами… Те иначе са много кротки… Нали не се сърдите?

	__КАЛУГИНА__
	Моля ви се!

	__НОВОСЕЛЦЕВ__ _(по телефона)_
	Вова, ти ли си? Какво има? Каква боя не стига?… Защо си излизал на балкона? _(Обръща се виновно към Калугина.)_ Като се върна, ще я изчистя… Веднага лягайте да спите! Чувате ли ме — веднага! _(Затваря телефона.)_

	__КАЛУГИНА__
	Какво е станало?

	__НОВОСЕЛЦЕВ__ _(мъчи се да изглежда невъзмутим)_
	Нищо особено. Свършила им се боята. Питат има ли още…

	__КАЛУГИНА__
	Каква боя?

	__НОВОСЕЛЦЕВ__
	Зелена. Бях я купил за перилата на балкона. Те я намерили и боядисали кухненската врата. Обаче не им стигнала за цялата…
N	Калугина се смее.
	Иначе са възпитани, кротки. За какво говорехме с вас?

	__КАЛУГИНА__
	Искахте да ми направите някакво предложение.

	__НОВОСЕЛЦЕВ__
	Да, да, естествено… Разбира се… Само не знам как да ви кажа, как ще го приемете…

	__КАЛУГИНА__
	Не ме мъчете, казвайте по-бързо, защото почвам да се вълнувам.

	__НОВОСЕЛЦЕВ__
	И аз се вълнувам. Имате ли минерална вода?

	__КАЛУГИНА__
	Само лимонада.

	__НОВОСЕЛЦЕВ__
	Няма значение… Да ви налея ли?

	__КАЛУГИНА__
	Да. Благодаря.
N	Новоселцев налива лимонада. И двамата пият нервно.
	Е?

	__НОВОСЕЛЦЕВ__
	Сега… _(Става.)_ Уважаема Людмила Прокофиевна… Не, скъпа Людмила Прокофиевна!… Моето предложение е… разбирате ли… вие и аз… всъщност ако помислим… аз съм с деца… две… едното момче, другото също, и това, разбира се, е пречка.

	__КАЛУГИНА__
	Как може да говорите така за децата!

	__НОВОСЕЛЦЕВ__ _(бързо)_
	Не ме прекъсвайте, ще се объркам… И без това ми е трудно да го кажа… Ето, вие например! Вие сте прекрасен организатор, внимателен ръководител и ефектна жена! А аз? Дребен сътрудник с обикновена външност и малка заплата. За какво съм ви? Ами че мене ме е страх от вас… Сега приказвам, а отвътре всичко ми трепери… Не ме прекъсвайте! Аз не ви заслужавам и не мога да ощастливя живота ви… Децата ми са добри, възпитани… Не ми се сърдете, моля ви… _(Млъква, изчерпил напълно красноречието си. Не смее да вдигне очи, иначе би видял с какво разбиране го гледа Калугина. Не знае какво да направи и налива вино в чашите.)_ Да вдигнем чаши за…
N	(Но това, което иска да каже, ще остане завинаги тайна. Докато посяга да се чукне с Калугина, Новоселцев от прекалено вълнение излива чашата си върху разкошната й рокля.)
N	Калугина изпищява.
	_(Ужасено.)_ Боже, какво направих!

	__КАЛУГИНА__
	Няма страшно — съсипахте ми новата рокля. Червеното вино не се чисти!

	__НОВОСЕЛЦЕВ__ _(суети се)_
	Веднага трябва да го наръсим със сол… Съблечете роклята. _(Опомня се.)_ Не, не я събличайте. Ще я наръся на вас! _(Грабва солницата и я изсипва върху петното.)_ Не мърдайте. Солта ще попие виното.

	__КАЛУГИНА__ _(още под впечатление на монолога му)_
	По дяволите роклята! Все едно, няма да я нося вече!

	__НОВОСЕЛЦЕВ__
	После ми я дайте и аз ще я изчистя вкъщи!

	__КАЛУГИНА__
	Стига вече. Не се ядосвайте заради една рокля! _(Развълнувано.)_ Милият ми, добричкият ми Анатолий Ефремович!

	__НОВОСЕЛЦЕВ__
	Ще я изчистя с „Новост“. С „Лотос“ няма да излезе!

	__КАЛУГИНА__
	Още една дума и ще я изгоря тази рокля!… Седнете!
N	Новоселцев сяда.
	Много съм развълнувана от признанието ви. И така искам да ви повярвам… Но не мога… страхувам се… Какъв малък човек сте вие? Вие сте толкова симпатичен, а аз… Защо съм ви?

	__НОВОСЕЛЦЕВ__
	Но, Людмила Прокофиевна…

	__КАЛУГИНА__
	Не ме прекъсвайте! Аз ви слушах внимателно и не ви прекъснах нито веднъж. Целият ми живот е в работата… Улегнал, влязъл в релсите. Страх ме е от промени. Аз съм като стар ерген… Свикнала съм да командвам, освен това съм избухлива… Мога да отровя живота на когото и да било. Но въпросът всъщност не е там… Аз не ви вярвам…

	__НОВОСЕЛЦЕВ__ _(с болка)_
	Но защо? Вече няколко дни за мен няма по-скъп човек от вас в целия свят!

	__КАЛУГИНА__ _(махва с ръка)_
	Вие също сте ми много скъп и аз мисля за вас по-често, отколкото трябва… Но това няма значение… Не ме прекъсвайте… Навремето преживях една тъжна история… Един човек пак така идваше при мен. Много дълго. А после се ожени за приятелката ми!

	__НОВОСЕЛЦЕВ__
	Но аз не искам да се женя за приятелката ви!

	__КАЛУГИНА__
	Няма да имате такава възможност дори да искате. Ликвидирах всичките си приятелки. Но това все още не значи, че възнамерявам да се омъжа за вас! Ей тъй на… главата в торбата, за три дни…

	__НОВОСЕЛЦЕВ__
	Извинете, Людмила Прокофиевна, аз не съм много схватлив. Не можах да разбера — съгласна ли сте, или ми отказвате?

	__КАЛУГИНА__ _(искрено)_
	И аз не знам…
N	Телефонът звъни.
	_(Вдига слушалката.)_ Ало?… Добре, Вова, сега ще ти го дам!

	__НОВОСЕЛЦЕВ__
	Каква беля са направили пак? _(Взима слушалката.)_ Бързо казвай какво има сега? _(Слуша, изпуска слушалката.)_

	__КАЛУГИНА__ _(уплашено)_
	Нещо лошо ли е станало?

	__НОВОСЕЛЦЕВ__ _(покрусено)_
	Без да искат, изпуснали котката в шахтата за смет!
N	Калугина решително излиза в коридора и си облича палтото.
	Къде отивате, Людмила Прокофиевна?

	__КАЛУГИНА__ _(с усмивка)_
	Да спасявам котката…


>>	Десета картина

N	Работен ден в учреждението. Няма я само Калугина. Самохвалов наднича в стаята, където работят Олга Петровна и Новоселцев.

	__САМОХВАЛОВ__
	Оленка, може ли за момент?
N	Олга Петровна излиза в коридора.
	_(Не знае откъде да почне.)_ Как си, Оленка?

	__ОЛГА ПЕТРОВНА__ _(дяволито)_
	Чудесно! И ти го съобщавам всеки ден в писмена форма.

	__САМОХВАЛОВ__ _(смее се и подхваща с трогателна интонация)_
	Милата ми, добричката ми, чудесната ми тя!

	__ОЛГА ПЕТРОВНА__
	Какво ти е, Юра? Наред ли си?

	__САМОХВАЛОВ__
	Оля, не ми се присмивай! Аз чета писмата ти като поема! Изобщо не съм мислил, че можеш да пишеш така! _(Тупа се по джоба.)_ Винаги са у мен!

	__ОЛГА ПЕТРОВНА__ _(вирва глава)_
	Не се бой, няма да ти пиша повече… _(Усмихва се насила.)_ Знаеш ли, дай ми писмата. Току-виж си ги загубил или пък ги намери жена ти! _(Весело.)_ Ще ти вдигне скандал!

	__САМОХВАЛОВ__ _(с готовност връща писмата)_
	Мъчно ми е да се разделя с тях, но в този живот предпазливостта е над всичко. _(Махва с ръка на Олга Петровна и тръгва към приемната. След този разговор му е олекнало, настроението му се е подобрило. Влиза в приемната, весело.)_ Гледам ви, Верочка, и всеки ден ви се радвам. Да бях малко по-млад или да имах друг характер… Ууух! _(Влиза в кабинета си.)_

	__ВЕРОЧКА__ _(саркастично гледа след него)_
	Брееех!

N	Олга Петровна се прибира в стаята си.

	__НОВОСЕЛЦЕВ__ _(иска да я развесели)_
	Отзарана от шест съм почнал да стържа от вратата зелена боя. Изобщо не ще. Но аз позеленях!

	__ОЛГА ПЕТРОВНА__ _(на Новоселцев)_
	Утре моят Алексей се връща от Есентуки.

	__НОВОСЕЛЦЕВ__
	Много се радвам. Той е прекрасен човек. Поздрави го от мен.

	__ОЛГА ПЕТРОВНА__
	И аз се радвам. Заповядай с децата в неделя.

	__НОВОСЕЛЦЕВ__
	Благодаря. С удоволствие.

N	В стаята наднича Калугина. Пак е с нова рокля, но не с онази, която Новоселцев е залял с вино.

	__КАЛУГИНА__ _(на Новоселцев)_
	Как е котката?

	__НОВОСЕЛЦЕВ__ _(става и се приближава до Калугина)_
	Казва, че била добре. Имам една идея. Да отидем довечера на театър, а?

	__КАЛУГИНА__
	Сто години не съм стъпвала в театър. Какво ще гледаме?

	__НОВОСЕЛЦЕВ__
	Има ли значение?

N	Смеят се. Калугина влиза в приемната, а Новоселцев бързо изтичва нанякъде.

	__КАЛУГИНА__
	Добро утро, Верочка! Харесвам ли ви така?

	__ВЕРОЧКА__ _(пули се невярващо)_
	Людмила Прокофиевна, страхотно ви отива, дори сте се разхубавили!

	__КАЛУГИНА__ _(смее се)_
	Отгатнете защо закъснях! Успах се! За пръв път през живота си! Ами прическата ми? _(Върти се пред Верочка.)_

	__ВЕРОЧКА__
	Нямам думи!

	__КАЛУГИНА__ _(весело)_
	И аз така мисля! _(Сяда до Верочка.)_ Как вървят нещата със Сеня?

	__ВЕРОЧКА__ _(учудено)_
	Вие откъде знаете?

	__КАЛУГИНА__
	Така викате по телефона, че всичко се чува в кабинета ми.

	__ВЕРОЧКА__ _(изобщо не се смущава)_
	Вчера ме запозна с техните.

	__КАЛУГИНА__
	Това е много важно. Значи има сериозни намерения. _(Става.)_ Не ми се ще, обаче трябва да отивам да ръководя!

N	Самохвалов излиза от кабинета си, вижда Калугина.

	__САМОХВАЛОВ__
	Днес изглеждате прекрасно, Людмила Прокофиевна!

	__КАЛУГИНА__ _(предизвикателно)_
	Вече винаги ще изглеждам така! _(Влиза в кабинета си.)_

	__САМОХВАЛОВ__ _(на Верочка)_
	Верочка, вие обикновено знаете всичко… Какво става с Людмила Прокофиевна?

	__ВЕРОЧКА__
	Не сте ли чули? Те с Новоселцев… Вече всички знаят.

	__САМОХВАЛОВ__ _(с неприятна усмивка)_
	Служебен роман значи. _(Спира за миг. После решително влиза при Калугина.)_

	__КАЛУГИНА__ _(весело)_
	Какво ново, Юрий Григориевич?

	__САМОХВАЛОВ__ _(многозначително)_
	Колегите обсъждат само една новина…

	__КАЛУГИНА__ _(безгрижно)_
	Каква?

	__САМОХВАЛОВ__ _(уж се колебае)_
	Всъщност по-добре да не ви казвам… Макар че… така и така ще разберете…

	__КАЛУГИНА__
	Продължавайте, продължавайте…

	__САМОХВАЛОВ__
	С една дума… как да го наречем… носят се слухове, че Новоселцев ви ухажвал…

	__КАЛУГИНА__ _(гордо)_
	Вярно е! И какво?

	__САМОХВАЛОВ__
	Не, нищо. Но това ви компрометира.

	__КАЛУГИНА__ _(смее се)_
	Репутацията ми е толкова безупречна, че е крайно време някой да ме компрометира.

	__САМОХВАЛОВ__ _(лукаво)_
	Вие не знаете всичко… трябва да ви предупредя… Помните ли, когато бяхте вкъщи? Той точно тогава реши да ви сваля, както сам се изрази… за да го назначите началник на отдела. Не искам да го очерня… той ще се справи, способен е, можем да го разберем. И заплатата е доста по-голяма, пък и честолюбието… _(Нанася последния си удар.)_ Може да ви се стори, че съм измислил тези неща, за да му отмъстя, но ето някои подробности, които мога да знам само от него… Например как сте си говорили за гъби…
N	Калугина замръзва.
	Моля да ме извините. _(Тихо излиза и се скрива в кабинета си.)_

N	Известно време Калугина остава сама, едва се сдържа да не заплаче. После натиска копчето на уредбата.

	__КАЛУГИНА__
	Вера, елате тук! Вземете си бележника!
N	Верочка става и влиза в кабинета на Калугина.
	Ще ви диктувам заповед. Пишете! Да се назначи за началник на отдел „Лека промишленост“ със заплата според щатното разписание. Директор — Калугина.

	__ВЕРОЧКА__
	Извинете, но не ми казахте кой да се назначи!

	__КАЛУГИНА__
	Така ли? _(Бавно.)_ Анатолий Ефремович Новоселцев.

N	В учреждението влиза Новоселцев, отива направо в приемната. Верочка вече е там, пише на машина. Новоселцев влиза в кабинета на Калугина.

	__НОВОСЕЛЦЕВ__
	Ето ме и мен!

	__КАЛУГИНА__ _(сухо)_
	Седнете, другарю Новоселцев!

	__НОВОСЕЛЦЕВ__ _(объркан, сяда на ръба на стола)_
	Взех билети, само че не за театър, а за цирк. Обичате ли да ходите на цирк? Аз много обичам.

	__КАЛУГИНА__
	Другарю Новоселцев, искам да ви поздравя! Дълго подбирах подходяща кандидатура… Вие сте решителен, начетен, енергичен… _(подчертано)_ предприемчив, и то много предприемчив. С две думи, вече подписах заповедта ви за началник-отдел.

	__НОВОСЕЛЦЕВ__
	Защо? Какво съм ви направил?

	__КАЛУГИНА__
	Отказвате ли се?

	__НОВОСЕЛЦЕВ__ _(нажалено)_
	Какво е станало, докато ходих за билетите?

	__КАЛУГИНА__
	Станало е много по-рано. И аз съм възхитена от вашата изобретателност…

	__НОВОСЕЛЦЕВ__ _(съвсем нещастно)_
	Нищо не съм изобретявал…

	__КАЛУГИНА__ _(вече няма сили да се сдържа)_
	Не бъдете толкова скромен! Да ме свалите, за да ви назнача…

	__НОВОСЕЛЦЕВ__ _(убито)_
	Знаех си аз, че ще свърши лошо. Нямах право да почна да ви ухажвам заради кариерата си. Но тогава не знаех, че ще се влюбя във вас! Не можете да си представите колко далеко бях от това!

N	Признанието му доубива Калугина.

	__КАЛУГИНА__
	Вие сте страшен човек, Новоселцев!

	__НОВОСЕЛЦЕВ__
	Аз?

	__КАЛУГИНА__
	Вие! Вие! Нищо не може да оправдае поведението ви. И според мен вие дори не разбирате, че сте постъпили отвратително.

	__НОВОСЕЛЦЕВ__ _(много тихо)_
	Но аз имам смекчаващи вината обстоятелства — обичам ви…

	__КАЛУГИНА__
	Не ви вярвам!

	__НОВОСЕЛЦЕВ__ _(сеща се)_
	Но вярвате на Самохвалов…

	__КАЛУГИНА__
	Вървете да работите! Имате нова, интересна работа. Ще ви трябват много сили. Нали желанието ви се изпълни.

	__НОВОСЕЛЦЕВ__
	Ами циркът?

	__КАЛУГИНА__
	Цирковете бяха дотук!

N	Самохвалов излиза от кабинета си, дава някакви документи на Верочка. Вижда новата заповед, прочита я и с усмивка излиза в коридора.

	__НОВОСЕЛЦЕВ__ _(от вратата)_
	А може би…

	__КАЛУГИНА__
	Не.

	__НОВОСЕЛЦЕВ__
	Тогава се отказвам от длъжността, много скъпо ми излиза!

	__КАЛУГИНА__
	Пак лъжете!

	__НОВОСЕЛЦЕВ__
	Сега не ми е до лъжи.

	__КАЛУГИНА__
	Подобни нюанси вече не ме интересуват.

N	Новоселцев излиза в приемната, взима един лист от бюрото на Верочка, пише нещо.

	__ВЕРОЧКА__ _(по телефона)_
	Альона, аз съм! Трябваше снощи да дойдеш у Наташка Егорова! Там едно момче свиреше на китара… страхотен беше!… После дойде да ме изпрати. Не, Сеня още се котира, аз го обичам. Но аз ли трябва да му направя предложение? Толкова е нерешителен, че току-виж, без да разбера, съм се омъжила за друг… _(Затваря телефона.)_

	__НОВОСЕЛЦЕВ__ _(на Верочка)_
	Ако обичате… предайте на Людмила Прокофиевна молбата ми… _(Излиза в коридора и буквално се сблъсква със Самохвалов. Отминава, без да го поздрави.)_

	__САМОХВАЛОВ__ _(с неприятна усмивка)_
	Защо не ме поздравяваш, Толя?

	__НОВОСЕЛЦЕВ__ _(спира)_
	Щом настоявате, добър ден, Юрий Григориевич!

	__САМОХВАЛОВ__
	Толя, трябва да се разберем.

	__НОВОСЕЛЦЕВ__
	Мисля, че всичко е съвсем ясно.

	__САМОХВАЛОВ__
	Ще ти кажа откровено, макар че не ми е леко, ти си свестен човек! Уважавам те! Заслужавах си го.

	__НОВОСЕЛЦЕВ__ _(иронично)_
	Далеко ще стигнеш ти, Юра!

	__САМОХВАЛОВ__
	Не се подигравай! Дай си лапата! _(Подава му ръка.)_

	__НОВОСЕЛЦЕВ__
	Само за едно нещо се презирам — че съм много добър! _(Стиска ръката на Самохвалов.)_

	__САМОХВАЛОВ__
	И ти не си толкова прост, колкото изглеждаш. Възхищавам се от начина, по който стана началник-отдел!

	__НОВОСЕЛЦЕВ__
	Нали съм твой човек?

	__САМОХВАЛОВ__
	Беше до днес!

N	Новоселцев влиза в стаята си, а Самохвалов в кабинета си. Верочка отива при Калугина.

	__ВЕРОЧКА__
	Новоселцев подаде молба за напускане. _(Подава листа на Калугина.)_

N	През това време Олга Петровна разпитва Новоселцев.

	__ОЛГА ПЕТРОВНА__
	Наистина ли си решил да напуснеш?

	__НОВОСЕЛЦЕВ__ _(явно лъже)_
	Разбираш ли, намерих си друга работа… съвсем до нас… заплатата е по-голяма… И най-важното, работата е по-мащабна…

	__ОЛГА ПЕТРОВНА__
	Мислиш, че нищо не разбирам, нали? Напускаш заради нея!…

N	В кабинета на Калугина.

	__КАЛУГИНА__ _(на Верочка)_
	Извикайте Новоселцев!

N	Верочка влиза в приемната, вдига телефона.

	__ВЕРОЧКА__
	Анатолий Ефремович, вика ви Людмила Прокофиевна!

N	Новоселцев върви по коридора, влиза в приемната, отваря вратата на кабинета.

	__КАЛУГИНА__
	Видях молбата ви, другарю Новоселцев! _(Къса я на парчета.)_

	__НОВОСЕЛЦЕВ__ _(прекосява кабинета, взима един лист от бюрото, вади от джоба си писалка и сяда да пише.)_
	Ей сега ще я напиша пак!

	__КАЛУГИНА__
	Новата ви молба ще има същата участ.

	__НОВОСЕЛЦЕВ__
	Аз пък ще напиша трета!

	__КАЛУГИНА__
	И аз пак ще я скъсам!

	__НОВОСЕЛЦЕВ__
	Въпреки всичко напускам. Не искам и няма да работя с началник като вас!

	__КАЛУГИНА__
	Ще работите, другарю Новоселцев! Не ви освобождавам — вие сте незаменим работник!

	__НОВОСЕЛЦЕВ__
	В нашата страна няма незаменими хора. Ще си намерите друг, порядъчен, честен, никога да не лъже!

	__КАЛУГИНА__
	И вие ще си намерите някоя по-хубавка и по-млада началничка!

	__НОВОСЕЛЦЕВ__ _(кипва)_
	Ще си намеря, разбира се! Сега това не е проблем!

	__КАЛУГИНА__ _(възмутено)_
	Вие всеки път нахълтвате само за да ме оскърбите!

	__НОВОСЕЛЦЕВ__
	Изобщо не нахълтвам. Вие сте тази, която постоянно ме вика и не ме оставя да работя!

	__КАЛУГИНА__
	Махайте се тогава оттук, никой не ви държи насила!

	__НОВОСЕЛЦЕВ__ Напротив, точно насила. Лично вие, другарко Калугина! Не ми подписвате молбата. Не мога да си взема обходен лист.

	__КАЛУГИНА__ _(стиска зъби)_
	Дайте молбата. Ще я подпиша!
N	Новоселцев пише.
	Пишете, пишете! С удоволствие ще се отърва от вас!

	__НОВОСЕЛЦЕВ__
	Написах я вече! _(Дава й молбата.)_

	__КАЛУГИНА__
	Надявам се, че няма да понесете материални загуби и ще използвате билетите за цирка.

	__НОВОСЕЛЦЕВ__
	Не се безпокойте, ще им взема парите двойно.

	__КАЛУГИНА__ _(чете молбата)_
	Не е съставена правилно. Не посочвате причина за напускането си. Първата ревизия ще забележи, че съм освободила ценен служител без никакви основания! _(Къса молбата.)_

	__НОВОСЕЛЦЕВ__ _(вбесен)_
	Много добре, обаче аз няма да отстъпя! _(Взима нов лист, пише.)_

	__КАЛУГИНА__
	Много бавно пишете! Омръзна ми да ви чакам! Знаете ли колко работа имам!?

	__НОВОСЕЛЦЕВ__
	Готов съм. _(Подава й молбата.)_

	__КАЛУГИНА__ _(чете молбата и пребледнява)_
	Значи напускате… защото… _(чете на глас)_ „Директорът на нашето учреждение другарката Калугина е деребей!“

	__НОВОСЕЛЦЕВ__
	Точно така!

	__КАЛУГИНА__ _(тихо)_
	Колко мил, възпитан, внимателен и сърдечен човек си ти!

	__НОВОСЕЛЦЕВ__ _(също тихо)_
	Престани вече да ми се подиграваш.

	__КАЛУГИНА__
	Колко красиво и оригинално ухажваш! Ти си истински съвременен мъж!

	__НОВОСЕЛЦЕВ__ _(яростно)_
	Как смееш да ме наричаш така!? _(Става, блъска стола.)_

N	Калугина също става и блъска другия стол. Гледат се гневно.

	__КАЛУГИНА__
	Колко си нежен и обаятелен!

	__НОВОСЕЛЦЕВ__
	Мислиш, че като си директорка, всичко ти е позволено, нали? Че можеш да тъпчеш и да нагрубяваш хората! Дропла!
N	Калугина, побесняла, изхвърчава иззад бюрото и се хвърля върху Новоселцев.
	И се биеш на всичкото отгоре!

	__КАЛУГИНА__
	Никога няма да ти го простя! Мразя те! Ще те убия!

	__НОВОСЕЛЦЕВ__
	Няма да се оставя да ме биеш, няма да се оставя да ме убиваш! _(Целува я.)_

N	Вратата се отваря и влиза Шура. Калугина и Новоселцев изплашени се отдръпват един от друг.

	__КАЛУГИНА__ _(смутено)_
	Какво искате? Защо вечно влизате, без да чукате?

	__ШУРА__ _(смаяна от видяното)_
	Събирам по една рубла! Ала Федосеевна родила.

	__НОВОСЕЛЦЕВ__
	Цените пак скачат! Когато роди Маша Селезньова, събирахте само по петдесет копейки!

	__ШУРА__
	Ама Федосеевна има близнаци! Дайте парите и се разпишете!

	__КАЛУГИНА__ _(дава пари)_
	Другарю Новоселцев, хайде най-после вървете да ръководите отдела си!

	__НОВОСЕЛЦЕВ__ _(дава пари)_
	Не мога да стана началник-отдел. Всички ще приказват, че издигаш мъжа си!

	__ШУРА__ _(моментално схваща ситуацията)_
	Дайте ми по още петдесет копейки!

	__НОВОСЕЛЦЕВ__
	Те пък за какво?

	__ШУРА__
	За сватбен подарък от колектива!

	__КАЛУГИНА__ _(не се досеща веднага)_
	На кого?

	__ШУРА__
	Как на кого? На вас двамата! Дайте ми пари и се разпишете!

N	Завеса.

@@	1971
