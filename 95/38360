	Унгарският писател Ищван Фекете (1900 — 1970 г.) е бил всестранно надарена личност. Той много обичал природата и затова е станал агроном и учен биолог. Обичал много децата и затова е посветил голяма част от творческата си енергия на техните интереси и търсения. Мечтаел е за хармония между човека и природата и в тези свои надежди е разчитал много на децата. Неговите юношески романи „Крепост от тръни“ и „Зимно лоно“ са толкова популярни, че са претърпели повече от десет издания, филмирани са и се изучават в часовете по литература в унгарските училища. Така че вече повече от две десетилетия те са любимо четиво на всяко унгарско дете. Вероятно причината за този голям успех се крие в своеобразното съчетаване на белетристичната дарба на писателя с богатите му конкретни познания за унгарската природа. Или може би в това, че е избрал едно толкова жадувано от всички ученици време — ваканциите: лятната ваканция в романа „Крепост от тръни“ и зимната в „Зимно лоно“. Защото според всеобщото мнение на учениците от всички времена, най-хубавото нещо в ученическия живот това са ваканциите.
	На двамата столичани Салджията и Мазола им се усмихва щастието и те напускат нервния, уморителен будапещенски живот, за да прекарат едно опияняващо, незабравимо лято сред девствената природа на Малкия Балатон. Да се надяваме, че приключенията на двамата приятели ще се посрещнат с интерес от техните български връстници и ще им дадат идея как да прекарат следващата си лятна ваканция.
@	З. Ц.
