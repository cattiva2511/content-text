E>
	„Андроид“ означава „човекоподобен“.
E$

	Психодроидът влезе в стаята и спря на няколко стъпки от пациента.
	— Тук съм, за да ви помогна.
	— Никой не може да ми помогне — отвърна пациентът и се извъртя към стерилните бели стени на болничния затвор.
	— Моля ви, нека да опитам. На практика аз съм почти изцяло човек. Само малка част от мен е машина. Тъкмо тази част би могла да ви разбере — каза андроидът и се отпусна в един стол.
	— Майната му на разбирането, знам, че ще ме прочистят — въздъхна човекът.
	— Това може би зависи от мен.
	— От теб! Ами че ти си само една изсмукваща мозъка машинария. Вече разказах историята си на един от твоите събратя. Сестри? Сподвижници? Как, по дяволите, една машина се обръща към друга? — След момент той добави: — Не че искам да те обиждам.
	— Знам, аз разпознавам истина и лъжа.
	— Толкова те бива значи?
	— Щатски психиатричен Модел II, Вариант III. Няма по-нови и по-добри от мен.
	Мъжът се засмя на това високопарно изявление.
	— А можеш ли да плачеш?
	Въпросът изглежда не оказа никакво въздействие.
	— Мога да се чувствам сякаш ми се плаче, но ми липсва оборудване за произвеждане на сълзи. То кой ли психиатър е снабден с такова оборудване?
	— Харесваш ми — каза мъжът. — Какво ще кажеш да изиграем партия шах? Или игрите са достъпни само за терадроидите?
	— Обичайно е така, но моето програмиране включва всякакви терапевтични игри. Всичко, което ще ви предразположи и ще смъкне напрежението. Защо не направим така — ще заменя една игра на шах срещу едно ваше изявление или разказ, или каквото решите да ми кажете.
	— Твоите шахматни умения непогрешими ли са?
	— Могат да бъдат, но не и в случая. Известен ми е вашият коефициент на интелигентност и способност за логично мислене. Ще се приспособя към вашето ниво.
	— Приспособяването нагоре ли ще е или надолу?
	— Не се шегувайте — отвърна андроидът.
	Човекът избухна в смях. Когато смехът му утихна, обичайно безизразното лице на андроида се усмихваше.
	— Не бъди толкова самодоволен — каза човекът. — Добре, вярно е, накара ме да се смея за първи път от седмици. Доволен ли си от себе си?
	— Харесвам смеха. Ще ми се и аз да можех да се смея.
	Мъжът се замисли за момент.
	— Добре, Хал, изпей „Дейзи, Дейзи“*.
	[* Във филмовата екранизация на „2001: Една одисея в космоса“, докато астронавтът изключва злонамерения компютърът ХАЛ 9000, той се връща към първичните си настройки и си спомня, че, когато неговият създател го е активизирал за първи път, го е научил да пее тази популярна песничка „Дейзи, Дейзи“ — Б.пр.]
	Андроидът се разтърси за момент и после се усмихна широко.
	— Това беше много приятно.
	Мъжът изглеждаше доволен.
	— Знаех си, че мога да те разсмея.
	— Сега е мой ред да отвърна, че не е нужно да сте толкова самодоволен. Накарахте ме да се смея — голяма работа.
	— Наравно сме — каза човекът. — Добре, да забравим играта на шах, тя и без това беше само претекст. Какво искаш да ти кажа?
	— Всичко.
	— Ами, като начало, предполагам знаеш защо съм тук?
	— Защото очевидно сте извършил постъпка, която дори в нашето просветено време се счита, да речем, за… странна.
	— Това е достатъчно като начало… — И мъжът разказа историята си.
	Когато приключи, андроидът остана взрян в него задълго.
	— Бива си я историята. И, ако не възразите, стори ми се изключително сексапилна.
	— Благодаря. Но най-важният въпрос сега е, дали ми вярваш?
	— Казах ви, мога да разпозная лъжата. При дадените обстоятелства обаче това няма значение. Вие ще бъдете напълно оневинен.
	— Толкова ли било просто?
	— Съвсем просто. Видимо, аз съм машина без чувства. Никак няма да ми е трудно да ги убедя в невинността ви. Фактът, че ви намирам провокативен и обект на най-искрено желание няма да има никакво значение.
	При това андроидът стана и са запъти към вратата.
	— Със сигурност ще ви видя отново.
	— Още един въпрос — попита изуменият мъж.
	— Да.
	— Андроидите оборудвани ли са с… Искам да кажа, ти имаш ли пол?
	— Ще оставя на вас да прецените.
	След това машината се извъртя и елегантно се измъкна през вратата в коридора.
