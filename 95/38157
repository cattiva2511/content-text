P>
	В трюма, дето влага лъха,
	цял живот прекара плъха.
	Питате какво е трюм?
	Трюм е нещо като ЦУМ —
	там е пълно с платове,
	кашкавал и плодове,
	то е корабно мазе,
	има що да се гризе.
	Плъха сиренето гриза,
	не прости и на ориза,
	от суджука и салама
	лапаше като за двама.
	С тая своя лакомия,
	лакомия непозната,
	чак на кораба стената
	той загриза и проби я.
	От отвора забълбука
	водна струя по суджука,
	по ориза, по салама,
	сухо място нийде няма.
	Към отвора тича плъха,
	през отвора той се пъха,
	пръв напуска парахода —
	нека вътре мре народа.
	Нека, нека, нека, нека!
	Ама силен е човека.
	С кофи, с тенджери, с маркучи
	и с каквото им се случи,
	спуснаха се хора сума,
	отводниха бързо трюма
	и запушиха фонтана
	с яка кръпка от стомана.
	Обикаля вънка плъха,
	иска пак да се напъха.
	Но гризе ли се стомана?
	Най-подире какво стана?
	Досетете се самички. Ха де.
	Морска котка го изяде…
P$
