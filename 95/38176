P>
	Разделихме се. Какъв досаден навик!
	Отново всеки търси своя път към Рим.
	И двамата невинни. И двамата сме прави.
	Прекалено прави да се самообвиним.

	И пак очите ни тежат — късчета олово,
	Страшно думите мълчат за кой ли път,
	Гърбовете ни стопяват се внезапно и отново,
	Изтръпнали, обречени последни да се разделят.

	Разделихме се. Отново със различни визи.
	Досадни граници, измамни светове.
	Горещо се обичахме, а днес ни пронизва
	Вятър мълчалив — предвестникът на студове.

	И страшен хлад в душите ни върлува…
	А сенките ни сляпо се прегръщат още.
	По навик. Свободата скъпо струва —
	Разписан чек с горчиви дни и нощи.

	Разделихме се. Почти като в игрален филм.
	За миг превръща се животът в адов огън
	С надежда всичко в нас да се изпепели.
	Почти. Освен разделното ни сбогом, сбогом!

@@	август 2000 г.
P$
