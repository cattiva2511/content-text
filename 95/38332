>	Първа част
>	Инцидентът

>>	1. Най-жестокият месец*
	[* Цитат от стихотворението на Т. С. Елиът „Пуста земя“. — Бел. NomaD.]

	— А вие как се казвате?
	— Чакайте малко, на езика ми е.


	Всичко започна така.
	Сякаш се бях събудил от дълъг сън, но още бях потопен в някаква млечна сивота. Или пък не бях буден, а сънувах. Странен сън, без образи, изпълнен със звуци. Сякаш не виждах, а чувах гласове, които ми разказваха какво трябва да виждам. И ми казваха, че още не виждам нищо, освен мъгливите изпарения покрай каналите, където гледката се размиваше. Брюге, казах си, в Брюге съм, бил ли съм някога в мъртвия Брюге*1? _Където мъглата извира между кулите като тамян, който сънува? Сив град, тъжен като гроб, покрит с цъфнали хризантеми, където мъглата виси раздърпана от фасадите като стенен гоблен…_
	[*1 „Мъртвият Брюге“ — роман от Жорж Роденбах, преведен у нас и като „Мъртвата Брюге“; Брюге е и друго наименование на белгийския град Брюж.]
	_Душата ми бършеше стъклата на трамвая, за да се гмурне в подвижната мъгла на фенерите. Мъгла, моя неопетнена сестрице… Гъста млечнобяла мъгла, която поглъщаше шумовете и пораждаше безформени призраци…_ Накрая стигах до огромна дупка и виждах една много висока фигура, увита в саван, лицето й беше бяло като девствен сняг. _Казвам се Артър Гордън Пим*2. Дъвчех мъглата. Призраците минаваха, докосваха ме, изчезваха. Далечните светлинки блещукаха като блуждаещи огньове в гробище… Някой върви до мен безшумно, сякаш е с боси крака, без обувки, без сандали, валмо мъгла се отърква в бузата ми, пияници викат долу, в дъното на ферибота. Ферибота?_ Не го казвам аз, а гласовете. _Мъглата пристъпва с малки котешки лапички… Такава мъгла, че все едно света го бяха махнали._ И все пак от време на време сякаш отварях очи и виждах светкавици. Чувах гласове:
	[*2 Герой на Едгар Алан По от романа „Историята на Артър Гордън Пим“.]
	— Не е истинска кома, госпожо… Не, не мислете за правата линия на енцефалограмата, за Бога… Има реактивност…
	Някой насочваше светлина в очите ми, но след светлината отново наставаше мрак. Чувствах върха на една игла някъде.
	— Виждате ли, има мобилност…
	_Мегре се потапя в толкова гъста мъгла, че дори не вижда къде стъпва… Мъглата гъмжи от човешки фигури, в нея кипи бурен и тайнствен живот._ Мегре? Елементарно, скъпи Уотсън, това са десет малки негърчета, в мъглата изчезва Баскервилското куче. _Завесата от сиви изпарения губеше постепенно сивотата си, водата беше станала гореща, а млечният оттенък по-наситен… После бяхме повлечени в пастта на водопада, където зееше огромна бездна, за да ни погълне._
	Чувах хора, които говореха около мен, исках да извикам и да им кажа, че съм там. Чуваше се непрекъснато бръмчене, сякаш ме разкъсваха бездушни машини с остри зъби. Бях в наказателен лагер. Чувствах тежест върху главата си, сякаш ми бяха нахлузили желязна маска. Струваше ми се, че виждам сини светлини.
	— Има асиметрия на диаметъра на зениците.
	Идваха ми накъсани мисли, със сигурност се събуждах, но не можех да се движа. Само да можех да остана буден. Пак ли съм спал? Часове, дни, векове?
	Мъглата се беше върнала, гласовете в мъглата, гласовете над мъглата._ Seltsam, im Nebel zu wandern!*3_ Какъв е този език? Струваше ми се, че плувам в море, усещах, че съм близо до брега, но не можех да го достигна. Никой не ме виждаше и отливът ме отнасяше.
	[*3 „Im Nebel“, стихотворение от Херман Хесе.]
	Моля ви, дайте ми нещо, моля ви, пипнете ме. Усетих ръка на челото си. Какво облекчение. Друг глас:
	— Госпожо, има случаи с пациенти, които се събуждат изведнъж и си тръгват оттук на собствените си крака.
	Някой ми досаждаше с мигаща светлина, с вибрирането на диапазон, все едно ми бяха сложили под носа бурканче с хардал, после една скилидка чесън. _Земята мирише на гъби._
	Други гласове, но те идват отвътре: проточен стон на локомотив, свещеници, безформени в мъглата, отиват в редица в църквата „Сан Микеле ин Боско“.
	_Небето е като от пепел. Мъгла нагоре по реката, мъгла надолу по реката, мъгла, която хапе ръцете на малката кибритопродавачка. Минаващите по мостовете на Кучешкия остров гледат безкрайно небе от мъгла, увити и те в мъгла, като в балон, висящ под черната мъгла, не смислих смъртта да е пресекла дните на толкова души*4. Миризма на гара и на сажди._
	[*4 „Като смислих на колко души дните / пресекла е смъртта с един замах“: „Ад“, 3 песен, пр. К. Величков.]
	Друга светлина, по-лека. _Струва ми се, че долавям през мъглата звука на шотландски гайди, които пак засвирват в пущинака._
	Отново дълъг сън, може би. После някакво проясняване, _сякаш си в чаша вода с анасон…_


	Той беше пред мен, макар че го виждах още като сянка. Главата ми беше размътена, сякаш се бях събудил, след като съм пил много. Мисля, че съм смотолевил нещо с усилие, сякаш в този момент проговарях за първи път:
	— Posco, reposco, flagito бъдещия инфинитив ли управляват? Cujus regio ejus religio… това от Аугсбургския религиозен мир ли е, или от Пражката „дефенестрация“*5? — И после: — Мъгла и над апенинската отсечка на автомагистралата, между Ронкобилачо и Барберино дел Муджело…
	[*5 На 23 май 1618 г. от прозорците на кралския дворец в Прага са изхвърлени имперските съветници, което става повод за започването на Трийсетгодишната война.]
	Усмихва ми се с разбиране:
	— А сега отворете очи и се опитайте да се огледате. Разбирате ли къде сме?
	Сега го виждах по-добре, беше с престилка — как се казва? — _бяла_. Обърнах поглед, можех да си движа и главата: стаята беше скромна и чиста, с малко метални мебели и в светли тонове, аз бях в леглото, с тръбичка, вкарана в ръката ми. През прозореца, между спуснатите щори, минаваше слънчев лъч, _пролетта блести в ефира, тържествува из полята*6_. Прошепнах:
	[*6 Primavera d’intorno brilla nell’aria… (от стихотворението „Самотният врабец“, Дж. Леопарди).]
	— В болница… сме и вие… вие сте лекар. Болен ли съм?
	— Да, бяхте зле, после ще ви обясня. Но сега дойдохте на себе си. Стегнете се. Аз съм доктор Гратароло*7. Ще ви задам няколко въпроса. Колко пръста ви показвам?
	[*7 Гулиелмо Гратароло (1516–1568), философ, лекар и учен калвинист, автор на трактата „De memoria reparanda, augenda, servandaque“, посветен на възстановяването и запазването на паметта.]
	— Това е ръка и това са пръсти. Четири са.
	— Така е. А колко прави шест по шест?
	— Тридесет и шест естествено.
	Мислите кънтяха в главата ми, но идваха почти сами.
	— Сборът от повърхностите на квадратите, построени върху катетите… е равен на повърхността на квадрата, построен върху хипотенузата.
	— Браво. Мисля, че това е Питагоровата теорема, но в лицея имах три по математика…
	— Питагор от Самос. Евклид. Отчайващата самота на двете успоредни прави, които не се пресичат никога.
	— Изглежда, паметта ви е в отлично състояние. Между другото, как се казвате?


	Ето, тука се поколебах. А пък ми беше на езика. След миг отговорих по най-естествения начин.
	— Артър Гордън Пим.
	— Не се казвате така.
	Разбира се, Гордън Пим беше друг. Той не се върна. Опитах се да се споразумея с доктора.
	— Наричайте ме… Ишмиъл*8.
	[*8 „Именувайте ме Ишмиъл“: първото изречение от романа на Хърман Мелвил „Моби Дик“.]
	— Не, не се казвате Ишмиъл. Помъчете се да си спомните.
	Лесно е да се каже. Все едно да се блъскаш в стена. Да кажа Евклид и Ишмиъл ми беше лесно, все едно да кажа две петлета се скарали пред поповата врата, поп излезе и им каза триш, миш, ти жумиш. Да кажа кой съм обаче беше като да се обърна назад, и ето я стената. Не, не е стена, мъчех се да обясня.
	— Не чувствам нищо устойчиво, все едно че влизам в мъгла.
	— Каква е мъглата? — попита той.
	— _Мъглата се изкачва и ръми по стръмните хълмове, а под мистрала морето реве и се пени*9…_ Каква е мъглата?
	[*9 „Сан Мартино“, стих. от Джозуе Кардучи.]
	— Не ме поставяйте в неудобно положение, аз съм най-обикновен лекар. Освен това Сега е април, не мога да ви я покажа. Днес е 25 април.
	— _Април е най-жестокият месец_*10.
	[*10 „Април е най-жестокият месец“: криминален роман от Дерек Реймънд (публ. в Италия като: Derek Raymond, „Aprile e il piu crudele dei mesi“, Meridiano Zero, 2004).]
	— Не съм много образован, но мисля, че това е цитат. Можехте да кажете, че днес е денят на освобождението. Знаете ли коя година е?
	— Със сигурност след откриването на Америка…
	— Не си ли спомняте някоя дата, каквато и да е дата отпреди събуждането ви?
	— Каквато и да е? Хиляда деветстотин четиридесет и пета, краят на Втората световна война.
	— Твърде малко. Не, днес е 25 април 1991-ва. Вие сте роден, доколкото знам, в края на 1931-ва и значи сте вече почти на шейсет.
	— Нямам още петдесет и девет и половина.
	— Отлично, що се отнася до способността ви да пресмятате. Виждате ли, вие преживяхте, да кажем така, един инцидент. Излязохте от него жив, честито. Но явно има нещо, което все още не е в ред. Незначителна форма на ретроградна амнезия. Не се притеснявайте, понякога това продължава кратко. Бъдете така любезен, отговорете ми на още няколко въпроса. Женен ли сте?
	— Вие ми кажете.
	— Да, женен сте, за една изключително мила жена, която се казва Паола и която беше до вас денонощно, едва снощи успях да я накарам да си отиде вкъщи, иначе щеше да рухне. Сега, след като се събудихте, ще я извикам, но трябва да ви подготвя, и най-напред трябва да установим още няколко неща.
	— А ако после аз я взема за шапка?
	— Моля?
	— Има един, който взел жена си за шапка.
	— А, книгата на Сакс. Известен случай. Виждам, че четете много. Но това не е вашият случай, иначе вече щяхте да сте ме взели за печка. Не се притеснявайте, може би няма да я познаете, но няма да я вземете за печка. Да се върнем към вас. И така, вие се казвате Джамбатиста Бодони*11. Това говори ли ви нещо?
	[*11 Джанбатиста Бодони: печатар и издател, знаменит новатор в печатарското изкуство (Салуцо, 1740 — Парма, 1813).]
	Паметта ми летеше като безмоторен самолет над планини и долини, по безкрайния хоризонт.
	— Джамбатиста Бодони е бил прочут печатар. Но съм сигурен, че не съм аз. Аз бих могъл да съм и Наполеон точно толкова, колкото и Бодони.
	— Защо казахте Наполеон?
	— Защото Бодони е от Наполеоново време, приблизително. Наполеон Бонапарт, роден в Корсика, първи консул, оженва се за Жозефина, става император, завладява половин Европа, изгубва битката при Ватерлоо, умира на Света Елена на пети май 1821 година, _той бе като неподвижен_*12.
	[*12 _Той бе като неподвижен…_: из одата „5 май“ от Алесандро Мандзони.]
	— Трябва да идвам при вас с енциклопедия, но доколкото си спомням, вие помните вярно. Обаче не си спомняте кой сте.
	— Това проблем ли е?
	— Ако трябва да съм честен, не е добре. Но не сте първият, на когото се случва подобно нещо, ще излезем от това състояние.
	Помоли ме да вдигна дясната си ръка и да докосна носа си. Разбирах чудесно какво е дясна ръка и нос. Да си пипнеш носа е все едно да имаш око на върха на показалеца и да се гледаш в лицето. Аз имам нос. Гратароло чукна няколко пъти по коляното ми и по други места по крака и ходилото ми с нещо като чукче. Докторите проверяват рефлексите. Изглежда, рефлексите ми са както трябва. Накрая се почувствах без сили и мисля, че съм заспал отново.
	Събудих се на едно място и прошепнах, че прилича на кабината на междупланетен кораб, като във филмите (кои филми, попита Гратароло, всички, отговорих аз, въобще, после споменах „Стар Трек“). Правеха ми неща, които не разбирах, с невиждани апаратури. Мисля, че гледаха вътре в главата ми, но аз ги оставих да продължават, без да мисля, люлян от лекото бръмчене, и от време на време пак заспивах.
	По-късно (или на другия ден?), когато Гратароло се върна, аз разучавах леглото си. Пипах чаршафите, леки, гладки, приятни на пипане, одеялото не беше толкова приятно, бодеше леко възглавничките на пръстите ми; обръщах се и тупах с ръка по възглавницата, и се радвах, че ръката ми потъва в нея. Правех туп-туп и се забавлявах много. Гратароло ме попита ще мога ли да стана от леглото. С помощта на сестрата успях, стоях прав, макар че още ми се виеше свят. Усещах как краката ми натискат пода, а главата ми е нависоко. Така човек стои прав. Върху изпънат тел. Като Малката русалка.
	— Хайде сега опитайте да отидете до банята и да си измиете зъбите. Там е четката за зъби на жена ви.
	Казах му, че човек не си мие зъбите с чужда четка, а той отбеляза, че съпругата не е чужд човек. В банята се видях в огледалото. Поне бях доста сигурен, че съм аз, защото, _както е известно_, огледалата отразяват това, което е пред тях. Бяло изпито лице, дълга брада, черни сенки под очите. Добре я караме — не знам кой съм, но откривам, че приличам на чудовище. Не бих искал да се срещна вечер по някоя пуста улица. Мистър Хайд. Разпознах два предмета. Единият със сигурност се казва паста за зъби, а другият — четка за зъби. Трябва да започна с пастата и да изстискам тубичката. Изключително приятно усещане, би трябвало да го правя често, но в един момент трябва да спреш, в началото бялата паста пльоква, като мехурче, но после излиза всичката, като _le serpent qui danse_*13. Не изстисквай повече, иначе ще стане като Брольо със сиренето. Кой е Брольо?
	[*13 Из „Цветя на злото“, Шарл Бодлер.]
	Пастата има отличен вкус. Отличен, каза херцогът. Крилата фраза. Значи това е вкусът: нещо, което гали езика ти, а и небцето, но май вкусовете ги усеща езикът. Вкус на мента — _y la hierbabuen, a las cinco de la tarde_*… Реших се и направих бързо и без да му мисля много това, което правят всички в този случай: изтърках зъбите си с четката най-напред нагоре и надолу, после отляво надясно, после и небцето. Интересно е да усетиш как космите на четката влизат между два зъба, мисля, че вече ще си мия зъбите всеки ден, хубаво е. Прекарах четката и по езика си. Накрая усещаш нещо като тръпка, ако не натискаш много, е добре, и точно това ми трябваше, защото имах неприятен вкус. Сега, си казах, трябва да си изплакна устата. Налях вода от крана в една чаша и я пожабурках в устата си, радостно изненадан от звука, който се чуваше, още по-добре, ако си наклоня главата назад и се… гаргаря? Гаргарата е хубава. Издух бузи и изплюх всичко. Пльок… водопад. С устните може да се прави всичко, те са изключително подвижни. Обърнах се, Гратароло ме наблюдаваше, сякаш бях чудо от цирка, и го попитах доволен ли е.
	[* Съчетание от стихове на испанския поет Федерико Гарсия Лорка. — Бел. NomaD]
	Отлично, каза ми той и обясни, че автоматизмите ми са в ред.
	— Все едно че тук стои един съвсем нормален човек — отбелязах. — Като се изключи това, че може би този човек не съм аз.
	— Много духовито, и това също е добър знак. Легнете пак, ето, ще ви помогна. Кажете ми, какво направихте току-що?
	— Измих си зъбите, вие ме накарахте.
	— Разбира се. А преди да си измиете зъбите?
	— Лежах в това легло и вие ми говорехте. Казахте ми, че сме април 1991 година.
	— Точно така. Краткотрайната ви памет функционира. Кажете ми, спомняте ли си случайно марката на пастата за зъби?
	— Не, трябва ли?
	— Ни най-малко. Вие със сигурност сте видели марката в момента, в който сте взели пастата; ако трябваше да регистрираме и запазваме всички стимули, които получаваме, паметта ни щеше да е като бездна. Затова избираме, филтрираме. Вие направихте това, което правят всички. Но опитайте се да си спомните най-важното, което ви се случи, докато си миехте зъбите.
	— Когато прекарах четката по езика си.
	— Защо?
	— Защото имах лош вкус в устата и после се почувствах по-добре.
	— Виждате ли? Отсели сте най-определящия елемент, свързан с емоциите ви, с желанията ви, с целите ви. Отново изпитвате емоции.
	— Голяма емоция — да си измиеш езика с четка за зъби. Не помня да съм го правил някога.
	— Ще стигнем до това. Виждате ли, господин Бодони, опитвам се да ви обясня без трудни думи, но със сигурност инцидентът е засегнал някои области от мозъка. Въпреки най-новите изследвания ние все още не знаем за мозъка толкова, колкото бихме искали. Особено когато става дума за различните видове памет. Бих си позволил да кажа, че ако това, което ви се случи, се беше случило след десет години, щяхме да знаем по-добре как да се справим с вашето положение. Не ме прекъсвайте, разбрах, ако пък се беше случило преди сто години, щяхте да сте вече в лудницата, и толкова. Днес знаем повече, но не достатъчно. Например, ако вие не можехте да говорите, веднага щях да разбера коя област е засегната.
	— Центърът на Брока ли?
	— Браво! Но центърът на Брока се знае отпреди сто години. А мястото, където мозъкът съхранява спомените, е все още предмет на спорове. Разбира се, нещата не зависят от един-единствен център. Не искам да ви отегчавам с Научни термини, които освен всичко друго ще увеличат объркването, което цари в главата ви. Знаете, че когато зъболекарят ви е лекувал някой зъб, няколко дни езикът ви е все на този зъб, но ако аз ви кажа например, че състоянието на хипокампуса ви ме притеснява по-малко, отколкото състоянието на челните дялове на мозъчните ви полукълба и може би състоянието на дясната фронтална кора, ще се опитате да се пипнете там, но не е същото, като да изследваш устата си е езика. Безкрайни поводи за депресия. Така че забравете това, което ви казах току-що. А и всеки мозък е различен от останалите и освен това е изключително пластичен, може да стане така, че след известно време да прехвърли на друго място дейността, която засегнатият център вече не е в състояние да извършва. Следите ли мисълта ми, достатъчно ли съм ясен?
	— Изключително ясен сте, продължавайте. Но не е ли по-просто да кажете, че съм като случая с пациента от Коленьо, загубил паметта си?
	— Виждате ли, че си спомняте случая с пациента от Коленьо, един класически случай! Не си спомняте само за себе си, който не сте класически случай.
	— Бих предпочел да забравя за Коленьо и да си спомня къде съм роден.
	— Това се случва по-рядко. Ето, разпознахте веднага тубичката с пастата за зъби, но не помните, че сте женен, и наистина, споменът за собствения ни брак и разпознаването на пастата за зъби зависят от две различни мозъчни мрежи. Ние имаме различни видове памет. Едната се нарича имплицитна и ни дава възможност да извършваме без усилие ред неща, които сме научили, като миенето на зъбите, включването на радиото или връзването на вратовръзката. След експеримента със зъбите съм готов да се обзаложа, че знаете да пишете, може би дори знаете да карате кола. Когато ни помага имплицитната памет, ние дори не си даваме сметка, че помним — действаме автоматично. Съществува и експлицитна памет, благодарение на която помним и знаем, че помним. Но експлицитната памет е двойствена. Едната й част е тази, която сега се нарича семантична памет, публична памет, благодарение на която човек знае, че лястовичката е птица и че птиците летят и имат пера, а също така и че Наполеон е умрял, когато… когато казахте. И мисля, че при вас с тази памет всичко е наред, дори може би твърде наред, защото виждам, че е достатъчно да й се подаде „сламка“ и започва да свързва спомени, които аз бих нарекъл учебни, или пък прибягва до готови изречения. Това е и първата памет, която се формира у децата, детето се научава бързо да разпознава кола, куче и да си образува общи схеми, така че, ако е видяло куче вълча порода и са му казали, че е куче, ще каже куче и когато види лабрадор. За детето е необходимо много повече време, за да си изработи втория вид експлицитна памет, която наричаме епизодична или автобиографична. Ако види кучето, което е видяло преди месец в градината на баба си, то не е в състояние да си спомни веднага, че става дума за две неща, преживени все от него. Епизодичната памет установява връзка между това, което сме днес, и онова, което сме били, иначе, когато казваме аз, става дума само за това, което чувстваме сега, не за онова, което сме чувствали по-рано и което именно се губи в мъгла. Вие не сте изгубили семантичната си памет, а епизодичната, тоест епизодите от вашия живот. Въобще, бих казал, че знаете всичко, което знаят и другите, и си представям, че ако ви попитам коя е столицата на Япония…
	— Токио. Атомната бомба над Хирошима. Генерал Макартър…
	— Стига, стига. Все едно че помните всичко, което се научава, защото човек го е чел някъде, или го е чул, но не и онова, което е свързано с преките ви преживявания. Знаете, че Наполеон е бил разбит при Ватерлоо, но опитайте се да ми кажете спомняте ли си майка си.
	— _Човек има само една майка, майката си е майка…_ Но моята не я помня. Предполагам, че съм имал майка, защото знам, че това е законът на видовете, но… ето… мъгла. Лошо ми е, докторе. Ужасно е. Дайте ми нещо, за да заспя пак.
	— Ей сега. Знам, че искам твърде много от вас. Повтарям ви, случва се, но се оздравява. С много търпение. Сега ще изпратя да ви донесат нещо за пиене, чай например. Обичате ли чай?
	— _Може би да, може би не._*14
	[*14 „Може би да, може би не“ — роман от Габриеле д’Анунцио от 1910 г.]


	Донесоха ми чай. Сестрата ме накара да седна, подпря ме с възглавниците и сложи пред мен една количка. Наля гореща вода в чашата с пакетче чай. Пийте полека, защото пари, така каза. Полека, как? Помирисах чашата и усетих миризма, идваше ми да кажа, на дим. Исках да опитам вкуса на чая, грабнах чашата и отпих. Ужасно. Огън, пламък, плесница в устата. Това е значи врял чай. Сигурно е същото и с кафето, и с лайката, за която говорят всички. Сега знам какво значи да се изгориш. Всички знаят, че не бива да се пипа огън, но не знаех кога може да се пипа гореща вода. Трябва да се науча да разбирам границата, мига, в който най-напред не бива, а после може. Машинално започнах да духам чая, после го разбърках с лъжичката, докато не реших, че мога да пробвам пак. Сега чаят беше топъл и беше приятно да се пие. Не бях сигурен кой е ароматът на чая и кой на захарта, единият трябваше да е дъхав, а другият сладък, но кой е сладкият, кой дъхавият? Общият вкус обаче ми харесваше. Ще пия винаги чай със захар. Но не врял.
	От чая се успокоих, отпуснах се и заспах.


	Събудих се отново. Може би защото в съня си се чешех по слабините. Бях се изпотил под завивките. Рани от залежаване? Слабините са влажни, но ако прекараш ръката си твърде енергично, след първото усещане за силно удоволствие се усеща неприятно търкане. С тестисите е по-хубаво, прекарваш ги през пръстите си леко, без да ги натискаш, и усещаш нещо грапаво и леко космато: хубаво е да ги почешеш, сърбежът не изчезва веднага, даже става по-силен, но така е по-приятно да продължиш. _Удоволствието настъпва, когато болката спре_, но сърбежът не е болка, той е покана да си създадеш удоволствие. _Гъделът на плътта._ За да го удовлетвори, човек върши грях. Младежът, който благоразумно заспива по гръб, с ръце, скръстени на гърдите, за да не върши мръсни работи насън. Странно нещо е сърбежът. И моите топки. Топки. Ташаци. Голям ташак, братче.
	Отворих очи. Пред мен стоеше жена, не особено млада, над петдесетте, стори ми се, с бръчици около очите, но с гладко и още свежо лице. Имаше няколко бели кичура, почти незабележими, все едно че ги беше изрусила нарочно, от кокетство, сякаш за да каже: не искам да минавам за момиче, но годините не ми личат. Галеше ме по челото.
	— Ямбо*15 — каза жената.
	[*15 Псевдоним на Енрико Новели (1876–1943), художник, илюстратор и писател.]
	— Кой е Ямбо, госпожо?
	— Ти си Ямбо, така те наричат всички. А аз съм Паола. Жена ти. Познаваш ли ме?
	— Не, госпожо — извинявай, не, Паола, много съжалявам, докторът сигурно ти е обяснил.
	— Обясни ми. Не помниш какво се е случило с теб, но знаеш чудесно какво се е случило с другите. Тъй като аз съм част от личната ти история, вече не знаеш, че сме женени от повече от тридесет години, мили Ямбо. И имаме две дъщери, Карла и Николета, и три чудесни внучета. Карла се омъжи рано и има две хубави момченца, Алесандро на пет годинки и Лука на три. Джанджо, Джанджакомо, синът на Николета, е също на три годинки. Братовчеди близнаци, казваше ти. И беше… и си… и ще бъдеш пак чудесен дядо. Беше и добър баща.
	— А… добър съпруг ли съм?
	Паола вдигна очи към небето.
	— Все още сме заедно, нали? Да кажем, че за тридесет години живот е имало и хубаво, и лошо. Всички винаги са те смятали за хубав мъж…
	— Тази сутрин, вчера, преди десет години видях едно ужасно лице.
	— След всичко, което ти се случи, това е най-малкото. Но ти беше, и още си хубав мъж, никой не може да устои на усмивката ти и някои наистина не устояха. И ти също — винаги си казвал, че човек може да издържи на всичко освен на изкушенията.
	— Моля те да ме извиниш.
	— Като онези, които хвърляха над Багдад умните ракети и после се извиниха, че са убили и известно количество цивилни.
	— Ракети над Багдад? Това го няма в „Хиляда и една нощ“.
	— Имаше война, Войната в залива, вече свърши, или може би не е. Ирак нахлу в Кувейт, западните държави се намесиха. Нищо ли не помниш?
	— Докторът каза, че епизодичната памет — тази, която, изглежда, е гръмнала — е свързана е емоциите. Може би ракетите над Багдад са нещо, което ме е вълнувало.
	— И още как. Ти винаги си бил убеден пацифист и тази война направо те подлуди. Преди почти двеста години Мен де Биран различава три типа памет — идеи, усещания и навици. Ти помниш идеите и навиците, но не помниш усещанията, които са най-твоите неща.
	— Откъде ги знаеш тези работи?
	— Аз съм психолог, това ми е работата. Но чакай малко: ти току-що каза, че епизодичната ти памет гръмнала. Защо използваш този израз?
	— Така се казва.
	— Да, но това е нещо, което става с флипера, а ти си… ти беше луд по флипера, като децата.
	— Знам какво е флипер. Но не знам кой съм аз, разбираш ли? По долината на река По има мъгла. Всъщност ние къде сме?
	— В долината на По. Живеем в Милано. През зимата от нашата къща се вижда мъглата в парка. Ти живееш в Милано и си антиквар, имаш книжарница за антикварни и старопечатни книги.
	— Проклятието на фараона. Ако съм Бодони и са ме кръстили Джамбатиста, само така е можело да стане.
	— Станалото — станало. Смятат те за добър в занаята, не сме богаташи, но живеем добре. Ще ти помогна, постепенно ще се съвземеш. Господи, можеше изобщо да не се събудиш! Лекарите се справиха блестящо, хванаха те навреме. Скъпи, представи си, че ме срещаш за първи път в живота си. Чуй ме: ако аз те срещнех сега за първи път, пак щях да се омъжа за теб.
	— Много си мила. Имам нужда от теб. Ти си единственият човек, който може да ми разкаже последните ми тридесет години.
	— Тридесет и пет. Срещнахме се в университета в Торино, предстоеше ти да се дипломираш, а аз току-що се бях записала и ходех като изгубена по коридорите на Палацо Кампана. Попитах те за една аудитория, а ти веднага ми се лепна и съблазни мен, беззащитната гимназистка. После започнахме да се виждаме, аз бях много млада, ти прекара три години в чужбина. После се събрахме, решихме, че искаме да видим как ще върви, после аз забременях и се оженихме, защото ти беше благороден мъж. Не, извинявай, и защото се обичахме, наистина, а и на теб ти харесваше да станеш баща. Хайде, татко, ще ти помогна да си спомниш всичко, ще видиш.
	— Всичко това е заговор, аз всъщност се казвам Феличино Грималдели и съм касоразбивач, а вие с Гратароло ми приказвате глупости. Откъде да зная, може да сте от тайните служби и искате да ми създадете нова идентичност, за да ме пратите като шпионин отвъд Берлинската стена, Ипкрес Файлс*16 и…
	[*16 „The Ipcress File“, филм на режисьора Сидни Фурие от 1965, от акроним на Induction of Psychoneuroses by Conditioned Reflex under Sress.]
	— Няма вече Берлинска стена, събориха я, и Съветската империя се разпадна…
	— Господи, обръщаш се за миг и гледай какво ти сервират! Добре, пошегувах се, вярвам ти. Какво е _страшното на Брольо_?
	— Какво? _Стракино_ е вид меко сирене, но така го наричат в Пиемонт, а тук, в Милано, се казва _крешенца_. Защо говориш за _стракино_!
	— Като изстисквах тубичката с паста за зъби. Чакай. Един художник, Брольо, не успявал да се изхранва с картините си, но не искал да работи, казвал, че имал невроза. Изглежда, си я бил измислил тази болест, за да го издържа сестра му. Накрая приятели му намерили работа в едно предприятие, което произвеждало и продавало сирена. Той минавал пред купищата опаковки стракино, в полупрозрачна восъчна хартия, и не можел да устои на изкушението, заради неврозата (така казвал): вземал пакетите един по един и ги мачкал, изцеждал сиренето от опаковката. Съсипал стотици опаковки и го уволнили. Неврозата била виновна, казвал, че за него да изстисква сиренето било либидо. Господи, Паола, но това е памет от детството ми! Нали съм изгубил паметта си за минали преживявания?
	Паола се разсмя:
	— Сетих се, извинявай. Вярно е, знаеш тази история от детството си. Но напоследък я разказваше, беше станала част от репертоара ти, така да се каже, винаги разсмиваше сътрапезниците ни с историята за стракиното и художника. За съжаление не си спомняш твое лично преживяване, просто знаеш една история, която си разказвал многократно и която се е превърнала за теб — как да го кажа? — в обществено достояние, като приказката за Червената шапчица.
	— Започваш да ставаш необходимост за мен. Доволен съм, че си ми жена. Благодаря ти, че съществуваш, Паола.
	— Боже, преди месец щеше да кажеш, че подобна фраза като от сериал е кич…
	— Извини ме. Не съм в състояние да кажа нищо, което да идва от сърцето ми. Нямам чувства, имам само запаметени изрази.
	— Горкичкият ми!
	— И ТОВА ми се струва готово изречение.
	— Кретен!
	Тази Паола ме обича наистина.


	Прекарах спокойна нощ, кой знае какво ми беше вкарал Гратароло във вената. Събудих се постепенно и сигурно очите ми са били още затворени, защото чух гласа на Паола: шепнеше, страхуваше се да не ме събуди:
	— А не може ли да е психогенна амнезия?
	— Не може да се изключи — каза Гратароло. — В основата на тези инциденти винаги може да има непредвидими напрежения. Но вие видяхте картона му, увреждания има.
	Отворих очи и казах добър ден. Имаше и две жени и три деца, никога не ги бях виждал, но разбрах кои са. Беше ужасно, жена ми добре, но дъщерите ми, Боже мой, те са кръв от кръвта ти, а внучетата още повече. Очите на двете момичета грееха от щастие, децата искаха да се качат на леглото, хващаха ми ръката и ми казваха здравей, дядо, а аз нищо. Не беше дори мъгла, беше, как да кажа, апатия. Или се казва атараксия? Все едно че гледаш животни в зоопарка, можеше да са маймуни или жирафи. Дойде ми наум думата излъскан, но не знаех какво значи. Попитах Паола: думата значи когато измиеш добре една тенджера и после я минеш още веднъж с фина тел, за да блесне като нова, толкова лъскава, че повече от това не може. Ето, чувствах се напълно _излъскан_. Гратароло, Паола и момичетата блъскаха в главата ми хиляди подробности от моя живот, но все едно че бяха бобени зърна, като разбъркаш тенджерата, тракат вътре, но не увират, не се превръщат в ястие; нищо, което да погъделичка вкуса ми, нищо, което да искам да опитам _отново_. Научавах за неща, които са ми се случили, но все едно че се бяха случили на друг човек.
	Галех децата и усещах как миришат, без да мога да определя тази миризма, усещах само, че е много нежна. Идваше ми наум само, че съществува сладка миризма, както миришат децата. И наистина, главата ми не беше празна, в нея се въртяха спомени, които не бяха мои, маркизата излезе в пет*17 и половина, На попрището жизнено в средата*18, Ернесто Сабато*19 и гиздавата девойка идва от нивите*20, Авраам роди Исаак, Исаак роди Иакова, Иаков роди Иуда и Роко братята си, камбанарията бие в Светата нощ*21, и тогава видях махалото*22, на клоните на езерото Комо*23 спят птици*24 с дълги пера, monsieurs les anglais je me suis couché de bonne heure*25. Тук ще се създаде Италия или ще бъде убит един умрял човек, tu quoque alea, войнико, който бягаш, спри се, ти си хубав, братя италианци*26, още едно усилие, ралото, което бележи браздата*27, става за още един път, Италия е създадена*28, но не се предава*, ще се бием на сянка*29 и веднага се мръква*30, три жени около сърцето*31 и без вятър*32, бездушно варварско копие*33, на което подаваше мъничка ръчица*34, не питай за думата, полудяла от светлина, от Алпите до пирамидите*35 отиде на война и сложи шлема*36, свежи моите думи вечерта*37, за тези две евтини шегички*38, вечно свободна*39 върху златни криле*40, сбогом планини*41, издигащи се от водата, казвам се Лучия, о, Валентино, петнист Валентино, Гуидо*42, бих искал небето да избледнее*43, познах трепета*44, оръжията, любовта*45, de la musique ou marchent des colombes*46, свежа и ясна*47 е нощта и капитанът, аз просвещавам се*48, о, бико всемогъщи*49, макар и думите да са напразни*50, видях ги в Понтида*51, през септември отиваме там, където цъфтят лимоните*52, но пей за гнева на Ахила Пелеев**, лунен загар*53, коя си ти, отде дойде, и земята беше безвидна и пуста, Licht mehr Licht über alles*54, графиньо, какво е животът?*55 ала-бала-ница. Имена, имена, имена, Анджело дал’Ока Бианка, лорд Брюмел, Пиндар, Флобер, Дизраели, Ремиджо Дзена, Джурасик, Фатори, Страпарола и приятните нощи*56, Помпадур, Смит и Уесън, Роза Люксембург, Дзено Козини, Палма Стари*57, археоптерикс, Чичеруакио*58, Матео Марко, Лука Джовани, Пинокио, Жустин, Мария Горети, Таис, проститутка, що с мръсни нокти чеше свойта плът*59, остеопороза, Сент Оноре, Бахта, Екбатана, Персеполис, Суза, Орбела, Александър и Гордиевия възел.
	[*17 „Маркизата излезе в пет“, роман от Клод Мориак.]
	[*18 Началото на „Ад“ от Данте Алигиери.]
	[*19 Ернесто Сабато: аржентински писател от италиански произход.]
	[*20 Началото на стихотворението „Селска събота“ от Джакомо Леопарди.]
	[*21 „Камбанарията бие в Светата нощ…“ — цитат от италианска коледна песен.]
	[*22 Началото на романа „Махалото на Фуко“ от У. Еко.]
	[*23 По началото на романа „Годениците“ от Алесандро Мандзони.]
	[*24 По стихотворението „Луна“ от Анджело Брадуард.]
	[*25 Господа англичани, аз си легнах рано.]
	[*26 Първите думи от италианския национален химн.]
	[*27 Ралото пори земята, но мечът я защитава — мисъл на Б. Мусолини.]
	[*28 Мисъл на италианския писател и политик Масимо д’Адзелио, изречена след обединението на Италия: „Италия е създадена, сега трябва да създадем италианците!“]
	[* Втората част от предсмъртните думи на командира на Императорската гвардия ген. Комбре при Ватерлоо (1815) „Гвардията умира, но не се предава“. — Бел. NomaD.]
	[*29 От „in umbra pugnabimus“: крилата фраза на спартанския цар Леонид в отговор на вестта, че стрелите на враговете му в битката при Термопилите са толкова много, че ще затулят слънцето.]
	[*30 „И ненадейно пада вечерта“: стихотворение от Салваторе Куазимодо, пр. Драгомир Петров.]
	[*31 Алегорична песен от Данте Алигиери.]
	[*32 От стихотворението „Вечерта на празничния ден“ от Дж. Леопарди.]
	[*33 От „Per la morte di Napoleone Eugenio“, „Варварски оди“, Джозуе Кардучи.]
	[*34 От стихотворението „Древен плач“ на Джозуе Кардучи.]
	[*35 _От Алпите до пирамидите…_ — от стихотворението „5 май“ на Алесандро Мандзони.]
	[*36 От баладата на Джовани Висконти Веноста „Заминаването на кръстоносеца“.]
	[*37 От стихотворението „Вечер във Фиезоле“ на Г. д’Анунцио.]
	[*38 От сатиричното стихотворение „Сант Амброджо“ от Джузепе Джусти (1809–1850).]
	[*39 „Sempre libera“: ария на Виолета от „Травиата“.]
	[*40 Из „Хор на евреите“ от операта „Набуко“.]
	[*41 Популярен цитат от романа „Годениците“ на Алесандро Мандзони.]
	[*42 Началото на сонет от Данте Алигиери.]
	[*43 _Бе в оня свят ден, в който /…/ дневните лъчи се помрачиха…_: сонет от Франческо Петрарка, пр. Стефан Петров.]
	[*44 Из „Чистилище“ от Данте Алигиери.]
	[*45 По Л. Ариосто, от първия стих на „Бесният Орландо“.]
	[*46 По стихотворението на Пол Валери „Le cimetière marin“.]
	[*47 По стихотворението „Вечерта на празничния ден“ от Дж. Леопарди.]
	[*48 От стихотворение на Джузепе Унгарети.]
	[*49 От стихотворението „Бикът“ от Джозуе Кардучи.]
	[*50 От сонета на Фр. Петрарка „Италийо моя, макар и думите да са напразни…“]
	[*51 От стихотворението „Клетвата в Понтида“ на Джовани Берше.]
	[*52 Гьоте възпява Италия с думите: „там, де лимоните цъфтят…“]
	[** Първият стих на Омировата „Илиада“. — Бел. NomaD.]
	[*53 „Лунен загар“ — популярна песен на Мина.]
	[*54 Светлина, повече светлина; над всичко.]
	[*55 Цитат от театралния спектакъл „Сталкер“ на Виктор Кавало.]
	[*56 Джовани Франческо Страпарола (1480–1557), автор на сборника с народни приказки „Приятни нощи“.]
	[*57 Псевдоним на художника Якопо Негрети (1480–1528).]
	[*58 Псевдоним на гарибалдиеца Анджело Брунети, разстрелян след предателство с двамата си синове от австрийски войници.]
	[*59 _Таис, която с мръсни нокти чеше свойта плът…_ — песен XVIII, „Ад“, Д. Алигиери, по превода на Ив. Иванов и Л. Любенов.]
	Енциклопедията падаше върху мен лист по лист и ми идеше да запляскам с ръце като сред рояк пчели. А в това време децата ми викаха дядо, знаех, че би трябвало да ги обичам повече от себе си, а не знаех на кого да кажа Джанджо, на кого Алесандро и на кого Лука. Знаех всичко за Александър Велики и нищо за моя мъничък Алесандро.
	Казах, че съм изтощен и искам да спя. Излязоха, а аз плачех. Сълзите са солени. И така, все още имах чувства. Да, но от днешния ден. А чувствата от едно време вече не бяха мои. Кой знае, питах се, дали някога съм бил набожен: както и да е, със сигурност бях изгубил душата си.


	На следващата сутрин беше дошла и Паола, Гратароло ме накара да седна на една масичка и ми показа цветни квадратчета, много. Подаваше ми ги едно по едно и ме питаше кое какъв цвят е. _О-о-о, земното кълбо, пълно със държави!_ Разпознах много, сигурно първите пет или шест цвята, червено, жълто, зелено и т.н. Казах естествено, че _A noir, E blanc, I rouge, U vert, O blue, vojelles, je dirais qualque jour vos naissances latents_*, но забелязах, че поетът или който е там лъже. Какво значи, че А е черно? По-точно, все едно че откривах за първи път цветовете. Червеното беше много весело, _огненочервено_, дори много силно — не, жълтото беше още по-силно, като светлина, която пламваше изведнъж пред очите ми. Зеленото ми даваше усещане за покой. Проблемът дойде с другите квадратчета. Какво е това? Зелено, казвах аз, а Гратароло продължаваше, какво зелено, в какъв смисъл е различно от другото? Знам ли? Паола ми обясняваше, че едното било тревистозелено, с цвят на слез, а другото било граховозелено. Слезът е растение, бурен, отговарях, а грахът е зеленчук, който се яде, зелени топченца в дълга извита шушулка, но никога не бях виждал. Нито слез, нито грах. Не се притеснявайте, казваше Гратароло, на английски има повече от три хиляди термина за цветове, но хората могат да изброят най-много осем, средностатистически ние разпознаваме цветовете на дъгата: червено, оранжево, жълто, зелено, синьо, лилаво и виолетово, но много хора не ги различават добре. Трябва много опит, за да можеш да разграничиш и да назовеш по име цветовете, и художникът го прави по-добре, например от таксиметровия шофьор, на когото му стига да познава цветовете на светофара.
	[* Цитирани са първите два стиха от сонета на Артюр Рембо „Гласните“ (1871): _„А — чер, Е — бял, И — ален, Ю — зелен, О — син, / произхода ви скрит аз ще разкрия гласни!“_ (превод от фр. Кирил Кадийски). — Бел. NomaD.]
	Гратароло ми даде лист и химикалка. Пишете, каза ми.
	„Какво да пиша, да му се не види?“ — написах, и ми се струваше, че никога не съм правил друго, освен да пиша, химикалката пишеше меко и се носеше по хартията.
	— Пишете каквото ви дойде наум — каза Гратароло.
	Ум? Написах: любов, що във ума ми разсъждава*60, любов, която движи слънцето и другите звезди*61, и по-добре сами, отколкото в лоша компания, аз често срещал съм нещастието да живея*62, о, живот, о, мой живот, о, сърце на сърцето ми*63, на сърцето не може да се заповядва, Де Амичис, пази ме, Боже, от приятели, о, Господи всевишни, да бях аз птица*64, да бях огън, щях да изгоря света*65, да живееш в плам и да не чувстваш болка*66, зло да не сториш и страх да нямаш, на страха очите са големи, деветдесет, осемдесет, седемдесет, хиляда осемстотин и шестдесет, походът на Хилядата, хиляда и не вече хиляда*67, чудесата на двехилядната година, и на поета е чудото целта*68.
	[*60 Песен от произведението на Данте Алигиери „Пирът“.]
	[*61 Финалният стих от „Рай“ на Д. Алигиери.]
	[*62 Стихотворение от Еудженио Монтале.]
	[*63 Популярна италианска песен.]
	[*64 Алпийска любовна песен.]
	[*65 Сонет от Чеко Анджолиери (Сиена, 1260–1312).]
	[*66 По стихове от Гаспара Стампа (Падуа, 1523–1554), писателка и поетеса.]
	[*67 По притчата на Иисус за хилядата дни.]
	[*68 Програмен стих на Джовани Батиста Марино относно възгледите му за поетическото изкуство.]
	— Напиши нещо от живота си — каза Паола. — Какво си правил на двадесет години?
	Написах: _„Бях на двадесет. Не бих позволил на никого да каже, че това е най-хубавата възраст в живота“_.
	Докторът ме попита кое е било първото, дошло ми наум, след като се събудих. Написах: „Когато Грегор Замза се събуди една сутрин, се намери в леглото си, превърнат в огромно насекомо“.*69
	[*69 Първото изречение от новелата „Преображението“ от Франц Кафка, пр. от немски Венцеслав Константинов.]
	— Може би е достатъчно, докторе — каза Паола. — Не го оставяйте дълго на тези асоциативни вериги, иначе ще се побърка.
	— Да, защото може би сега ви изглеждам нормален.
	Почти внезапно Гратароло ми нареди:
	— А сега се подпишете, без да мислите, все едно че подписвате чек.
	Без да се замисля, написах едно „Дж. Б. Бодони“ със завъртулка на края.
	— Виждате ли? Главата ви не знае кой сте, но ръката ви знае. Това можеше да се предвиди. Сега ще направим един друг опит. Говорехте ми за Наполеон. Какъв е бил?
	— Не мога да си го представя. Достатъчно е името.
	Гратароло попита Паола дали мога да рисувам. Изглежда, не съм художник, но се оправям прилично, за да надраскам нещо.
	Помоли ме да нарисувам Наполеон. Направих нещо такова:
	{img:loana_001_napoleon.png|-left}
	— Не е зле — каза Гратароло. — Нарисували сте схемата на Наполеон, както е във вашия ум, с триъгълна шапка, с ръка, пъхната под жилетката. Сега ще ви покажа поредици образи. Първа поредица: художествени произведения.
	Реагирах добре: Джокондата, „Олимпия“ на Мане, това е Пикасо или някой, който го имитира добре.
	— Виждате ли, че ги разпознахте? Сега ще минем към съвременни личности.
	Втора поредица: снимки, и тук също, с изключение на няколко лица, които не ми говореха нищо, отговорих задоволително: Грета Гарбо, Айнщайн, Тото, Кенеди, Моравия и кой с какво се е занимавал. Гратароло ме попита какво общо има между тях? Че са били известни? Не, не е достатъчно, друго нещо. Колебаех се.
	— Това, че всички са вече умрели — каза Гратароло.
	— Как, и Кенеди и Моравия ли?
	— Моравия умря в края на миналата година, Кенеди беше убит в Далас през 1963-та.
	— О, горките!
	— Да не си спомняте за Моравия е почти нормално, той умря скоро, явно не сте имали време да запазите това събитие в семантичната си памет. Не разбирам обаче за Кенеди, това е стара история, вече е в енциклопедиите.
	— Той беше много поразен от случилото се е Кенеди — каза Паола. — Може би Кенеди се е смесил с личните му спомени.
	Гратароло извади други снимки. На едната имаше двама души и първият бях със сигурност аз, сресан и облечен прилично, с неустоимата усмивка, за която беше говорила Паола. И другият имаше симпатично лице, но не знаех кой е.
	— Това е Джани Лаивели, най-добрият ти приятел — каза Паола. — Седели сте на един чин, от първи клас до лицея.
	— Кои са тези? — попита Гратароло; показваше ми други хора. Беше стара снимка, жената с прическа от тридесетте, с бяла рокля със скромно деколте, с носле като картофче, мъничка и дребничка, мъжът със съвършен път на косите, може би с малко брилянтин, с голям нос и много открита усмивка. Не ги познавах (може би артисти? не, не бяха достатъчно бляскави, липсваше постановка, може би младоженци), но усетих свиване в стомаха и — не знам как да го кажа — някакво нежно замайване.
	Паола го забеляза.
	— Ямбо, това са татко ти и майка ти в деня на сватбата им.
	— Живи ли са? — попитах.
	— Не, отдавна ги няма. Загинали са при автомобилна катастрофа.
	— Вие се развълнувахте, като видяхте снимката — каза Гратароло. — Някои образи събуждат нещо във вас. Това е един възможен път.
	— Какъв път, след като не успявам да извадя дори татко и мама от тази проклета черна дупка! — извиках. — Казвате ми, че тези двамата са майка ми и баща ми, сега го зная, но това е спомен, който ми давате вие. Отсега нататък ще си спомням тази снимка, не тях.
	— Сигурно безброй пъти през последните тридесет години сте си спомняли за тях и защото сте гледали тази снимка. Не мислете за паметта като за склад, в който трупате спомените и после ги вадите така, както са се запечатали първия път — каза Гратароло. — Не искам да навлизам в технически подробности, но споменът е построяването на нов профил на невронно възбуждане. Да допуснем, че на определено място сте преживели нещо неприятно. Когато по-късно си спомняте за това място, вие реактивирате този първи образец на невронно възбуждане с подобен профил на възбуда, който обаче не е еднакъв с онзи, който е бил стимулиран първоначално. Така че като си го спомните, ще изпитате чувство за нещо неприятно. Въобще да си спомняш означава да пресъздаваш и въз основа на това, което си узнал или казал след време. Нормално е, така помним. Казвам ви го, за да ви подтикна да реактивирате профили на възбуда, а не всеки път да започвате да ровите като бесен, за да намерите нещо, което е там, свежо, както мислите, че сте го прибрали първия път. Образът на родителите ви на тази снимка е този, който ви показахме ние и който виждаме ние. Вие трябва да тръгнете от този образ, за да сглобите нещо друго, и само това ще е вашият спомен. Да си спомниш е работа, не е забавление.
	— _Мрачните и продължителни спомени_ — цитирах, — _тази диря от смърт, която оставяме…_*70
	[*70 „Минало“, стихотворение от Винченцо Кардарели (1887–1959).]
	— Да си спомняш е и хубаво — каза Гратароло. — Някой беше казал, че споменът действа като лупа в тъмна стая: фокусира всичко и образът, който се появява, е много по-хубав от оригинала.
	— Пуши ми се — казах.
	— Знак, че организмът ви започва да действа нормално. Но ще е по-добре да не пушите. И като се върнете вкъщи, алкохолът да е умерен, не повече от една чаша на хранене. Имате проблеми с кръвното. Иначе утре няма да ви изпиша.
	— Ще го изпишете? — попита Паола малко уплашено.
	— Време е, госпожо. Съпругът ви, от физическа гледна точка, ми се струва доста самостоятелен. Няма да падне по стълбите, ако го пусна да си ходи. Ако го оставим тука, ще го изтощим с купища тестове, а това са изкуствени преживявания и вече знаем какво излиза от тях. Мисля, че е по-добре да се върне в средата си. Понякога помага повече да усетиш вкуса на ядене, сготвено вкъщи, някаква миризма, знам ли. За тези неща литературата ни е казала повече от неврологията…
	Не че исках да се правя на много учен, но пък ако ми беше останала само тази проклета семантична памет, поне да я използвах:
	— Сладкишите _мадлени_ на Пруст — казах. — Ароматът на липовия чай и на домашния хляб го карат да потръпне, да усети неудържима радост. И изплува споменът за неделните дни в Комбре, с леля Леони… Изглежда, _съществува неволна памет на крайниците, краката и ръцете са пълни с изтръпнали спомени… А кой беше този другият? Нищо не извиква спомените така силно, както миризмите и пламъкът._
	— Знаете за какво говоря. Понякога и учените вярват повече на писателите, отколкото на апаратурите си. Вие, госпожо, сте почти от тази област, не сте невролог, но сте психолог. Ще ви дам няколко книги, заключенията на някои прочути клинични случаи, и ще разберете какви са проблемите на съпруга ви. Мисля, че да е близо до вас и до дъщерите ви, да се върне на работа, ще му помогне повече, отколкото ако остане тук. Достатъчно е да минава при мен веднъж в седмицата и ще следим развитието му. Върнете се вкъщи, господин Бодони. Оглеждайте се, пипайте, душете, четете вестници, гледайте телевизия, ходете на лов за образи.
	— Ще се опитам, но не си спомням образи, нито миризми, нито вкусове. Спомням си само думи.
	— Не е сигурно. Водете дневник на реакциите си. Ще работим върху това.


	Започнах да водя дневник.


	На следващия ден си събрах багажа. Слязох с Паола. Явно в болницата е имало климатична инсталация, защото изведнъж разбрах, и едва тогава, какво е слънчевата топлина. Топлината на едно още слабо пролетно слънце. И светлината: наложи се да замижа. Не може да се гледа слънцето: _Soleil, soleil, faute éclatante…_*71
	[*71 „Ebauche d’un serpent“, стихотворение от Пол Валери.]
	Стигнах до колата (никога не я бях виждал) и Паола ми каза да опитам.
	— Качи се, освободи от скорост, после запали, все с изключена скорост.
	Сякаш го бях правил винаги — знаех къде да сложа ръцете и краката си. Паола седна до мен и ми каза да включа на първа, да махна крака си от съединителя, да натисна леко газта, после да мръдна само на един-два метра, да спра и да угася колата. Ако случайно сбърках, щях най-много да се спра в един храст. Мина добре. Бях много горд. За да си докажа, че мога, минах един метър на задна. После слязох, оставих Паола да кара и потеглихме.
	— Как ти изглежда светът? — попита Паола.
	— Не знам. Казват, че котките, като паднат от прозореца и си ударят носа, престават да чувстват миризмите, и тъй като живеят с обонянието си, не могат да разпознават нещата. Аз съм котарак, който си е ударил носа. Виждам нещата, разбирам за какво става дума, разбира се, ей там има магазини, ето — минава велосипедист, ето дървета, но не… не ги усещам свои, все едно че се опитвам да облека чуждо сако.
	— Котарак, който се опитва да надене сако на носа си. Явно метафорите ти още не са в ред. Трябва да го кажем на Гратароло, но това ще мине.
	Колата вървеше, аз гледах наоколо, откривах цветовете и формите на един непознат град.


>>	2. Шумоленето на листата

	— Къде отиваме, Паола?
	— Вкъщи, в нашата къща.
	— И после?
	— После ще влезем и ще се настаниш удобно.
	— И после?
	— И после ще си вземеш един хубав душ, ще се обръснеш, ще се облечеш прилично, после ще ядем и после… какво искаш да правиш?
	— Точно това не зная. Помня всичко, което се случи след събуждането ми, знам всичко за Юлий Цезар, но не мога да мисля за това, което идва после. До тази сутрин не се притеснявах за после, притеснявах се за преди, което не можех да си спомня. Но сега, като отиваме към… нещо, виждам мъгла и напред, не само назад. Не, това напред не е мъгла, все едно че краката ми са омекнали и не мога да вървя. Все едно че скачам.
	— Скачаш?
	— Да. За да скочиш, трябва да направиш отскок, но за да го направиш, трябва да се засилиш, така че трябва да се върнеш назад. Ако не се върнеш назад, не можеш да вървиш напред. Разбираш ли, имам усещането, че за да кажа какво ще направя след, трябва да имам солидна представа какво съм правил преди. Човек се приготвя да направи нещо, за да промени това, което е било. Сега, като ми казваш, че трябва да се обръсна, зная защо, прекарвам ръка по брадичката си, усещам, че боде, трябва да махна тези косми. Същото е, ако кажеш, че трябва да ям, спомням си, че за последен път ядох снощи, супа, шунка и печена круша. Но едно е да кажа, че ще се обръсна и ще ям, друго е да кажа какво ще правя после, за дълго време имам предвид. Не разбирам какво значи за дълго време, защото ми липсва нещо за дълго време преди. Разбираш ли?
	— Казваш ми, че вече не живееш във времето. Ние сме времето, в което живеем. Ти обичаше много написаното от свети Августин за времето. Винаги си казвал, че той е най-умният човек сред всички, които са живели. Той учи на много неща и нас, днешните психолози. Ние живеем в трите момента — на очакването, на вниманието и на паметта — и всеки от тях не може без другите. Не можеш да се насочиш към бъдещето, защото си изгубил миналото си. И това, че знаеш какво е правил Юлий Цезар, не ти помага да разбереш какво трябва да правиш ти.
	Видя, че челюстите ми се стегнаха, и смени темата.
	— Можеш ли да познаеш Милано?
	— Никога не съм го виждал.
	Но като стигнахме до един площад, казах:
	— Замъкът на Сфорца. А по-нататък е Катедралата. И „Тайната вечеря“. И художествената галерия „Брера“.
	— А във Венеция?
	— Във Венеция е Канале Гранде, мостът Риалто, Сан Марко и гондолите. Знам всичко написано в пътеводителите. Може никога да не съм ходил във Венеция, а в Милано да живея от тридесет години, но за мен Милано е като Венеция. Или като Виена: Кунстхисторише Музеум, третият човек, Хари Лайм на виенското колело в Пратера казва, че швейцарците били измислили часовника с кукувичка. Лъже: часовникът с кукувичка е баварски.


	Влязохме вкъщи. Хубав апартамент с балкони към парка. Наистина видях _пространство с дървета_. Природата е красива, както казват. Стари мебели, явно съм заможен човек. Не знам накъде да вървя, къде е всекидневната, къде е кухнята. Паола ми представя Анита, перуанката, която помага вкъщи, горката, не знае дали да ми се радва, или да ме поздрави като гостенин, тича напред-назад, показва ми вратата на банята, продължава да повтаря:
	— Горкичкият господин Ямбо, о, Света Богородичке, ето чисти кърпи, господин Ямбо.
	След вълнението от тръгването от болницата, след първия контакт със слънцето и пътуването усетих, че съм потен. Поисках да помириша подмишниците си, миризмата на потта ми не ме притесни, не мисля, че беше много силна, но ме караше да се чувствам като живо животно. Три дни преди да се върне в Париж, Наполеон изпращал съобщение на Жозефина и й заръчвал да не се къпе. Къпал ли съм се някога, преди да се любя? Няма да посмея да попитам Паола, а и кой знае, може с нея да съм се къпал, а с други не, или пък обратното. Взех си хубав душ и се обръснах бавно; имаше крем за след бръснене с лек и свеж аромат, сресах се. Вече имам по-цивилизован вид. Паола ме заведе в гардеробната: явно обичам кадифени панталони, сака от малко по-груб плат, връзки от вълна в бледи тонове (с цвят на слез, на грах, на изумруд? имената ги знам, но още не мога да ги прилагам), ризи на квадратчета. Май имам и тъмен костюм, за сватби и погребения.
	— Хубав си като преди — каза Паола, когато се облякох неофициално.
	Прекара ме през дълъг коридор, пълен с шкафове с книги. Гледах гърбовете им и в по-голямата част ги разпознавах. Искам да кажа, разпознавах заглавията, „Годениците“, „Бесният Орландо“, „Спасителят в ръжта“. За първи път изпитвах усещането, че се намирам на място, където се чувствам добре. Извадих един том, но преди да погледна корицата, го хванах за гърба с дясната си ръка, а с левия палец разгърнах бързо страниците на обратно. Харесваше ми шумоленето им, направих го няколко пъти и попитах Паола дали не трябва да видя футболист, който рита топка. Паола се засмя, изглежда, че това бяха книги, които сме имали като деца, нещо като кино за бедни, футболистът сменяше положението си на всяка страница и като разгръщаш бързо страниците, го виждаш, че се движи. Убедих се, че всички го знаят: исках да кажа, че не е спомен, а само понятие.
	Книгата беше „Дядо Горио“ от Балзак. Без да съм я отгърнал, казах:
	— Дядо Горио се жертва заради дъщерите си, едната се казва Делфина, мисля, появяват се Вотрен или с други думи Колен, и амбициозният Растиняк, Париж на нас двамата. Много ли четях?
	— Ти си неуморим читател. Със страхотна памет. Знаеш безброй стихотворения наизуст.
	— Пишех ли?
	— Нищо твое. Аз съм безплоден гений, казваше, на този свят или четеш, или пишеш, писателите пишат от презрение към колегите си, да имат понякога нещо хубаво за четене.
	— Имам толкова много книги. Извинявай, имаме.
	— Тук са пет хиляди. И все се намира някой глупак, който влиза и казва: колко много книги имате, чели ли сте ги всичките?
	— И аз какво отговарям?
	— Обикновено отговаряш: нито една, иначе защо ще ги държа тука, вие да не би да пазите кутиите от консерви, след като сте ги изяли? Петте хиляди, които вече съм прочел, ги подарих на затворите и на болниците.* И глупакът залита.
	[* Перифраза от романа на У. Еко „Махалото на Фуко“, гл. 39: _… другите новополучени книги. Неподвързаните щяха да се изпратят като дарение за болници и затвори, от което става ясно защо първите не изцеряват, а вторите не превъзпитават._ — Бел. NomaD.]
	— Виждам много книги от чужди автори. Мисля, че зная няколко езика. — Стиховете дойдоха сами в главата ми. — _Le brouillard indolent de l’automne est é’pars…*1 Unreal City, Under the brown fog of a winter dawn, A crowd flowed over London Bridge, so many, — Had not thought death had undone so many…*2 Spätherbstnebel, kalte Träume, Überfloren Berg und Tal, Sturm entblältert schon die Bäume, Und sie schaun gespenstig kahl…*3 Pero el doctor no sabía_ — заключих — _que hoy es siempre todavía…*4_
	[*1 _Le brouillard indolent de l’automne est é’pars…_ (фр.) — цитат от стихотворение на Жорж Раденбах (_Където мъглата извира между кулите като тамян_), вече цитирано в началото на I глава. — Бел. NomaD.]
	[*2 _Unreal City, Under the brown fog of a winter dawn, A crowd flowed over London Bridge, so many, — Had not thought death had undone so many._ (англ.) — цитат от стихотворението на Т. С. Елиът „Пуста земя“: _Недействителен град,/ под кафявата мъгла на зимното утро/ тълпата тече по Лондонския мост, те са толкова много./ Не знаех, че смъртта е унищожила толкова много._ (превод от англ. Цветан Стоянов). — Бел. NomaD.]
	[*3 _Spätherbstnebel, kalte Träume, Überfloren Berg und Tal, Sturm entblältert schon die Bäume, Und sie schaun gespenstig kahl._ (нем.) — цитат от стихотворение № XLIII от цикъла на Хайнрих Хайне „Нова пролет“. — Бел. NomaD.]
	[*4 _Pero el doctor no sabia que hoy es siempre todavia._ (исп.) — цитат от 38. притча из цикла „Притчи и песни“ (Proverbios y Cantares) на Антонио Мачадо. — Бел. NomaD.]
	— Интересно, от четири стихотворения три говорят за мъгла.
	— Нали знаеш, чувствам се като в мъгла. Само че не мога да я видя. Знам как са я видели другите: _Просветва на завоя мимолетно слънце, стрък мимоза в млечнобялата мъгла*72._
	[*72 „Любовната песен на Алфред Пруфрок“, Т. С. Елиът.]
	— Мъглата те очароваше. Казваше, че си роден в нея. И от години, ако се случеше да попаднеш на описание на мъгла в някоя книга, си го отбелязваше в полето на страницата. После караше да ти преснемат страницата в студиото. Мисля, че там ще откриеш твоето досие „Мъгла“. Стига да имаш търпение, мъглата пак ще се появи. Макар че не е като едно време, в Милано сега има твърде много светлина, твърде много осветени витрини вечер, мъглата се промъква край стените.
	— _Жълтата мъгла, която се отърква в стъклата, жълтият дим, който отърква мрачната си физиономия по стъклата, лизна с езика си ъглите на вечерта, поспря върху локвите със застояла вода във водостоците, остави да паднат отгоре му саждите, които се сипят от комините, уви се около къщата и потъна в сън._
	— Това го знам. Оплакваше се, че мъглите от детството ти вече ги няма.
	— Детството ми. Има ли тука място, където държа детските си книги?
	— Не тука. Сигурно са в Солара, в селската къща.


	И така научих историята на къщата в Солара и на семейството си. Роден съм там, по погрешка, през коледната ваканция на 1931 година. Като младенеца Иисус. Родителите на майка ми умрели, преди да се родя, а баба ми по бащина линия умряла, като съм бил на пет годинки. Останал дядо ми, а ние сме били единственото нещо, което му оставало. Дядо ми бил странен човек. В града, където съм роден, имал книжарница, почти склад за стари книги. Не антикварни и ценни книги като мен, просто стари книги, и много предмети от деветнадесети век. По онова време чужбина било да идеш в Лугано, най-много в Париж или Мюнхен. И там събирал неща по сергиите и не само книги, но и афиши за филми, картинки, картички, стари списания. Тогава нямало колекционери на спомени като днес, каза Паола, но той имал няколко клиенти, които се интересували от такива неща, или може би ги събирал, защото му харесвало. Не печелел много, но се забавлявал. А после, през двадесетте години, получил в наследство къщата в Солара. Огромна къща, да можеше да я видиш, Ямбо, само таванските помещения приличат на пещерите в Постумия. Дядо имал много земя, давал я на изполица и получавал от нея достатъчно, за да може да живее, без да се мъчи да продава много книги.
	Изглежда, там съм прекарвал всяко лято през детството си, и Коледните и Великденските ваканции, и много други празници, и съм живял там цели две години, между четиридесет и трета и четиридесет и пета, когато в града започнали бомбардировките. И там със сигурност били нещата на дядо, книгите ми от училище и играчките ми.
	— Не знам къде, защото ти сякаш не искаше да ги виждаш. Отношението ти към тази къща винаги е било странно. Дядо ти умрял от разрив на сърцето, когато родителите ти загинали при автомобилната катастрофа, тогава точно си завършвал лицея…
	— С какво са се занимавали татко и мама?
	— Баща ти работел във фирма за износ, накрая станал неин директор. Майка ти си стояла вкъщи, както правели порядъчните жени. Баща ти успял най-после да си купи кола, ланча, и станало каквото станало. Никога не си говорил ясно за тази история. Готвел си се да постъпиш в университета — и ти, и сестра ти Ада сте изгубили в един миг цялото си семейство.
	— Имам сестра?
	— По-малка от теб. Взели са я вуйчо ви и вуйна ви, защото те станали вашите законни попечители. Но Ада се омъжила рано, на осемнадесет, за един мъж, който веднага я отвел да живеят в Австралия. Виждате се рядко, тя идва в Италия от дъжд на вятър. Вуйчо ти продал къщата ви в града и почти цялата земя в Солара. С парите си се издържал в университета, но не си останал зависим от вуйчо си, защото веднага си спечелил стипендия и си отишъл да живееш в Торино. И оттогава сякаш си забравил Солара. Аз те принудих да започнем да ходим там през лятото, след като се родиха Карла и Николета, въздухът беше хубав за децата, убих се от работа, докато оправя крилото, в което отсядаме. Но ти ходеше там насила. Момичетата много обичат това място, то е тяхното детство, и сега прекарват там цялото свободно време, което имат, с малките. Ти ходеше там заради тях, стоеше по два-три дни, но не стъпваше в стаите, които наричаше светилища, някогашната твоя стая, стаята на баба ти и дядо ти и на родителите ти, таванските помещения… От друга страна, с всичките тези стаи там могат да живеят три семейства без въобще някога да се срещнат. Разхождаше се няколко дни по хълмовете и после все изникваше нещо спешно, което те принуждаваше да се върнеш в Милано. Разбираемо е, смъртта на родителите ти сякаш беше разделила живота ти на две части — преди и след, — може би къщата в Солара извикваше в паметта ти един свят, който беше изчезнал завинаги, с който беше скъсал завинаги. Винаги съм се старала да уважавам това твое чувство на несигурност, макар понякога ревността да ме е карала да си мисля, че то е само извинение, че се връщаш в Милано сам заради други неща. Но glissons.
	— Усмивката, на която не може да се устои. А защо си се омъжила за човек, който се смее?
	— Защото се смееше хубаво и разсмиваше и мен. Като малка все повтарях името на един мой съученик, Луиджино това, Луиджино онова, всеки ден се връщах вкъщи и разказвах какво е направил Луиджино. И майка ми подозираше, че има нещо между нас, и един ден ме попита защо Луиджино ми харесва толкова много. А аз отговорих: защото ме разсмива.


	Опитът се възстановява бързо. Опитах вкуса на някои храни — храната в болницата беше все с един и същи вкус. Горчицата, сложена върху варено месо, е много приятна, но месото е влакнесто и остава между зъбите. Да разбереш (или да си припомниш) за какво се използват клечките за зъби. Да почоплиш предните си зъби и да махнеш остатъците от храна… Паола ми даде да опитам две вина и за второто казах, че е несравнимо по-хубаво. Има си хас, каза тя, първото е вино за готвене, става най-много за задушено, а второто е „Брунело“. Добре, казах, главата ми може да е разбъркана, но небцето действа.
	Прекарах следобеда, като опипвах разни неща, проверих натиска на ръката си върху една чаша за коняк, гледах как излиза кафето от кафеварката, опитах с езика си два вида мед от различно качество и три вида мармалад (най-много ми харесва кайсиевият), помачках с ръка пердетата в дневната, изстисках един лимон, бръкнах в един пакет с грис. После Паола ме заведе на кратка обиколка из парка, галих кората на дърветата, усетих шумоленето на листата на жасмина в ръката, която ги къса*73. Минахме покрай един цветарски магазин и Паола поиска да й направят един букет, който беше шарен като Арлекин, и цветарят казваше, че не се правят такива букети, а вкъщи се опитах да разгранича мириса на различните цветя и растения. „И видя, че това е добро“ — казах с облекчение. Паола ме попита дали се чувствам Бог, отговорих, че цитирам просто така, но че със сигурност съм Адам, който открива своята Едемска градина. Но май съм Адам, който се учи бързо, наистина видях на една поличка шишета и кутии с различни препарати за почистване и веднага разбрах, че не бива да пипам дървото на доброто и злото.
	[*73 От стихотворението „Вечер във Фиезоле“ на Г. д’Анунцио.]
	След вечеря седнах в дневната. Там имаше люлеещ се стол и инстинктивно седнах в него.
	— Винаги си правил така — каза ми Паола — и тук си пиеше вечерното уиски. Надявам се, че Гратароло ще ти го разреши.
	Донесе бутилка „Laphroaig“ и ми наля една хубава доза, без лед. Подържах в устата си течността, преди да я глътна.
	— Хубаво е, само че мирише малко на петрол.
	Паола беше във възторг.
	— Знаеш ли, чак след войната, в началото на петдесетте, започнахме да пием уиски, кой знае, може би по-рано са го пиели само фашистките ръководители в Ричоне, а нормалните хора не. А ние, като бяхме на по двайсет, започнахме да пием уиски, рядко, защото беше скъпо, но беше като ритуал на посвещение. И родителите ни ни гледаха и казваха: как може да го пиете това нещо, мирише на петрол.
	— Миризмите не извикват у мен никакво Комбре.*
	[* Алюзия с „По следите на изгубеното време“ на М. Пруст. — Бел. NomaD.]
	— Зависи от миризмите. Продължавай да живееш и ще откриеш истинската.
	На една масичка имаше пакет „Житан“, papier mais. Запалих, всмукнах жадно, задавих се. Дръпнах още няколко пъти и угасих цигарата.
	Люлеех се леко и по едно време взех да заспивам. Стреснаха ме ударите на стенен часовник, без малко не изтървах уискито. Стенният часовник беше зад мен, но преди да успея да разбера какво е, той спря да бие, а аз казах: „Девет часът“. После казах на Паола:
	— Знаеш ли какво ми се случи? Бях задрямал, събуди ме стенният часовник. Първите удари не ги чух ясно, искам да кажа, че не ги бях преброил. Но щом започнах да ги броя, се сетих, че вече е имало три, и можах да преброя четири, пет и така нататък. Разбрах, че съм могъл да кажа четири и да чакам петия удар, защото вече е имало един, два, три и аз по някакъв начин съм го знаел. Ако четвъртият удар беше първият, който съм осъзнал, щях да помисля, че са шест. Мисля, че животът ни върви така — само ако извикаш в ума си миналото, можеш да разбереш какво следва. Аз не мога да преброя ударите на живота си, защото не знам колко е имало преди сега. От друга страна, заспах, защото столът се люлееше отдавна. И заспах в един определен момент, защото преди него съществуват предходните моменти и защото бях отпуснат, чаках да настане следващият момент. Но ако ги нямаше първите моменти, за да ме поставят в правилното състояние, ако бях започнал да се люлея в който и да е момент, нямаше да чакам това, което трябва да дойде. Щях да остана буден. И за да заспиш, трябва да си спомняш. Или не?
	— Това е ефектът на снежната топка. Лавината върви към равнината, но се спуска все по-бързо, защото постепенно се уголемява и носи със себе си тежестта на това, което е било преди. Иначе няма да е лавина, ще си остане малка снежна топка, която никога няма да тръгне.
	— Снощи… в болницата, ми беше скучно и започнах да си тананикам една песничка. Идваше сама, както като си мия зъбите. Опитах се да разбера защо я знам. Запях я отново, но като започнах да мисля, песента вече не идваше сама и спрях на една нота. Държах я дълго, поне пет секунди, все едно че беше сирена или погребална песен. Добре, след това не можах да продължа и не можех да продължа, защото бях изгубил това, което идваше преди. Ето, аз съм така. Спрял съм се на една дълга нота, като пукната плоча, и тъй като не мога да си спомня нотите отначало, не мога да свърша песента. Питам се какво трябва да свърша и защо. Докато пеех, без да мисля, аз бях аз именно в продължителността на паметта си, която в този случай беше паметта… как да кажа, на гърлото ми, с едно преди и едно след, които се свързваха заедно, и аз бях една цяла песен и всеки път щом започнех, гласните ми струни се подготвяха, за да изкарат звуците, които трябваше да дойдат. Мисля, че така правят и пианистите, изсвирват една нота и пръстите им са вече готови да ударят клавиша, който следва. Без първите ноти не може да се стигне до последните, става фалшиво. Върви се от първите до последните ноти само ако в нас по някакъв начин я има цялата песен. Аз цялата песен не я зная вече. Аз съм… като дърво, което гори. Дървото гори, но няма съзнанието за това, че преди е било непокътнат ствол, нито има начин да разбере, че е било така, нито кога се е подпалило. И така си гори и се смалява, и толкова. Аз живея в пълна загуба.
	— Да не прекаляваме с философията — прошепна Паола.
	— Не, нека да прекаляваме. Къде държа „Изповедите“ на свети Августин?
	— Върху онзи шкаф са енциклопедиите, Библията, Коранът, Лао Дзъ и всички книги по философия.
	Отидох да взема „Изповедите“ и потърсих страниците за паметта. Сигурно съм ги чел, защото бяха всичките подчертани. Стигам така до полетата и просторните квартали на паметта, когато съм там вътре, извиквам всички образи, които искам, някои се появяват веднага, други ме карат да копнея за тях по-дълго, сякаш ги изтръгвам от най-потайните кътчета… Всички тези неща паметта ги събира в обширната си пещера, в своите тайни и неописуеми гънки, в огромния дворец на паметта си аз разполагам с небето и земята, и морето едновременно, там срещам и самия себе си… Възможностите на паметта са грандиозни, Боже мой, нейната безкрайна и дълбока сложност вдъхва почти чувство на ужас, и това е духът, и това съм аз самият… През полята и в дупките, в неизброимите пещери на паметта, неизброимо населени с неизброими видове неща, през всички тези неща аз преминавам, сега летя насам-натам, без да срещам граници от никакъв вид…
	— Знаеш ли, Паола — казах, — ти ми разказваш за дядо ми, за къщата на село, всички се мъчите да ми върнете неща, които зная, но за да ги събера така, че да населя наистина тези пещери, трябва да сложа вътре всичките шестдесет години, които съм живял досега. Не, не е този начинът. Аз трябва да проникна в пещерата сам. Като Том Сойер.
	Не знам какво ми е отговорила Паола, защото продължавах да клатя стола и пак съм заспал.
	Мисля, за малко, защото чух звънеца, беше Джани Лаивели. Моят приятел, с когото сме седели на един чин, бяхме двамата Диоскури. Прегърна ме като брат, беше развълнуван, знаеше вече как да се държи с мен. Не се притеснявай, каза ми, за живота ти аз знам повече от теб. Ще ти го разкажа от игла до конец. Казах му благодаря, не, но междувременно Паола обясни нашата история. Заедно от началното училище до лицея. После аз съм отишъл да уча в Торино, а той икономика и търговия в Милано. Но както изглежда, не сме се изгубили от поглед, аз продавам антикварни книги, той помага на хората да си плащат данъците, би трябвало всеки да си е тръгнал по пътя, а пък сме били като едно семейство, двете му внучета играели с моите, а Коледа и Нова година сме ги карали винаги заедно.
	Благодаря, не, му бях казал, но Джани не можеше да мълчи. И тъй като си спомняше, той май не можеше да разбере, че аз не си спомням. Помниш ли, казваше, онзи път, като занесохме една мишка в час, за да уплашим учителката по математика, и когато ходихме на екскурзия в Асти, за да видим Алфиери, и на връщане разбрахме, че е паднал самолетът с отбора на Торино, и оня път, когато…
	— Не, не помня, Джани, но разказваш така хубаво, че все едно че помня. Кой беше по-добър от нас двамата?
	— Естествено, ти беше по-добър по италиански и по философия, а аз по математика, и виж какво станахме.
	— Аха, Паола, аз какво съм завършил?
	— Филология, с дипломна работа върху „Hypnerotomachia Poliphili“. Неразбираемо, поне за мен. После замина на специализация по история на старопечатната книга в Германия. Казваше, че с името, което са ти сложили, не можеш да правиш друго, а имаше и примера на дядо ти, прекарал живота си сред книгите. Като се върна, си направи своя книжарница, най-напред в само една стаичка, с парите, които ти бяха останали. После ти тръгна добре.
	— Ти знаеш ли, че продаваш книги, които струват повече от едно порше? — каза Джани. — Толкова са красиви, като ги вземеш в ръка и знаеш, че са на петстотин години, а хартията шумоли под пръстите ти, сякаш току-що е излязла от пресата…
	— По-полека, по-полека — каза Паола, — за работата ще започнем да говорим в следващите дни. Сега го остави да свикне с къщата. Едно уиски, което мирише на петрол?
	— Какъв петрол?
	— Това си е наша шегичка с Ямбо, Джани. Започваме пак да имаме тайни.
	Когато изпратих Джани до вратата, той ме хвана за ръката и ми прошепна заговорнически:
	— Значи още не си видял хубавата Сибила…
	— Коя Сибила?


	Вчера дойдоха Карла и Николета с целите си семейства. Симпатични са. Прекарах следобеда с децата. Те са нежни, започвам да се привързвам към тях. Но е неудобно, по едно време си дадох сметка, че ги целувам, притискам ги към гърдите си, усещам миризмата им на чисто, на мляко и на бебешка пудра, и се запитах какво правя с тези непознати деца. Да не би да съм педофил? Спрях да ги прегръщам, играхме заедно, поискаха да се направя на мечок, какво ли трябва да прави един дядо мечок? Запълзях на четири крака и ръмжах, а те скачаха отгоре ми. Полека, аз съм човек на години, боли ме гърбът. Лука ме застреля с един воден пистолет и си помислих, че е мъдро да умра, с корема нагоре. Без малко не се схванах, но имах голям успех. Още съм слаб, и като ставах, ми се зави свят. Не бива да правиш така, каза Николета, знаеш, че не си наред с кръвното. После се поправи:
	— Извинявай, ти не го знаеш вече. Добре, сега пак го знаеш.
	Нова глава за моя живот, написана от него. Всъщност не, от тях.
	Продължавам да живея с енциклопедията. Говоря, все едно съм облегнат на стена и не мога да се обърна назад. Спомените ми са дълбоки няколко седмици. А на другите се простират с векове. Преди няколко вечери опитах един ликьор. Казах:
	— _Типична миризма на горчиви бадеми*74._
	[*74 „Затишие след буря“ от Дж. Леопарди.]
	В парка видях двама полицаи на коне: _„О, петнисто конче“*75._ Ударих си ръката в един ръб и докато смучех малката драскотина и се мъчех да усетя вкуса на кръвта си, казах: _„Срещнах болестта да живееш“_. Заваля проливно и като спря, аз ликувах: _„Бурята престана“_. Обикновено си лягам рано и казвам: _„Longtemps je me suis couché de bonne heure“_.*76
	[*75 „Петнистата кобила“, стихотворение от Джовани Пасколи.]
	[*76 _„Дълго време си лягах рано“_, първото изречение в романа „В търсене на изгубеното време“, Марсел Пруст; според превода на Лилия Сталева — _„Дълги години съм си лягал рано“_ — Бел. NomaD.]
	Оправям се със светофарите, но онзи ден тръгнах да пресичам улицата на едно място, което изглеждаше спокойно, а Паола едва успя да ме задържи за ръката, защото идваше кола.
	— Но аз бях преценил разстоянието — казах. — Щях да успея да мина.
	— Въобще нямаше да успееш, колата се движеше бързо.
	— Хайде сега, да не съм кокошка? — сопнах се. — Знам чудесно, че колите блъскат пешеходци, и премазват и кокошки, и за да избегнат сблъсъка, бият спирачки и започва да излиза черен дим и после, за да тръгне колата, слизат и я палят с манивела. Двама души с якета и големи черни очила и аз, с уши, които стигаха до небето.
	Откъде ли бях взел този образ?
	Паола ме погледна.
	— Знаеш ли каква е максималната скорост, с която могат да се движат колите?
	— Ами — казах — даже и с осемдесет километра в час…
	Само че сега май карат много по-бързо. Явно знаех само правилата от времето, когато съм взел книжка.
	Смаян съм, защото като пресичам Ларго Каироли, на всеки две крачки срещам негър, който иска да ми продаде запалка. Паола ме заведе да направя едно кръгче с колелото в парка (карам колело без проблеми) и се удивих, че около едно езерце може да има толкова много негри, които бият барабани.
	— Но къде съм? — казах. — В Ню Йорк ли? Откога има толкова негри в Милано?
	— От доста време — отговори Паола. — Но вече не се казва „негри“, казва се „чернокожи“.
	— Каква разлика има? Продават запалки, идват тук да бият барабани, защото сигурно нямат пукната пара да отидат в бара, или пък там не ги искат. Май тия чернокожи са отчаяни като негри.
	— Както и да е, сега се казва така. И ти казваше така.
	Паола забеляза, че когато се опитвам да говоря на английски, правя грешки, а не правя грешки, като говоря на немски или на френски. „Струва ми се нормално — каза тя, — френския сигурно си го попил още като дете и ти е останал на езика, така както карането на колело ти е останало в краката, а немския си го учил с учебници, когато си следвал, а ти от учебниците знаеш всичко. А пък английския си го научил по-късно, като си пътувал, и той е част от личните ти преживявания от последните тридесет години, и се е закачил на езика ти само отчасти.“


	Чувствам се още слаб, успявам да се занимавам с нещо половин, най-много един час, после отивам да си легна за малко. Паола ме води всеки ден при аптекаря да ми мери кръвното. Трябва да свиквам и с диетата: по-малко сол.
	Започнах да гледам телевизия, това ме уморява най-малко. Виждам непознати господа, които са министър-председателят и министърът на външните работи, кралят на Испания (не управляваше ли Франко?), бивши разкаяли се терористи (терористи?) и не разбирам за какво говорят, но научавам много неща. Моро го помня, раздалечаващите се успоредни прави, но кой го уби? Или пък падна с един самолет над Устика, върху Аграрната банка? Някои певци са с обици на ушите. А пък са мъже. Харесват ми серийните филми със семейни трагедии в Тексас, старите филми с Джон Уейн. Екшъните ме разстройват, защото има автомати като картечници, които с един откос помитат цяла стая, обръщат кола, която експлодира, хора по потници, единият раздава юмруци, а другият пръсва една стъклена витрина и излита през нея право в морето, всичкото наведнъж — стаята, колата, витрината — за няколко секунди. Прекалено бързо, всичко започва да ми играе пред очите. И защо толкова много шум?


	Снощи Паола ме заведе на ресторант.
	— Не се притеснявай, познават те, ще поръчаш както обикновено.
	Всички много ми се зарадваха, как сте господин Бодони, отдавна не сте идвали, какво ще поръчате тази вечер? Както обикновено. Господинът наистина е познавач, изчурулика собственикът. Спагети с миди, риба на скара, совиньон и накрая ябълков пай.
	Наложи се Паола да се намеси, за да ми попречи да поръчам втора порция риба на скара.
	— Защо не, като ми харесва? Можем да си го позволим, не струва кой знае колко.
	Паола ме погледна замислено, после ме хвана за ръката и каза:
	— Виж какво, Ямбо, ти си запазил всичките си автоматизми, знаеш чудесно как да държиш ножа и вилицата или как да си налееш чашата. Но има нещо, което научаваме постепенно, благодарение на опита си, докато станем възрастни хора. Детето иска да изяде всичко, което му харесва, дори с цената на това после да го боли корем. Майка му постепенно му обяснява, че трябва да контролира импулсите си, така както става с желанието да пишка. И така детето, което, ако остане на него, ще продължи да пишка в гащите си и ще изяде толкова течен шоколад „Нутела“, че накрая ще свърши в болница, се научава да разбира кога е моментът, в който, дори и да не се чувства още сито, трябва да спре да яде. Когато порасне, човек се научава да спира например след втората или третата чаша вино, защото знае, че когато е изпил цяла бутилка, му е станало лошо. Така че отново трябва да се научиш да си създадеш правилно отношение към храната. Мисли и ще се научиш за няколко дни. А сега никаква втора порция.
	— Сега естествено и един калвадос — каза собственикът, докато носеше пая.
	Почаках одобрителен жест от Паола и отговорих:
	— Calva sans dire.
	Явно собственикът познаваше моята игра на думи, защото повтори:
	— Calva sans dire.*77
	[*77 Игра на думи заради близкото звучене на френския израз ca va sans dire (това се разбира от само себе си).]
	Паола ме попита каква асоциация предизвиква у мен калвадосът, отговорих, че е хубава напитка, и само толкова.
	— Да, но се беше отровил при онова пътуване в Нормандия… Нищо, не мисли за това. Както и да е, _както обикновено_ е хубава формула, има много места, където можеш да влезеш и да кажеш „както обикновено“, така ще се чувстваш удобно.


	— Вече е ясно, че със светофарите се оправяш — каза Паола — и разбра колко бързо се движат колите. Трябва да опиташ да се разходиш сам, около замъка и после по Ларго Каироли. На ъгъла продават сладолед, ти обожаваш сладоледа и те направо живеят на твой гръб. Пробвай с „както обикновено“.
	Дори не се наложи да кажа „както обикновено“ — продавачът веднага ми напълни една фунийка със страчатела, както обикновено, господине. Ако съм харесвал страчатела, имал съм всички основания за това, наистина е много вкусна. Приятно е да откриеш страчателата на шестдесет години, какво се казваше в оня виц на Джани за алцхаймера? Хубавото е, че всеки ден срещаш толкова много нови хора…
	Нови хора. Току-що бях свършил сладоледа, без да доям фунийката: хвърлих крайчето — защо ли? Паола ми обясни, че това било стара мания, като съм бил малък, майка ми ми обяснила, че не бива да се яде крайчето на фунийката, защото го е пипал сладоледаджията с не особено чистите си ръце, неща от времето, когато сладолед се е продавал на колички — и видях да се приближава една жена. Елегантна, към четиридесетте, с леко повехнало лице, напомняше ми Дамата с хермелина. Още отдалеч ми се усмихна и аз също нагласих една хубава усмивка, защото Паола казва, че усмивката ми е неотразима.
	Тя се приближи и ме хвана за двете ръце.
	— Ямбо, каква изненада!
	Но явно забеляза в погледа ми нещо отнесено, усмивката не стигна.
	— Ямбо, не ме ли познаваш? Толкова ли съм остаряла? Ванна, Ванна…
	— Ванна! Ставаш все по-хубава. Тъкмо бях при очния лекар и ми сложи капки за разширяване на зениците, няколко часа погледът ми ще е замъглен. Как си, дамо с хермелина?
	Сигурно съм й го казвал и преди, защото ми се стори, че очите й се насълзиха.
	— Ямбо, Ямбо — каза тя и ме погали по бузата. Усещах парфюма й.
	— Ямбо, изгубихме се, може би по моя вина, но за мен ще бъдеш винаги един изключително мил спомен. Беше… хубаво.
	— Невероятно хубаво — казах аз с известно чувство и с вид на някого, който си спомня Рая. Тя ме целуна по бузата, прошепна ми, че номерът й е все същият, и си тръгна. Ванна. Явно изкушение, на което не съм могъл да устоя. „Мъжете, какви мръсници!“ С Де Сика. Да му се не види! Що за удоволствие е да си преживял нещо, ако после не можеш, не казвам да го разкажеш на приятелите си, но дори да си го спомняш понякога, нощем, когато вилнее буря, а ти се въртиш под завивките?


	Още от първата вечер, под завивките, Паола ме приспиваше, като ме галеше по главата. Беше ми приятно да я усещам до себе си. Желание ли беше? Най-после преодолях срамежливостта си и я попитах любим ли се още.
	— Понякога, повече по навик — каза тя. — Иска ли ти се?
	— Не знам. Знаеш, че все още нямам много желания. Но се питам дали…
	— Не се питай, опитай се да заспиш. Още си слаб. И после, не бих искала в никой случай да се любиш с жена, с която току-що си се запознал.
	— Приключение в Ориент експрес.
	— Ужас, не сме в роман на Декобра.


>>	3. Все някой ще откъсне твоя цвят

	Мога да се движа извън къщи, научих се как да се държа, като ме поздравяват: премерена усмивка, изненада, радост или любезност, като наблюдавам усмивките, жестовете и любезностите на другия. Изпробвах го с хората от кооперацията, в асансьора. Което показва, че социалният живот е само преструвка, казах на Карла, която ме поздравяваше. Тя твърди, че тази история ме прави циничен. Има си хас, ако не започнеш да мислиш, че всичко е комедия, можеш да се гръмнеш.
	А сега, каза ми Паола, вече е време да идеш на работа. Сам, ще се видиш със Сибила и ще видиш какви чувства ти вдъхва работното ти място. Спомних си какво ми пошепна Джани за Сибила.
	— Коя е Сибила?
	— Твоята помощничка, твоята дясна ръка, много на място, занимаваше се с всичко в книжарницата през тези седмици. Днес й се обадих и беше много горда за не знам каква си страхотна сделка, която уредила. Сибила, не ме питай за фамилното й име, защото никой не може да го произнесе. Млада полякиня. Специализирала във Варшава библиотекознание и когато режимът там започнал да се пропуква, още преди да падне Берлинската стена, успяла да получи разрешение за пътуване до Рим, на специализация. Хубавичка, дори прекалено, и явно е открила начина как да развълнува сърцето на някоя голяма клечка. Факт е, че като дошла тук, не си тръгнала и започнала да си търси работа. Откри теб, или пък ти я откри, и вече четири години ти помага. Днес те чака, знае какво ти си е случило и как трябва да се държи.
	Каза ми адреса и телефонния номер на книжарницата, след Ларго Каироли трябвало да тръгна по улица Данте и преди пасажа Лоджа дей Мерканти — нямало как да го пропусна — да завия наляво и стигам.
	— Ако има някакъв проблем, влез в някой бар и й се обади, или се обади на мен, ще изпратим спасителен отряд, но не мисля, че ще се наложи. А, имай предвид, със Сибила започнахте да говорите на френски, когато тя още не знаеше италиански, и оттогава не сте спирали. Игра между вас двамата.


	Толкова много хора по улица Данте, приятно е да минаваш край толкова непознати, без да е необходимо да ги разпознаваш, това ти дава сигурност, кара те да проумееш, че и другите, седемдесет процента, са в твоето състояние. В крайна сметка можех да съм някой, който току-що е пристигнал в този град, чувства се малко самотен, но свиква. Освен ако не съм току-що пристигнал на планетата. Някой ме поздрави от вратата на едно кафе, няма нужда от драматично разпознаване, помахах с ръка за поздрав и всичко мина добре.
	Открих улицата и книжарницата, като бойскаут, който побеждава в търсенето на съкровището: една скромна табелка „Библиостудио“ на приземния етаж, явно не съм имал голяма фантазия, но пък, от друга страна, е сериозно, как иначе да го нарека, „Хубавия Неапол“ ли? Позвъних, качих се на първия етаж, вратата вече беше отворена и Сибила чакаше на прага.
	— Bonjour Monsieur Yambo… pardon, Monsieur Bodoni…
	Все едно че тя си беше загубила паметта. Наистина беше много красива. Дълга права руса коса, която увенчава чистия овал на лицето й. Нито следа от грим, може би нещо съвсем леко на очите. Единственият епитет, който ми дойде наум, беше сладка (употребявам стереотипи, зная, но благодарение на тях мога да се движа сред другите). Носеше дънки и една от онези тениски, на които пише Smile или нещо такова — очертаваше срамежливо младите й гърди.
	И двамата се чувствахме неловко.
	— Mademoiselle Sibilla? — попитах.
	— Oui — отговори тя, после добави бързо: — ohui, houi. Entrez.
	Като леко хлипане. Първото oui го произнесе почти нормално, после веднага второто, сякаш вдишвайки, с кратко стягане на гърлото, и след това третото, сякаш издишвайки, с едва доловим въпросителен тон. Всичко това навяваше мисълта за детинско притеснение и в същото време за чувствена срамежливост. Отдръпна се, за да вляза. Усещах парфюма й.
	Ако трябва да кажа как изглежда една антикварна книжарница, бих описал нещо много подобно на това, което виждах. Шкафове от тъмно дърво, препълнени със стари томове, и стари томове и върху тежката квадратна маса. Малка масичка с компютър в единия ъгъл. Две цветни карти от двете страни на прозореца с матови стъкла. Мека светлина, лампи с широки зелени абажури. Зад вратата дълго помещение, стори ми се предназначено за опаковане й изпращане на книги.
	— Значи вие сте Сибила? Или трябва да кажа мадмоазел какво, казаха ми; че презимето ви е непроизносимо…
	— Сибила Ясноржевска, да, тук в Италия Създава проблеми. Но вие винаги сте ме наричали само Сибила.
	За първи път я виждах да се усмихва. Казах й, че искам да свикна, че искам да видя най-ценните книги. Онази стена в дъното, каза ми, и тръгна натам, за да ми покаже кой шкаф точно. Стъпваше тихо, едва докосваше пода с леките си маратонки. А може би мокетът приглушаваше стъпките й. _Над теб, разцъфваща девицо, свещена сянка ли стои_*78, без малко не го казах на глас. Вместо това казах:
	[*78 Стих от „Девойка“ на Винченцо Кардарели.]
	— Кой е Кардарели?
	— Какво? — попита тя, обърна глава и косите й се люшнаха.
	— Нищо — отвърнах, — покажете ми ги.
	Хубави томове с мирис на стари книги. Не всички имаха надписи на гърба, та да се разбира кои са. Извадих една книга. Инстинктивно я отворих, за да видя заглавието, и не го открих. „Значи книга от петнадесети век. Подвързия от петнадесети век, свинска кожа.“ Прокарвах ръка по корицата, изпитвах удоволствие от докосването. „Леко захабени корици“. Разгърнах я, пипах страниците с пръсти, за да видя дали шумолят, както казваше Джани. Шумоляха. „Широки полета. А, леки петна от влага по ръбовете на последните страници, повреда от червей на последния знак, която не засяга текста. Хубав екземпляр“. Отгърнах на колофона, знаех, че се казва така, и прочетох на срички: Venetiis mense Septembri… хиляда четиристотин деветдесет и седма година. Възможно ли е? Върнах се на първата страница: Iamblichus de mysteriis Aegyptioram.
	— Това е първото издание на Ямблих, направено от Фичино, нали?
	— Първото е… мосю Бодони. Познахте го?
	— Не, не разпознавам нищо, трябва да разберете това, Сибила. Просто знам, че първият Ямблих, преведен от Фичино, е от хиляда четиристотин деветдесет и седма година.
	— Извинете, трябва да свикна. Бяхте толкова горд с този екземпляр, блестящ наистина. И казахте, че засега няма да се продава, останали са съвсем малко копия от тази книга, да почакаме да се появи на някой търг или в някой американски каталог, американците много ги бива да надуват цените, и после ще включим в каталога нашия екземпляр.
	— Значи съм прозорлив търговец.
	— Аз казах, че това е претекст, че искате да подържите книгата заради себе си, за да я поглеждате понякога. Но тъй като бяхте решили да пожертвате Ортелиус, сега ще ви кажа една добра новина.
	— Ортелиус… Кой?
	— Изданието Палантин 1606 година, със 166 цветни рисунки и парерга. Старинна подвързия. Бяхте толкова доволен, че сте го изровили, като купихте евтино цялата библиотека на командор Гамби. Бяхте решили най-после да включите книгата в каталог. И докато… докато не бяхте добре, успях да я продам на един клиент, нов, не ми изглеждаше истински библиофил, по-точно от онези, които купуват, за да вложат парите си, защото са им казали, че сега цената на старопечатните книги расте бързо.
	— Жалко, изгубен екземпляр. И… за колко?
	Май се страхуваше да каже сумата; взе картончето и ми я показа.
	— В каталога бяхме написали „Цена по договаряне“ и бяхте готов да се пазарите. Аз казах веднага най-високата цена, а онзи дори не попита за отстъпка, подписа чека — и готово. На коляно, както се казва в Милано. — Стигнали сме до такова ниво… — Нямах представа за цените в момента.
	— Браво, Сибила, а на нас колко ни излезе?
	— Бих казала нищо. Тоест, с останалите книги от библиотеката на Гамби ще покрием спокойно това, което платихте за всичките книги заедно. Внесох парите в банката. И тъй като в каталога нямаше цена, мисля, че ако господин Лаивели помогне, ще се оправим с данъците.
	— Аз от хората, които укриват данъците си ли съм?
	— Не, мосю Бодони, същият сте като колегите си, по принцип трябва да плащате всичко, но за някои успешни операции по нещо се покрива, както се казва. Вие сте деветдесет процента честен данъкоплатец.
	— След тази сделка ще съм петдесет процента. Четох някъде, че гражданинът трябва да плаща данъците си до последната стотинка.
	Стори ми се, че я обидих.
	— Както и да е, не мислете за това — казах й бащински, — ще говоря с Лаивели. — Бащински ли? Добавих почти рязко: — А сега ме оставете да поразгледам другите книги.
	Тя се отдръпна и отиде да седне тихо пред компютъра.
	Гледах книгите, разгръщах ги: една „Божествена комедия“ за Бернардо Бенали от 1491 година, една „Liber Phisionomiae“ от Майкъл Скот от 1477 година, една „Quadripartite“ на Толомео от 1484, един „Calendarium“ от Реджомонтано, от 1482 година. От следващите векове също имахме по нещичко, ето едно хубаво първо издание на „Новия театър“ на Дзонка, и един Рамели, истинско чудо… Познавах всяка от тези книги, като всеки антиквар, който знае наизуст големите каталози, но не знаех, че имам екземпляри от тях.
	Бащински? Вадех книгите и после ги поставях на мястото им, но всъщност мислех за Сибила. Джани ми беше намекнал нещо, явно коварно, Паола отлагаше до последния момент да ми говори за това и беше използвала някои почти саркастични изрази, макар че тонът й беше неутрален — много сладка, игра между вас двамата — никаква особена неприязън, но ми се беше сторило, че без малко щеше да каже, че е от тия, дето са като тихата вода…
	Възможно ли е да съм имал връзка със Сибила? Обърканата девойка, която пристига от Източна Европа, любопитна към всичко, среща един зрял мъж — но когато е пристигнала, аз съм бил с четири години по-млад — усеща авторитета му, всъщност той е известен и знаещ, знае за книгите повече от нея, тя се учи, гледа го в устата, възхищава му се, той е срещнал идеалната ученичка, хубава, умна, с това нейно oui, oui, oui, като трепетно хлипане, започват да работят заедно, всеки ден и по цял ден, сами в книжарницата, „съучастници“ в безброй големи и малки работи, един ден се докосват на вратата, само за миг, и започва историята. Но как, на моята възраст, ти си момиченце, потърси си момче на твоите години, за Бога, а тя не, за първи път изпитвам такова нещо, Ямбо. Дали не преразказвах филм, който всички познаваха? Тогава продължаваме като във филма или в романите: Ямбо, обичам те, но не мога да продължавам да гледам в очите жена ти, тя е толкова мила и внимателна, имаш две дъщери и си дядо — благодаря ти, че ми напомняш, че вече мириша на гробища, не, не говори така, ти си мъжът най… най… най, когото съм срещала, момчетата на моите години са ми смешни, но може би трябва да си тръгна — чакай, можем да продължим като добри приятели, достатъчно е да се виждаме, пак всеки ден — но не разбираш ли, че точно като се виждаме всеки ден, не можем никога да останем приятели — Сибила, не говори така, нека да помислим. Един ден тя престава да идва в книжарницата, аз й се обаждам, че ще се убия, тя ми казва не бъди дете, всичко минава, но после се връща, не е издържала. И така сме я карали четири години. А сега не я ли караме вече?
	Изглежда, че познавам всички клишета, но не мога да ги комбинирам по заслужаващ доверие начин. Или пък тези истории са ужасни и върховни именно защото всичките клишета се оплитат по невероятен начин и не можеш вече да ги разплетеш. Но когато изживяваш едно клише, е все едно, че е за първи път, и не изпитваш свенливост.
	Правдоподобна ли е такава история? Напоследък ми се струваше, че нямам вече желания, но щом я видях, разбрах какво значи желание. Казвам с жена, която виждаш за първи път. А какво остава, ако се срещаш с нея, ако я следваш, ако я виждаш да се носи край тебе, все едно че върви по водата. Естествено само така си приказвам, не бих започнал такава история в състоянието, в което съм сега, пък и Паола, нали ще съм последният мръсник спрямо нея. Тя за мен е като непорочната Дева, дори и с мисъл няма да я докосна. Чудесно. А тя?
	Тя би могла да е още напълно вътре в тази история, може би е искала да ме поздрави на ти, или с името ми и толкова, за щастие на френски си говорят на „вие“ и когато спят заедно, може да е искала да се хвърли на врата ми, кой знае колко е страдала и тя през тези дни, и ето че ме вижда да пристигам хубав като ангел, как сте, мадмоазел Сибила, оставете ме, моля ви, да разгледам книгите, благодаря, много сте любезна. И разбира, че никога вече няма да може да ми разкаже истината. Може би така е по-добре, сега е моментът да си намери момче. А аз?
	Че аз не съм съвсем в ред, е записано в историята на болестта ми. Какво толкова има да умувам? С такова хубаво момиче в книжарницата е нормално Паола да се прави на ревнива съпруга, това е само игра между съпрузи, които отдавна са заедно. А Джани? Джани говори за хубавата Сибила, може на него да му е завъртяла главата, той идва често в книжарницата, уж все заради данъците, а после остава и се преструва на очарован от шумоленето на страниците. Той е хлътнал, аз нямам нищо общо. Джани, и той на възраст, когато вече мирише на гробища, се опитва да ми я отнеме, отнема ми жената на моя живот. Хайде пак: жената на моя живот?
	Надявах се, че ще мога да живея с толкова хора, които не разпознавам, но това е най-малкият проблем, поне откакто в главата ми се въртят тези старчески фантазии. Това, което ме мъчи, е, че бих могъл да й причиня зло. Значи… Не, нормално е да не искаш да причиниш зло на осиновената си дъщеря. Дъщеря? Само преди три дни се чувствах като педофил, а сега откривам, че съм склонен към кръвосмешение? И накрая, мили Боже, кой е казал, че сме се любили? Може само да сме се целунали, само веднъж, може да е платонично привличане, единият е усещал какво чувства другият и обратното, но никой от двамата не е говорил никога за това. Влюбени от времето на рицарите на Кръглата маса, спали сме заедно четири години с гол меч помежду ни.
	А, имал съм и една „Stultifera navis“, но май не е първото издание, а и не ми изглежда особено хубав екземпляр. А тази „De proprietatibus reram“ на Бартоломео Англико? Разделена на рубрики отгоре до долу, жалко, че подвързията й е нова, така се е правело. Да поговорим за сделки.
	— Сибила, „Stultifera navis“ не е първото издание, нали?
	— За съжаление не, мосю Бодони, нашето е издание на Олпе от хиляда четиристотин деветдесет и седма. Първото е пак на Олпе, Базел, но от 1494-та, и е на немски, „Das Narren Shyf“. Първото издание на латински, като нашето, се появява през деветдесет и шеста, но през март, а нашето, ако погледнете в колофона, е от август, а има и едно от април, и едно от юни. Но проблемът не е толкова датата, а екземплярът, не е много привлекателен. Не казвам, че някой се е учил на него, но няма смисъл и да вдигаме много шум.
	— Колко неща знаете, Сибила, какво щях да правя без вас?
	— Вие ме научихте на това. За да напусна Варшава, се правех на много умна, но ако не ви бях срещнала, щях да си остана глупава, каквато бях, като пристигнах.
	Възхищение, преданост. Опитва се да ми каже нещо? Прошепвам:
	— Les amoureux ferwents et les savants austères…*79 — Изпреварвам я: — Нищо, нищо, сетих се за едно стихотворение. Сибила, по-добре да изясним нещата. Може би, ако продължим, ще ви се сторя почти нормален, но не е така. Всичко, което ми се е случило преди, всичко, разбирате ли, абсолютно всичко, е като черна дъска, която някой е избърсал. Като неопетнена чернота, ако ми простите това противоречие. Трябва да ме разберете, да не се измъчвате и да стоите… до мен. — Добре ли го казах? Струваше ми се съвършено, можеше да се разбира по два начина.
	[*79 Шарл Бодлер, „Котките“: Душите влюбени и учените бледи… (Превод от френски Пенчо Симов).]
	— Не се притеснявайте, мосю Бодони, разбрах всичко. Тук съм и няма да си отида. Чакам…
	Наистина ли си тиха вода? Казваш, че чакаш да се оправя, като всички, или чакаш да си спомня пак онова? И ако е така, какво ще направиш, за да ми го припомниш, в следващите дни? Или пък искаш с цялата си душа да си спомня, но няма да направиш нищо, защото не си тиха вода, ти си жена, която обича и мълчи, защото не иска да ме тревожи? Или пък страдаш, а не го показваш, защото си съвършеното същество, което си, но си казваш, че това най-после е случаят да се освестим, да се осъзнаем, и ти, и аз? Жертваш се, няма да направиш нищо, за да ми припомниш, няма да ме докоснеш дори сякаш случайно по ръката някоя вечер, за да усетя моята сладка „мадлен“ — ти, която знаеш, с гордостта на всеки, който обича, че може би другите не могат да ме накарат да почувствам аромата на Сезам, отвори се, а ти би могла, стига само да поискаш, би било достатъчно да докоснеш лицето ми с косите си, като се навеждаш да ми подадеш някой лист. Или пък да кажеш отново, почти случайно, онова банално изречение, което си ми казала първия път и върху което сме се връщали толкова пъти четири години, повтаряли сме го като вълшебна формула, на която само аз и ти знаем значението и силата, затворени в нашата тайна? Като например: Et mon bureau? Но това е Рембо.
	Да се опитаме поне да изясним нещата.
	— Сибила, може би ме наричате мосю Бодони, защото все едно, че днес ви срещам за първи път, но ние работим заедно, не си ли говорим на ти, както става в такива случаи? Как ме наричате?
	Тя се изчерви и пак издаде онова нежно хлипане _Oui, oui, oui_, всъщност те наричах Ямбо. Искаш да ме успокоиш.
	Очите й грееха от щастие, все едно че беше свалила някаква тежест от сърцето си. Но да си говориш с някого на ти не значи нищо, и Джани — онзи ден ходихме с Паола в неговия офис — си говори на ти със секретарката си.
	— Ами тогава — казах весело — нека пак да е точно като по-рано. Знаеш, че да започнем всичко като по-рано може да ми помогне.
	Какво ли е разбрала? Какво ли значи за нея да започнем като по-рано?


	Вкъщи изкарах безсънна нощ и Паола ме галеше по главата. Чувствах се като прелюбодеец, а не бях направил нищо. От друга страна, не се притеснявах заради Паола, а за себе си. Хубавото на това да си обичал, казвах си, е в спомена, че си обичал. Има хора, които живеят с един-единствен спомен. Евгения Гранде например. Или беше Йожени? Но да мислиш, че си обичал, и да не можеш да си спомниш? Да си обичал може би, да не си спомняш и да подозираш, че не си обичал. Или пък, с моята суетност, не слагах в сметката една друга възможност, аз, лудо влюбен, който то показвам, а тя любезно, мило и твърдо ме поставя на мястото ми. После остава, защото аз съм джентълмен и от този ден се държа така, все, едно нищо не се е случило, тя, в крайна сметка, се чувства добре в книжарницата, може би не може да си позволи да изгуби тази хубава работа, може да е останала поласкана от поведението ми, въобще не си дава сметка, но това е докоснало женската й суета, не го признава дори на себе си, но усеща, че има известна власт над мен. Кокетка. Още по-лошо, тая тиха вода ми е изяла куп пари, накарала ме е да правя каквото иска, ясно е, че съм оставил всичко в ръцете й, включително приходите и внасянето, а може би и тегленето на пари от банката, а аз съм изкукуригал като учителя Унрат*80, бил съм свършен човек, нямало е вече как да изляза от тази история — може би ще изляза сега, извадих късмет с тази болест, всяко зло за добро. Какъв мизерник съм, как мога да окалям до такава степен всяко нещо, до което се докосна, може да е още девствена, а аз я изкарвам проститутка. Както и да е, дори и самото подозрение, дори и отречено, влошава нещата: ако не си спомняш дали си обичал някого, дори не знаеш дали този, когото си обичал, е заслужавал любовта ти. Онази Ванна, дето я срещнах преди няколко дни, е ясен случай, един флирт, една или две нощи, после може би един ден на разочарование и край. А тука става дума за четири години от живота ми. Ямбо, може би се влюбваш сега, може по-рано да е нямало нищо, да не искаш сега да се съсипеш? Само защото си въобразяваш, че тогава си се самоосъдил, и искаш да откриеш пак твоя рай ли? И като си помислиш само, че има луди, които се напиват, за да забравят, или вземат наркотици, ех, ако можех, бих искал да забравя всичко, казват. Само аз зная истината: да забравиш е жестоко. Има ли наркотици, за да си спомниш?
	[*80 „Учителят Унрат“, роман от Хайнрих Ман.]
	Може би Сибила…
	Ето пак започвам. _Като те видя да минаваш, така царствено далечна, с разпуснати коси и цяла устремена, замайването ми изчезва._
	На следващата сутрин взех такси и отидох при Джани, в офиса му. Поисках да ми каже всичко, което знае за мен и Сибила. Все едно че беше паднал от небето.
	— Ямбо, всички сме малко хлътнали по Сибила — аз, колегите ти, много от клиентите ти. Има хора, които идват при тебе само за да видят нея. Но това е шега, като между колеги. Подиграваме се един на друг и често сме се подигравали и с тебе, май има нещо между тебе и хубавата Сибила, казвахме. А ти се смееше, понякога се държеше така, все едно че е имало кой знае какво, друг път казваше да престанем и че тя може да ти е дъщеря. Майтапи. Затова онази вечер те попитах за Сибила, мислех, че си я видял вече, исках да разбера какво впечатление ти е направила.
	— Никога ли не съм ти разказвал нищо за мен и Сибила?
	— Защо, имало ли е нещо?
	— Не се прави на луд, знаеш, че съм си изгубил паметта. Дойдох да те питам дали съм ти разказвал някога нещо.
	— Нищо. А иначе винаги си ми говорил за историите си, може би за да ти завиждам. За Каваси, за Ванна, за американката от Салона на книгата в Лондон, за хубавата холандка, дето си ходил три пъти в Амстердам заради нея, за Силвана…
	— Браво, и колко връзки съм имал?
	— Много. Прекалено много за мен, аз винаги съм бил моногамен. Но за Сибила, кълна ти се, никога не си ми казвал нищо. Какво си си наумил? Видял си я вчера, тя ти се е усмихнала и си решил, че е невъзможно да е била до тебе и да не си мислел за нея. То е човешко, искам да видя кой ще е тоя дръвник… И после, никой от нас не е успял никога да разбере дали Сибила си има свой живот. Винаги приветлива, готова да помогне на всеки, сякаш за да направи удоволствие единствено на него, някои жени са кокетки именно защото не правят нищо. Леденият сфинкс.
	По всяка вероятност Джани беше искрен, но това не означаваше нищо. Ако със Сибила съм имал най-значимата от всички останали връзки. Връзката, беше ясно, че не съм му разказал за нея. Трябвало е да остане тайна между мен и нея.
	Или пък не. Леденият сфинкс извън работното си време си има свой живот, може да има връзка с някого, нейна си работа, тя е съвършена, не смесва работата с личния си живот. Разкъсван от ревност към неизвестен съперник. _Все някой ще откъсне твоя цвят, чист извор, някой, който няма да го разбере, ловец на морски гъби ще получи този бисер рядък._


	— Имам една вдовица за тебе, Ямбо — каза ми Сибила и ми намигна.
	Отпуска се с мен, чудесно.
	— Каква вдовица? — попитах.
	Обясни ми, че антикварите от моя ранг имат няколко начина, за да си набавят книги. Има хора, които идват в книжарницата, за да те питат дали тази книга струва нещо, и ако струва нещо, зависи колко си честен, но естествено ти гледаш да спечелиш. Или пък някой колекционер в затруднение, който познава стойността на това, което ти предлага, и най-много може да намалиш малко цената. Друг начин е участието в международни търгове и там можеш да направиш удар, ако ти си единственият, който е разбрал колко струва определена книга, но пък и конкурентите ти не са глупаци.
	Така че възможността за маневриране е минимална и става интересно само ако можеш да предложиш нещо на много висока цена. После купуваш от колегите си, защото някой може да има книга, която не интересува особено неговия тип клиенти, а ти познаваш човек, който е готов на всичко, за да я има. И накрая методът на лешояда. Издирваш стари западнали семейства, със старите им дворци и библиотеки, чакаш да умре бащата, съпругът, чичото, наследниците да имат проблеми с продажбата на мебелите и на бижутата и да не знаят как да оценят тая купчина книги, които никога не са и разгръщали. Казва се вдовица просто така, а може да е някой внук или племенник, който иска да вземе проклетите пари, малко, но веднага, още по-добре ако има проблеми с жени или с наркотици. Тогава отиваш да видиш книгите, прекарваш в сенчестите зали два-три дни и избираш стратегията си.
	Този път беше наистина вдовица, някой го казал на Сибила (това са мои малки тайни, казваше тя доволна и лукава), и май с вдовиците аз съм се оправял чудесно. Помолих Сибила да ме придружи, защото сам рискувах да не разпозная книгата. Каква хубава къща, госпожо, благодаря, може би един коняк. И после хайде да ровим, bouquiner, browsing… Сибила ми обясняваше шепнешком правилата на играта. Обикновено намираш двеста-триста тома, които не струват нищо, виждаш веднага различните томове по римско право и дисертациите по теология, и те стигат накрая до сергиите на панаира на свети Амброзий или месечни издания от осемнадесети век, с „Приключенията на Телемах“ и утопичните пътешествия, всичките подвързани по един и същ начин, те стават за специалистите по обзавеждане, купуват ги на килограм. После много неща от шестнадесети век, в малък формат, Цицерон и Полемиките на Ириней, неща без стойност, които отиват на сергиите на площад Фонтанела Боргезе в Рим и ги купуват на цена два пъти по-голяма от стойността им хора, които после казват, че имат неща от шестнадесети век. Обаче ровиш, ровиш, и там го видях и аз, и ето един Цицерон, да, но с ръкописния шрифт на Алдо Мануцио, и дори „Нюрнбергска хроника“ в отлично състояние, един Ролевинк, една „Ars magna lucis et umbrae“ на Кирхер, с блестящите му гравюри и само няколко потъмнели страници, което е рядкост за хартията от онзи период, и дори един чудесен Рабле на Жан Фредерик Бернар, 1741 г., три тома с винетки на Пикар, блестяща подвързия от червен марокен, корици със златни гравюри, златни нишки и декорации на гръбчето, под него зелена коприна със златни зъбчета — които починалият грижливо е покрил със синя хартия, за да не ги повреди, и които на пръв поглед въобще не се забелязваха. Разбира се, не е „Нюрнбергската хроника“, шепнеше ми Сибила, подвързията е модерна, но работа на любител, подписана Rivière & Son. Фосати ще я вземе веднага, после ще ти кажа кой е, колекционира подвързии.
	Накрая открихме десет тома — ако ги продадяхме добре, щяхме да спечелим поне сто милиона лири, само „Хрониката“ щеше да донесе най-малко петдесет милиона. Кой знае защо се бяха озовали там, починалият беше нотариус, а библиотеката — символ на неговото положение, но явно е бил циция и е купувал само когато не е струвало много скъпо. Хубавите книги сигурно ги е купил преди четиридесет години, когато са ги продавали за стотинки. Сибила ми каза как се прави в такива случаи, аз извиках госпожата, все едно че винаги съм се занимавал с този занаят. Казах й, че книгите са много, но че нямат особена стойност. Наврях й в очите най-нещастните книги, със слепнали се страници, с петна от влага, с повредена подвързия, марокен на корицата все едно стърган с шкурка, с дупки от молци като дантела. Вижте тази, господине, казваше Сибила, толкова е изметната, че няма да се оправи и под преса, аз казах за панаира на свети Амброзий.
	— Не знам дори дали ще успея да ги дам всичките, госпожо. Разбирате, че ако останат при мен, разходите за склад ще са огромни, нали? Предлагам ви петдесет милиона за целия куп.
	— Наричате ги куп!?
	А, не, петдесет милиона за тази изключителна библиотека, мъжът й я бил събирал цял живот, това било обида за паметта му. Преминаване към втората стратегическа фаза:
	— Тогава, госпожо, вижте какво, интересуват ни най-много ето тези десет книги. Искам да се разберем и ви предлагам тридесет милиона само за тях.
	Госпожата смята, петдесет милиона за огромната библиотека е обида за паметта на скъпия й покойник, тридесет за десет книги е добра сделка, а за другите ще намери друг книжар, не толкова капризен и по-щедър. Сделката е сключена.
	Върнахме се в студиото весели като деца, които току-що са успели да измамят някого.
	— Нечестно ли е това? — попитах.
	— Не, Ямбо, всички правят така. — И тя цитира, като мен. — Ако беше попаднала в ръцете на твой колега, щеше да получи по-малко. А освен това видя ли мебелите и картините, и сребърните предмети, това са хора, пълни с пари, а книгите въобще не ги интересуват. Ние работим за онези, които наистина обичат книгите.
	Какво щях да правя без Сибила? Твърда и нежна, хитра като лисичка. И пак започнах да си фантазирам, пак влязох в проклетия омагьосан кръг от предишните дни.
	Но за щастие посещението при вдовицата ме беше омаломощило. Върнах се веднага вкъщи. Паола отбеляза, че от няколко дни й изглеждам по-изтощен от обикновено, явно се уморявах много. Било по-добре да ходя в книжарницата през ден.


	Мъчех се да мисля за друго.
	— Сибила, жена ми каза, че съм събирал текстове за мъглата. Къде са?
	— Бяха ужасни фотокопия, лека-полека прехвърлих всичко в компютъра. Не ми благодари, беше много забавно. Ей сега ще намеря папката.
	Знаех, че съществуват компютри (както знаех, че съществуват самолети), но естествено се докосвах до компютър за първи път. Стана като с колелото. Сложих си ръцете на клавиатурата и пръстите ми си спомняха сами.
	За мъглата бях събрал поне сто и петдесет страници цитати. Явно наистина ми е харесвала много. Ето „Плоска страна“ на Абът: двуизмерна страна, където живеят само плоски фигури, триъгълници, квадрати и многоъгълници. И как да се разпознаеш сред тях, след като не могат да се видят отгоре и възприемат само линии? Благодарение на мъглата. „Където има достатъчно мъгла, предметите на разстояние, да кажем, един метър, са видимо по-слабо различими от тези, които са на деветдесет и пет см; вследствие на това, след внимателно и, постоянно наблюдаване на по-голямата или по-малка различимост, сме в състояние да отсъдим с голяма точност конфигурацията на наблюдавания предмет“. Блазе им на тези триъгълници, които бродят сред мъглата и виждат нещо, ето един осмоъгълник, ето един успоредник. Двуизмерни, но по` късметлии от мен.
	Чувствах, че мога да възстановя наизуст по-голямата част от цитатите.
	— Как така — попитах после Паола, — след като съм забравил всичко, което се отнася до мен? Цитатите съм ги събрал аз, те са мой личен принос.
	— Помниш ги не защото си ги събирал — каза тя, — а си ти събирал, защото ги помниш. Те са част от енциклопедията, като други стихотворения, които ми каза първия ден тук, вкъщи.
	Както и да е, разпознавах ги веднага. Започвайки с Данте:
P>
	Както кога в мъгла вървим на път,
	щом земе да се пръска пред очите
	нам в ясен вид нещата се вестят

	така и тук пробивах аз тъмите,
	и всичко скоро ми се уясни.
	Но силен страх проникна ми в гърдите…*81
	[*81 Данте, „Ад“, XXI песен. Превод К. Величков.]
P$
	Д’Анунцио има хубави страници за мъглата в „Ноктюрно“: _„Някой, който върви до мен безшумно, сякаш с боси крака… Мъглата влиза в устата, изпълва дробовете. Носи се и се събира към Каналацо. Непознатият става по-сив, по-лек, превръща се в сянка… Под къщата, където е антикварят, той неочаквано изчезва“_. Ето, антикварят е като черна дупка: каквото падне вътре, не се появява повече.
	Ето Дикенс, класическото начало на „Студеният дом“: _„Мъгла навред. Мъгла горе по реката, която се носи между островчетата и зелените ливади: мъгла надолу по реката, която тече омърсена сред редиците кораби и мръсотиите, стигащи до брега на един голям (и мръсен) град…“_ Намирам Емили Дикинсън: _„Да влезем, че мъгла се спуска“_.
	— Не познавах Пасколи — казва Сибила. — Виж колко е хубаво… Сега беше съвсем близо до мен, за да види екрана на монитора, наистина би могла да докосне лицето ми с косите си. Но не го направи. Не говореше вече на френски, произнасяше думите на италиански с мек славянски акцент:
P>
	Дърветата в мъглата влажна
	са неподвижни; дълъг
	локомотивен стон протяжен

	Ти скрий далечните неща,
	мъгла — неуловима, бледа,
	ти, дим, над утрото
	що блика…*
	[* Дж. Пасколи, из първото стихотворение на цикъла „Целуни мъртвеца“ от стихосбирката „Тамариск“. — Бел. NomaD.]
P$
	Спря на третия куплет:
	— Мъглата… сълзи?
	— Сълзи.
	— А!
	Изглеждаше възбудена от това, че е научила нова дума.
P>
	Сълзи пак мъглата, порив на вятър
	пълни долчинката с шумящи листа,
	птичка изпърхва в клонатия шатър —
	каква красота.

	Трепкат в мъглата тръстики и пеят
	трескава шепнеща песен, мъглата ги мие,
	далече-далече в мъглата се рее
	камбанария…*
	[* Из ранното стихотворение на Дж. Пасколи „Тайнствени гласове“, ок. 1873. — Бел. NomaD.]
P$
	Хубава мъгла и у Пирандело, а като си помисли човек, той е сицилианец: _„Мъглата се сгъстяваше… Всеки фенер е обвит от сияние“_*. Тогава по-добре Милано на Савинио: _„Мъглата е удобна. Превръща града в огромна бонбониера и жителите му в безброй бонбони… В мъглата се носят жени и момичета с качулки. Лека пара обвива ноздрите и полуотворените устни… Да се озовеш в салон, удължен от огледалата… да се прегърнеш с другите, още ухаещи на мъгла, докато мъглата вън се притиска в прозореца и го замъглява, лека, тиха, закриляща…“_**
	[* Цитат от пиесата на Л. Пирандело „Идиот“. — Бел. NomaD.]
	[** Цитат от книгата „Вслушвам се в твоето сърце“ (1944) на Алберто Савино (псевдоним на Андлеа де Кирико). — Бел. NomaD.]
	Миланските мъгли на Виторио Серени:
P>
	Широко отворени врати към мъгливата вечер
	никой не се качва и не слиза
	само вълна смог, гласът на вестникопродавеца
	парадоксално — миланският „Темпо“
	алиби и благодеяние на мъглата
	тайни неща вървят скришом, движат се към мен
	отдалечават се от мен минало като история
	минало като памет: двадесет тринадесет тридесет и три
	години като номера на трамваи…*
	[* Виторио Серени (1913–1983), „Мъгла“ („Nebbia“, 1937). — Бел. NomaD.]
P$
	Събирал съм какво ли не. Ето „Крал Лир“ с мъглата, що слънцето я вдига от блатата. А Кампана? _„От разрушената стена на червените разядени бастиони в мъглата тихо се отварят дългите улици. Зловещите изпарения на мъглата сред сградите забулват върховете на кулите и изпълват с тъга дългите тихи улици, пусти като в плячкосан град“_*.
	[* Дино Кампана (1885–1932), из творбата „Един ден на неврастеника“ („Il piùlungo giorno“) от сборника „Орфически песни“ („Canti orfici“, 1915). — Бел. NomaD.]
	Сибила беше очарована от Флобер: _„В спалнята на първия етаж влизаше през прозорците без завеси белезникав зрак. Навън се съзираха върховете на дървесата, а по-далеч ливадите, потънали в мъгла, която се носеше като дим по течението на реката под лунната светлина“_.* Или от Бодлер: _„… морето от мъгла заля квартала сънен и стенат болните в приюта си бездънен“_.**
	[* Цитат от романа „Мадам Бовари“ от Г. Флобер в превод на К. Константинов. — Бел. NomaD.]
	[** Цитат от стихотворението на Ш. Бодлер „Предутринен здрач“ (от книгата „Цветя на злото“) в превод на К. Кадийски. — Бел. NomaD.]
	Тя произнасяше чужди думи, но за мен те сякаш извираха от кладенче. _Все някой ще откъсне твоя цвят, чист извор…_
	Тя беше там, а мъглата не. Други я бяха видели и превърнали в звукове. Може би един ден щях наистина да проникна в мъглата, ако Сибила ме поведеше за ръка.
	Ходих вече на няколко прегледа при Гратароло, но в общи линии той одобри това, което беше направила Паола. Оцени факта, че вече съм почти независим, отстранявали се поне първите фрустрации.
	Прекарах много часове с Джани, Паола и момичетата, играехме скрабъл, казват, че била любимата ми игра. Намирам лесно думите, особено по-абстрактните, като „акростих“ (като се закачам за „акро“) или „зевгма“. Като включих едно „и“ и едно „у“ в началото на две вертикални думи и тръгнах от първото червено квадратче на първия хоризонтален ред, се получи думата „ентусиаст“. Двадесет и една точки, умножени по девет, плюс петдесет като награда за това, че съм използвал всичките си седем букви, двеста тридесет и девет точки само с един удар. Джани се ядоса: и слава Богу, крещеше, че си си загубил паметта. Прави така, за да ме накара да вярвам в себе си.
	Не само съм без памет, ами може би вече преживявам измислени спомени. Гратароло беше намекнал, че в случаи като моя някои си измислят части от минало, което никога не са преживявали, само за да имат усещането, че си спомнят. Може би Сибила ми послужи като претекст?
	Трябваше да изляза по някакъв начин от това. Стоенето ми в книжарницата се беше превърнало в мъчение. Казах на Паола:
	— _Работата уморява._*82 Виждам само и винаги една и съща част от Милано. Може би ще е добре да отида някъде, книжарницата си върви сама и Сибила вече подготвя новия каталог. Можем да отидем, знам ли къде, в Париж.
	[*82 Сборник с поезия от Чезаре Павезе.]
	— Париж е все още нещо твърде тежко за тебе, пътуването и всичко. Остави ме да помисля.
	— Добре, не в Париж, а _в Москва, в Москва!_
	— В Москва ли?
	— Това е Чехов. Знаеш, че цитатите са единствените ми светлинки в мъглата.


>>	4. Сам обикалям из града*83
	[*83 По първите думи на популярната песен от 1945 г. „Търся теб“.]

	Показаха ми много семейни фотографии, които не ми говореха нищо. От друга страна, снимките са само откакто съм се запознал с Паола. Другите, от детството ми, ако съществуват, сигурно са някъде в Солара.
	Говорих по телефона със сестра си в Сидни. Като разбра, че съм бил зле, искаше да дойде веднага, но току-що й бяха правили една нелека операция и лекарите й забраниха такова тежко пътуване.
	Ада се опита да извика нещо в паметта ми, после престана и се разплака. Казах й, като дойде, да ми донесе за подарък една птицечовка, да си я държа в хола, можех да кажа и кенгуру, но явно зная, че те мърсят вкъщи.
	Ходя в книжарницата само по няколко часа на ден. Сибила подготвя каталога и естествено се оправя добре сред библиографиите. Поглеждам набързо, казвам, че върви чудесно, после казвам, че имам час при лекаря. Гледа ме притеснено, като излизам. Знае, че съм болен, не е ли нормално? Или мисли, че искам да избягам? Мога ли да й кажа „не искам да те използвам като претекст, за да си създам измислена памет, скъпа моя любов“?
	Попитах Паола какви са били политическите ми позиции: не ми се ще изведнъж да открия, че съм, знам ли какво, нацист.
	— Ти си, както се казва, добър демократ — каза Паола, — но повече по инстинкт, отколкото по идеология. Винаги ти повтарях, че политиката те отегчава — а ти, само заради спора, ме наричаше Пасионария. Сякаш се криеше в старите книги от страх, или от презрение към света. Не, несправедлива съм, не беше презрение, защото ти се палеше заради големите морални проблеми. Подписваше се под апелите за мир и срещу насилието, възмущаваше се от расизма. Дори се записа в лигата против вивисекцията.
	— На животни, предполагам.
	— Естествено. Вивисекцията на хора се нарича война.
	— А бил ли съм… все такъв и преди да те срещна?
	— Ти избягваше да говориш за детството и юношеството си. От друга страна, никога не съм успявала да те разбера в тези неща. Винаги си бил смес от жалост и цинизъм. Ако някъде осъдеха някого на смърт, ти се подписваше срещу това, изпращаше пари в комуните за наркомани, но ако ти кажеха, че са загинали десет хиляди деца в някоя междуплеменна война в Централна Африка, вдигаше рамене, все едно че казваше, че светът е зле измислен и нищо не може да се направи. Винаги си бил жизнерадостен човек, харесваха ти хубавите жени, хубавото вино, хубавата музика, но у мен оставаше впечатлението, че това е една външна обвивка, един начин да се скриеш. Когато се отпускаше, казваше, че историята е кървава енигма, а светът е грешка.
	— Нищо няма да може да махне от ума ми мисълта, че този свят е плод на един мрачен бог, чиято сянка продължавам аз.*84
	[*84 Мисъл на Джовани Ротироти, езиковед, есеист и психолог, от есето му „Globalizzare la colpa“.]
	— Кой го е казал?
	— Не знам вече.
	— Сигурно е нещо, което те е впечатлило. Но винаги си давал всичко от себе си, ако някой е имал нужда от нещо, като беше наводнението във Флоренция, ти отиде там доброволец, да вадиш от калта книгите от Националната библиотека. О, беше жалостив за малките неща и циничен за големите.
	— Мисля, че е правилно. Човек прави само това, което може. За останалото е виновен Бог, както казва Граньола.
	— Кой е Граньола?
	— И това не знам вече. Явно някога съм го знаел. Какво съм знаел по-рано?


	Една сутрин се събудих, отидох да си направя кафе (без кофеин) и започнах да си тананикам „Roma non far la stupida stasera“. Защо ми дойде наум тази песен? Добър знак, каза Паола, започваш пак. И така, изглежда, че всяка сутрин, докато съм си правел кафето, съм пеел някаква песен. Няма никаква причина, че ми е дошла наум тази песен вместо някоя друга. Всичките изследвания (какво сънува нощес, за какво говори снощи, какво чете, преди да заспиш) не доведоха до никакво достоверно обяснение. Може би, знам ли, начинът, по който си обувам чорапите, цветът на ризата ми, някое бурканче, видяно с крайчеца на окото, са предизвикали в главата ми звуков спомен.
	— Само че — отбеляза Паола — винаги си пял само песни от петдесетте, отиваше назад най-много до песните от първите фестивали в Сан Ремо, „Vola colomba bianca vola“, или „Papaverine papere“. Никога не си отивал по-назад, никаква песен от четиридесетте, тридесетте или двадесетте години.
	Паола спомена „Sola me ne vo per la città“, прочутата песен от следвоенния период, и тя, тогава още съвсем дете, я запомнила, защото по радиото я свирели непрекъснато. Разбира се, струваше ми се, че я зная, но не реагирах с интерес, все едно че ми бяха изпели Casta diva, а наистина май никога не съм бил голям почитател на операта. Не може да се сравни, да кажем, с „Eleanor Rigby“ или с „Que serà serà, whatever will be will be“, или със „Sono una donna, non sono una santa“. Що се отнася до старите песни, Паола приписваше тази моя липса на интерес на онова, което тя нарича изтласкване на детството.
	Беше забелязала също, с течение на годините, че познавам добре класическата музика и джаза, ходя с удоволствие на концерти, слушам плочи, но никога не съм имал желание да пусна радиото. Най-много да го слушам като фон, ако го е пуснал някой друг. Явно радиото е било като къщата на село, нещо от други времена.
	Но на следващата сутрин, като станах и започнах да си правя кафе, изпях:
P>
	Вървя сама из града,
	минавам сред тълпата, която не знае,
	която не вижда моята скръб,
	и търся теб, мечтая за теб, а теб вече те няма…

	Напразно се мъча да те забравя,
	първата любов не се забравя,
	в сърцето ми е написано едно име, само едно име,
	познах те и сега зная, че ти си любовта,
	истинската любов, голямата любов.
P$
	Мелодията идваше сама. И очите ми се насълзиха.
	— Защо точно тази? — попита Паола.
	— Така. Може би защото точното й заглавие е „Търся теб“. От кого е, не знам.
	— Премина бариерата на четиридесетте — констатира Паола с любопитство.
	— Не е това — отвърнах, — просто почувствах нещо. Като тръпка. Не, не като тръпка. Сякаш… Познаваш „Плоска земя“, чела си я. Добре, тези триъгълници и квадрати живеят в две измерения, не знаят какво е плътност. Представи си сега, че някой от нас, които живеем в три измерения, ги докосне отвисоко. Ще изпитат усещане, което не са изпитвали никога, и не биха могли да ти кажат какво е. Все едно при нас да дойде някой от четвъртото измерение и да ни пипне отвътре, например по пилора, леко. Какво ще почувстваш, ако някой ти пипне пилора? Аз бих казал… тайнствен пламък.
	— Какво значи тайнствен пламък?
	— Не знам, просто ми дойде наум.
	— Същото ли изпита, като видя снимката на родителите си?
	— Почти. Тоест не. Но в крайна сметка защо не. Почти същото.
	— Това е интересен знак, Ямбо, трябва да се отбележи.
	Тя винаги се надява да ме спаси. А аз може би усещах тайнствения пламък, като мислех за Сибила.


	Неделя.
	— Иди да се разходиш — каза ми Паола, — полезно е за теб. Не се отдалечавай от улиците, които познаваш. На Ларго Каироли продават цветя, в празник обикновено е отворено. Поискай да ти направят пролетен букет или купи рози, къщата прилича на погребален дом.
	Слязох на Ларго Каироли, цветарницата беше затворена. Минах по улица Данте до улица Кордузио, завих надясно, към Борсата, и видях, че в неделя там се събират колекционерите от целия град. По улица Кордузио имаше сергии с пощенски марки, по цялата улица Арморари продаваха стари картички, картинки, после цялото кръстовище на Централния пасаж беше заето от продавачи на монети, войничета, образи на светци, ръчни часовници, дори телефонни карти. Колекционерството е страст, би трябвало да го зная, хората са готови да колекционират всичко, дори капачки от кока-кола, всъщност телефонните карти струват по-малко от моите печатни книги от петнадесети век. На площад Едисон, от лявата страна, са сергиите с книги, вестници, афиши, рекламни обяви, а отсреща има сергии, където продават всякакви боклуци, лампи стил либерте, фалшиви естествено, подноси с цветя на черен фон, балеринки.
	На една сергия имаше четири запечатани цилиндрични стъклени съда и в тях, в някакъв течен разтвор, може би формалин, висяха фигури с восъчен цвят, някои кръгли, други с форма на бобчета, вързани с бели нишки. Бяха морски обитатели, малки октоподи, избледнели корали, а може би представляваха чудовищната рожба на тератологичната фантазия на някой творец. Ив Танги?
	Продавачът ми обясни, че били тестиси: кучешки, котешки, от петел и от някакво друго животно, окомплектовани с бъбреци и така нататък.
	— От една лаборатория от деветнадесети век са. Четирийсет хиляди лири парчето. Само стъклениците струват двойно повече, поне на сто и петдесет години са. Четири по четири прави шестнайсет, аз ще ви ги дам и четирите за сто и двадесет хиляди лири. Сделка си е.
	Тези тестиси ме очароваха. Най-после нещо, което не би трябвало да познавам благодарение на семантичната си памет, както казваше Гратароло, нито е част от миналите ми преживявания. Кой е виждал тестиси на куче, искам да кажа без кучето, в чист вид? Бръкнах в джоба си, имах само четиридесет хиляди, а на сергиите не можеш да платиш с кредитна карта.
	— Ще взема кучешките.
	— Лошо е, че оставяте другите, уникална сделка е.
	Не може да имаш всичко. Върнах се вкъщи с кучешките топки и Паола пребледня. Интересно е, наистина прилича на произведение на изкуството, но къде ще ги държим? В хола ли, та всеки път, като почерпиш някой гост, да повръща върху килима? В спалнята ли? Извинявай, не. Ще ги държиш в книжарницата, може до някоя хубава книга по естествени науки от седемнадесети век.
	— Мислех, че съм направил добър удар.
	— Даваш ли си сметка, че си единственият мъж на света, единственият на земята от Адам насам, дето жена му го праща да купи цветя, а той се връща вкъщи с кучешки топки?
	— Ако не за друго, става за рекордите на Гинес. И после знаеш, че съм болен.
	— Това са извинения: И преди беше болен. Не е случайно, че поиска сестра ти да ти донесе птицечовка. По едно време искаше да сложиш вкъщи флипер, който струваше колкото картина на Матис и вдигаше адски шум.
	Но това пазарче Паола го знаела, казва дори, че сигурно и аз съм го знаел, веднъж съм намерил там първото издание на „Гог“ на Папини, с оригинална подвързия и неразрязани страници, за десет хиляди лири. Така следващата неделя тя поиска да дойде с мен, не се знае, каза ми, рискуваме да се върнеш с тестиси от динозавър и тогава ще трябва да викаме майстор да разшири вратата, за да ги вкараш вкъщи.
	Марките и телефонните карти не, но старите вестници възбуждаха любопитството ми. От времето на детството ни, каза Паола. А аз:
	— Тогава да си ходим.
	Но по едно време видях комикс с Мики Маус. Инстинктивно го взех. Книжката не беше стара, препечатка от седемдесетте, както можеше да се види на гърба на корицата и от цената. Отворих я по средата.
	— Не е оригинална, истинските са били в два цвята, с оттенък на керемиденочервено, а тези са в бяло и синьо.
	— Откъде знаеш?
	— Не знам, знам го.
	— Но корицата възпроизвежда оригиналната, виж датата и цената, 1937 г., една лира и половина.
	На многоцветната корица се мъдреше „Съкровището на Кларабела“.

	{img:loana_002_clarabella.jpg}

	— Но са сбъркали дървото — казах.
	— В смисъл?
	Прелистих набързо книжката и веднага попаднах на илюстрациите, които търсех. Но сякаш нямах желание да прочета написаното в балончетата, все едно че беше написано на друг език, или буквите се бяха объркали. Казах го наизуст.
	— Ето, Мики Маус и Хорас отиват да търсят една стара карта на съкровище, заровено от дядо им, или от дядото на Кларабела, а мазният господин Скуини и подлецът Лошия Пит търсят същото съкровище. Стигат до мястото, разглеждат картата, трябва да се тръгне от едно голямо дърво, да се изтегли линия към едно по-малко дърво и да се получи триъгълник. Копаят, копаят и не намират нищо.
	Докато на Мики Маус не му идва една гениална идея: картата е от 1863 г., минали са повече от седемдесет години, невъзможно е да го има малкото дърво, така че дървото, което сега е голямо, е всъщност малкото от тогава, а голямото е паднало, но може би наоколо още има следи от него. И наистина, търсят, търсят и намират един пън, изчисляват триъгълника отново, започват пак да копаят и намират съкровището.

	{img:loana_003_mickey.png}
	{img:loana_004_mickey.png}

	— А ти откъде знаеш?
	— Всички знаят, не е ли така.
	— Разбира се, че не го знаят всички — каза възбудено Паола. — Това не е семантична памет, това е автобиографична памет. Ти си спомни нещо, което те е впечатлило, като си бил дете! И този спомен го извика корицата.
	— Не, не е картинката. По-точно името, Кларабела.
	— Роузбъд.


	Разбира се, купихме комикса. Прекарах вечерта с тази история, но от нея не излезе нищо повече. Знаех си, всичко си беше там, нямаше никакъв тайнствен пламък.
	— Няма да изляза никога от това нещо, Паола. Няма да вляза никога в пещерата.
	— Но нали си спомни историята с двете дървета.
	Пруст си е спомнял за три. Хартия, хартия, като всички книги в този апартамент и в книжарницата. Имам книжна памет.
	— Използвай хартията, след като сладките „мадлен“ не ти казват нищо. Не си Пруст, добре. Но и Засецки не е бил.
	— Този пък кой е?
	— Почти бях забравила за него, Гратароло ми го припомни. С моята работа нямаше начин да не съм чела „Загубеният и намерен отново свят“, класически случай. Само че съм я чела отдавна. Днес я препрочетох с интерес, приятна книжка, чете се за два часа. Та значи Лурия, големият руски невропсихолог, е следил случая на този Засецки, който по време на световната война бил засегнат от парче граната в лявата част на мозъка. Събудил се в ужасен хаос, не можел да проумее дори положението на тялото си в пространството. Понякога мислел, че някои части от тялото му са се променили, че главата му е станала огромна, че трупът е ужасно малък, че краката му са се преместили на главата.
	— Не ми се струва моят случай. Краката на главата? А пенисът му на мястото на носа ли е бил?
	— Чакай де. Краката на главата — това му се случвало само от време на време. Най-лошото било с паметта. Все едно че била станала на прах, нищо общо с тебе. И той не си спомнял нито къде е роден, нито името на майка си, дори не можел да чете и да пише. Лурия започнал да го изучава, Засецки имал желязна воля, научил се отново да чете и да пише и писал, писал, писал. Двадесет и пет години записвал не само онова, което успял да изрови от разрушената пещера на паметта си, но и всичко, което му се случвало, ден по ден. Сякаш ръката му, със своя автоматизъм, успяла да сложи в ред онова, което главата не можела. Все едно това, което пишел, било по-умно от него. И така се преоткрил, лека-полека, върху хартията. Ти не си Засецки, но онова, което ме порази, е, че той си е създал книжна памет. И за това са му трябвали двадесет и пет години. Ти имаш вече хартията, но явно не е тази, която е тука. Твоята пещера е в къщата на село. Мислих много тези дни, знаеш ли. Ти заключи много решително книгите от детството и юношеството си. Може би там има нещо, което те засяга отблизо. Сега ще бъдеш така добър да отидеш в Солара. Сам, първо, защото аз не мога да оставя работата си, и второ, защото трябва да направиш всичко сам. Ти и далечното ти минало. Ще стоиш там колкото трябва и ще видиш какво ще стане. Ще изгубиш най-много една седмица, може две, ще си на чист въздух, няма лошо. Вече се обадих на Амалия.
	— И коя е Амалия, жената на Засецки ли?
	— Да бе, баба му. Въобще не съм ти разказала всичко за Солара. Още от времето на дядо ти там са живеели арендаторите Мария и Томазо, по прякор Мазулу, защото тогава около къщата имало много земя, най-вече лозя и много добитък. Израснал си пред очите на Мария и тя те обичала много. Също и Амалия, дъщеря им, тя е десетина години по-голяма от тебе и ти е била като по-голяма сестра, като бавачка, като всичко. Бил си нейният идол. Когато вуйчо ти и вуйна ти продали земята, във високата част, заедно с чифлика, останало едно малко лозе, овощната градина, зеленчуковата градина, зайчарникът и птичарникът. Нямало вече смисъл да се говори за даване под аренда и ти си оставил всичко на Мазулу, все едно че е негов имот, с условието семейството му да се грижи за къщата. Мария и Мазулу починали, а Амалия — така и не се оженила, винаги си е била грозничка — останала да живее там. Продава яйца и пилета в градчето, гледа прасе, братовчедите й й помагат да пръска лозето и да го бере, въобще е доволна, само дето се чувства малко самотна, затова е щастлива, когато дъщерите ни ходят там с децата. Плащаме й нещата за ядене — яйцата, пилетата и саламите, а за плодовете и зеленчуците не ще и да чуе за плащане — то си е ваше, казва. Златна жена, а как готви — ще видиш. При мисълта, че ще отидеш там, не можеше да си намери място от радост: младият господин Ямбо това, младият господин Ямбо онова, толкова се радвам, ще видите как ще излекувам болестта му с онази салата, дето толкова я обича…
	— Младият господин Ямбо. Какъв лукс. Всъщност защо ме наричате Ямбо?
	— За Амалия ти ще си останеш младият господин и на осемдесет. А пък за Ямбо всъщност ми обясни Мария. Решил си го ти, като си бил малък. Разправял си: аз се казвам Ямбо, онзи с перчема. И си станал Ямбо за всички.
	— С перчема?
	— Явно тогава си имал хубав перчем. И името Джамбатиста не ти е харесвало, мога да те разбера. Но сега да оставим проблемите с името ти. Заминаваш. Не можеш да отидеш с влак, защото трябва да сменяш на четири места, ще те закара Николета, тя бездруго трябва да вземе оттам някои неща, които са забравили по Коледа, после веднага ще се върне, а теб ще те остави в ръцете на Амалия, която ще те глези. Тя знае как да е винаги край тебе, когато имаш нужда, и да изчезва, когато искаш да си сам. Преди пет години прокарахме телефон и можем да се чуваме по всяко време. Опитай, моля те.
	Поисках да ми даде няколко дни да помисля. Аз първи бях заговорил да отида някъде, за да се спася от следобедите в книжарницата. Но наистина ли исках да се спася от тях?
	Бях в лабиринт. Накъдето и да тръгнех, все щях да сбъркам. А и от къде исках да изляза? _Сезам, отвори се, искам да изляза?_*85 Аз исках да вляза, като Али Баба. В пещерите на паметта.
	[*85 Станислав Йежи Лец, афоризъм от „Невчесани мисли“.]


	За разрешаването на проблема се погрижи Сибила. Един следобед изхлипа по неудържим начин, изчерви се леко (_в кръвта, която пламти по лицето ти, се смее вселената_), помачка няколко секунди в ръцете си едно тесте листчета от каталога, който беше пред нея, и каза:
	— Ямбо, казвам го най-напред на теб… Ще се женя.
	— Как така ще се жениш? — възкликнах, сякаш исках да кажа „как смееш?“
	— Искам да кажа — ще се омъжа. Знаеш, нали, когато един мъж и една жена си разменят пръстени, а другите хвърлят ориз?
	— Не, искам да кажа… и ще ме напуснеш?
	— Защо? Той работи в едно архитектурно студио, но все още не печели много, ще трябва да работим и двамата. Освен това как бих могла да те оставя?
	_Заби ножа в сърцето му и го завъртя два пъти._ Край на „Процесът“, всъщност край на процеса.
	— И това нещо… отдавна ли е?
	— Отскоро. Срещнахме се преди няколко седмици, знаеш как става. Добро момче е, ще го видиш.
	Как стават тези неща. Може би преди това е имало и други добри момчета, може би се е възползвала от инцидента, за да приключи с невъзможната ситуация. Може да се е хвърлила на врата на първия, когото е срещнала, скок в тъмнината. Ако е така, съм й причинил зло два пъти. Кой й е причинил зло, глупако? Всичко си върви, както става обикновено. Млада е, среща някого на нейната възраст, влюбва се за първи път… За първи път, нали? _Все някой ще откъсне твоя цвят, чист извор, и за него ще е благодат и късмет, че не те е търсил._
	— Ще трябва да ти направя подарък.
	— Има време. Решихме го снощи, но искам да почакам да се оправиш, така ще мога да си взема една седмица отпуска, без да имам угризения.
	Без угризения. Каква загриженост.
	Как беше последният цитат за мъглата, който бях видял? _Като стигнахме на Римската гара, вечерта на Разпети петък, и тя се отдалечи с файтона в мъглата, ми се стори, че съм я изгубил завинаги, безвъзвратно._


	Историята свършваше сама. И да се беше случило нещо преди, всичко беше изтрито. Чисто черна дъска. Отсега нататък само като дъщеря.
	Сега вече можех да замина. Казах на Паола, че ще отида в Солара. Беше щастлива.
	— Ще видиш, че ще ти е добре там.
	— _Рибке, рибке, златна рибке — не го искам за себе си, но онази вещица, жена ми, непрекъснато иска нови неща!_
	— Много си гаден. Хайде на село!
	Тази вечер, докато Паола ми даваше последни наставления преди заминаването, погалих гърдите й. Тя простена от удоволствие и усетих нещо, което приличаше на желание, но примесено с нежност и може би с признателност. Любихме се.
	Като с четката за зъби, явно тялото ми пазеше спомена как се прави. Беше спокойно, в бавен ритъм. Тя стигна до оргазъм преди мен (винаги е било така, каза ми), аз малко след нея. Всъщност на мен ми беше за пръв път. Наистина е хубаво, както казват. Не бях удивен: но сякаш вече си го знаех, с главата, а с тялото си едва тогава открих, че е вярно.
	— Не е зле — казах, като се отпуснах по гръб. — Разбрах защо хората държат толкова на това нещо.
	— Боже! — възкликна Паола. — Какво ми дойде до главата — да отнема девствеността на мъжа си на шестдесет години!
	— По-добре късно, отколкото никога.
	Но не можах да се сдържа, докато заспивах с ръка в ръката на Паола, да не си задам въпроса дали със Сибила щеше да е същото. Глупако, казвах си, докато постепенно се унасях, така и няма да го разбереш никога.


	Тръгнах. Николета караше, аз я гледах, в профил. Ако съдя по снимките си, когато съм се оженил, носът й е моят, също и формата на устата. Наистина е моя дъщеря, не са ми приписали плода на греха.
	(Тъй като блузката й беше леко отворена, видях неочаквано на гърдите й един златен медальон с гравирано „Я“. Мили Боже, казах си, кой ви го е дал? Винаги съм го носила, господарю, и беше на врата ми, когато ме показаха като наследница на трона на стълбите в манастира на сестрите клариси, каза тя. Медальонът на майка ти, херцогинята, възкликнах! Да не би да имаш четири малки бенчици във формата на кръст на лявото рамо? Да, господарю, но как може да го знаете? Но тогава, тогава ти си дъщеря ми, а аз съм твоят баща! О, татко, татко мой! Не, скъпо невинно дете, не припадай! Ще се блъснем!)
	Не говорехме, но вече бях разбрал, че Николета е лаконична по природа, а в този момент беше със сигурност и притеснена, притесняваше се да не спомене за нещо, което съм забравил, не искаше да ме безпокои. Попитах я само в каква посока пътуваме.
	— Солара е на границата между Ланге и Монферато, много красиво място, ще видиш, татко.
	Беше ми приятно да ме наричат татко.
	В началото, като излязохме от магистралата, виждах табели, които ми говореха за известни градове — Торино, Асти, Алесандрия, Казале. После тръгнахме по второкласни пътища, табелите там говореха за селища, които никога не бях чувал. След няколко километра през равнината, след като минахме над една рекичка, видях в далечината сините очертания на няколко хълма. Но изведнъж очертанията изчезнаха, защото пред нас се изправи стена от дървета и колата навлезе сред тях, по просека сред клони, които ме караха да си мисля за тропическа гора. Que me font maintenant tes omrages et tes lacs?*86
	[*86 Цитат от „Дъщерите на огъня“ на Жерар дьо Нервал.]
	Минахме през просеката — имах усещането, че продължаваме все през равнината, и влязохме в долина, заобиколена отстрани и отзад от хълмове. Явно бяхме навлезли в Монферато, бяхме се изкачвали постепенно и незабележимо, височините ни бяха заобиколили, без да разберем, и вече бяхме в друг свят, сред море от млади лозя. Хълмовете бяха с различна височина, някои едва се подаваха сред по-ниските била, други бяха по-стръмни, по много имаше сгради, черкви или големи чифлици, и някакви замъци, които се издигаха със заплашителна настоятелност, и вместо да допълват плавно хълмовете, ги насочваха към небето.
	След като пътувахме около час сред тези хълмове, където след всеки завой се откриваше нова гледка, сякаш внезапно преминавахме от една област в друга, изведнъж видях табела, на която пишеше „Монгардело“. Казах:
	— Монгардело, после Корселио, Монтеваско, Кастелето, Векио, Ловецоло и пристигаме, нали?
	— Откъде знаеш?
	— Всички го знаят — казах.
	Но явно не беше вярно, в коя енциклопедия се говори за Ловецоло? Да не би да бях започнал да прониквам в пещерата?


>	Втора част
>	Книжна памет

>>	5. Съкровището на Кларабела

	Въобще не можех да разбера защо като възрастен не съм искал да ходя в Солара. Мислех си за това, докато се приближавах към местата на детството си. Не толкова към самата Солара, малко градче, край което се минаваше и после то оставаше назад, в своята долчинка сред лозята по ниските хълмове, а после, като се тръгнеше нагоре. По едно време, след много завои, Николета подкара по едно селско пътче и се движихме така поне два километра, по едно било, широко колкото едва да се разминат две коли. От двете страни се разкриваха две различни гледки. Отдясно се виждаше Монферато, с меки била, покрити с редове лозя, които постепенно се умножаваха, изправени зелени срещу ясното лятно небе, в часа, в който (знаех) излизат обедните демони. От другата страна се виждаха подстъпите към Ланге, с по-рязко очертан релеф и не толкова нагънати, като редица вериги, подредени една след друга, всяка обагрена в различен цвят, чак докато не изчезнеха в синевата на най-далечните.
	Откривах тази гледка за първи път и въпреки това я чувствах моя, и имах усещането, че ако се затичам лудо надолу през долчинките, ще знам къде да стъпя и накъде да вървя. В известен смисъл беше като когато излязох от болницата и успях да подкарам колата, която виждах за пръв път. Чувствах се у дома си. Бях обзет от безкрайна радост, от безпаметно щастие.
	Пътят лазеше нагоре по хълма, който изведнъж се озоваваше над него и след една алея с кестени се показа къщата. Спряхме в нещо като двор, изпъстрен с лехи цветя, зад постройките се виждаше хълм, по който се катереше малкото лозе на Амалия. Беше трудно да се разбере формата на тази голяма къща с големи прозорци на първия етаж. Имаше голяма централна част с хубава дъбова врата, вградена в арка под балкона точно срещу алеята, и две по-къси крила с по-скромни входове. Но не можеше да се разбере докъде стига къщата от задната страна, откъм хълма. Дворът се простираше зад гърба ми, обърнат към двете гледки, на които се бях възхищавал преди малко, на сто и осемдесет градуса, защото алеята, по която бяхме дошли, се издигаше постепенно, а пътят изчезваше надолу, без да пречи на изгледа.
	Това беше кратко впечатление, защото с високи радостни викове изникна една жена, която можеше да е само Амалия, с къси крака, доста набита, на неопределена възраст (както ми беше казала Николета, между двадесет и деветдесет), с лице като спаружен кестен, греещо от несдържана радост. Въобще церемонията на посрещането, целувки и прегръдки, срамежливо суетене, последвано веднага от ново възклицание, заглушено от ръката й, която бързо покри устата (помните ли, млади господине Ямбо, това и онова, сигурно го помните, и така нататък, с Николета зад гърба ми, която сигурно й правеше знаци с очи).
	Направо вихрушка, нямаше време да помисля или да попитам нещо, само свалихме багажа и го занесохме в лявото крило, където се беше настанила Паола с момичетата и където можех да спя и аз, освен ако не съм бил искал да се разположа в централната част, където били живели баба и дядо и където било минало детството ми, но там го държали винаги затворено, като параклис. („Ходя там често да бърша прах, и да проветрявам понякога, но само понякога, колкото да не замирише на застояло, но без да пипам стаите, за мен там е като в църква“.) Но на партера големите стаи ги държали отворени, защото там слагали ябълките, доматите и разни други хубави неща, да стоят на хладно и за да правят зимнина. И наистина, след няколко крачки в тези големи помещения се усещаше острият мирис на подправки и на плодове и зеленчуци, имаше вече и смокини, първите откъснати, и не можах да се сдържа да не опитам една и да кажа, че това дърво е направо чудо, но Амалия извика:
	— Как това дърво, тези дървета, пет са, знаете много добре, едно от друго по-хубави! — Извинявай, Амалия, бях се разсеял, ама моля ви се, с всички тия важни неща, дето са ви в главата, господин Ямбо — благодаря, Амалия, де да имах наистина толкова неща в главата, лошото е, че всичко се е изпарило, ех, една априлска сутрин и една смокиня или пет смокини за мен е все същото.
	— Гроздето вече узряло ли е? — попитах, за да се покажа с действащи мисли и чувства.
	— Гроздето е още на малки чепчици, прилича на малко детенце в корема на майка си, макар че с горещините тази година всичко узря по-рано от обикновено и дано да вали. Ще имате време да го видите гроздето, защото няма начин да не останете тук поне до септември. И така, били сте малко болен, госпожа Паола ми каза, че трябва да ви гледам и да ви храня с хубави неща. За довечера съм сготвила каквото обичахте като момче, салата, полята със зехтин, и доматен сос с парченца целина и счукан лук и всичките нужни подправки, както му е редът, и от оня хляб, дето го обичате, ония хубави залци, да си ги топите в соса. И после една ярка от моите, не от ония от магазина, дето ги угояват кой знае с какви боклуци, или пък ако искате заек с розмарин. Заек ли? Добре, заек, ей сегичка ще клъцна врата на най-хубавия, горкото хайванче, но какво да правиш, живот. Ох, божке, наистина ли Николета тръгва веднага, язък! Нищо, ще останем тука ние двамата и вие ще си правите каквото искате, аз не си навирам носа дето не ми е работа. Ще ме виждате само сутрин, като ви нося кафето с млякото, и като ядем, през останалото време ще правите каквото си знаете.
	— И така, татко — каза Николета, докато товареше багажа, който беше дошла да вземе — Солара изглежда далеч, но зад къщата има една пътечка, която води право долу в селото, като сече всичките завои на пътя. На едно място е доста стръмна, но има нещо като стъпала и после веднага си в равнината. Четвърт час, за да слезеш, и двадесет минути да се върнеш по стръмното, но винаги си казвал, че ходенето е добро за холестерола. В селото ще намериш вестници и цигари, а ако кажеш на Амалия, ще ходи тя в осем часа, тя и бездруго ходи в селото всеки ден по нейни си работи и на църква. Обаче трябва да й напишеш на едно листче имената на вестниците, и да го правиш всеки ден, защото иначе има опасност да ти носи все същия брой на „Дженте“ или „Стоп“ седем дни подред. Наистина ли не ти трябва нищо друго? Иска ми се да остана с тебе, но мама каза, че за теб ще е добре да останеш сам сред твоите стари неща.
	Николета замина. Амалия ми показа нашата стая с Паола (миришеше на лаванда). Подредих нещата си, преоблякох се в стари удобни дрехи, които намерих там, обух едни подпетени обувки, които бяха поне на двадесет години, точно като на земевладелец, и стоях половин час на прозореца да гледам хълмовете откъм страната на Ланге.


	На масата в кухнята имаше вестник от дните преди Коледа (идвали сме значи за последен път тук по коледните празници) и седнах да го прочета, докато си наливах една чаша мускат, изстуден в една кофичка с ледена вода от кладенеца. От края на ноември Обединените нации бяха разрешили употребата на сила за освобождаването на Кувейт от иракчаните, току-що бяха заминали за Саудитска Арабия първите пратки с американско оборудване, говореше се за последен опит от страна на САЩ да преговарят в Женева с министрите на Саддам и да го убедят да се изтегли. Вестникът ми помагаше да възстановя някои събития и го четях, все едно че това бяха последни новини.
	Изведнъж се сетих, че сутринта, от притесненията около заминаването, не съм ходил по голяма нужда. Отидох в банята, отлична възможност да допрегледам вестника, и от прозореца видях лозето. Порази ме една мисъл, по-точно едно старо желание: да отида по нужда сред лозите. Сложих вестника в джоба си и отворих, не знам дали случайно, или благодарение на някакъв мой вътрешен радар, една вратичка от задната страна. Пресякох много добре поддържаната зеленчукова градина. От мляскането и грухтенето, които се чуваха зад дървената ограда, разбрах, че там е птичарникът, зайчарникът и кочините. В дъното на зеленчуковата градина беше пътечката, която водеше нагоре в лозето.
	Амалия имаше право, листата на лозите бяха още малки, а зърната на чепките си бяха още ягорида. Но се чувствах в лозе, с буци пръст под износените подметки и троскот между редовете. Потърсих инстинктивно с поглед прасковите, но не ги видях. Странно, бях чел в някакъв роман, че между редовете — но трябва да ходиш бос и петите ти да са загрубели още от малък — има праскови, които растат само в лозята и се цепят, като ги натиснеш с пръст, и костилката излиза почти сама, чиста, все едно че е химически обработена, с изключение на някое дебело бяло парченце от плода, останало закачено. Можеш да ги ядеш почти без да усетиш кадифената кожица, от която ти минават тръпки по езика чак до корема. За миг усетих тръпка в долната част на корема.
	Клекнах, в пълната следобедна тишина, нарушавана само от гласовете на птиците и песента на щурците, и си свърших работата.
	Silly season. He read on, seated calm above bis own rising smell*87. Човешките същества обичат миризмата на собствените си екскременти, но не и миризмата на чуждите. Всъщност те са част от тялото ни.
	[*87 „Тъпоглави времена. Продължи да чете, спокойно настанен над собствените си лъхащи изотдолу смрадища“. — Цитат от „Одисей“ на Дж. Джойс, превод Иглика Василева.]
	Изпитвах някакво древно удовлетворение. Бавното движение на сфинктера сред цялата тази зеленина извикваше в главата ми объркани предишни преживявания. Или това е инстинктът на вида? В мен има толкова малко индивидуално и толкова много от вида (имам памет на човечество, не на човек), че може би просто изпитвах удоволствието, вече изпитано от неандерталците. Те сто на сто са имали по-малко памет от мен, не са знаели дори кой е Наполеон.
	Като свърших, се сетих, че би трябвало да се избърша с листа, това беше сигурно автоматизъм. Но носех вестника, откъснах една страница с телевизионните програми (бездруго бяха отпреди половин година, а пък и в Солара нямаше телевизор).
	Изправих се и погледнах фекалиите си. Хубава навъртяна купчинка, още димяща. Боромини. Явно стомахът ми беше в ред, защото е известно, че човек трябва да се притеснява само ако фекалиите му са много меки или пък течни.
	За първи път виждах лайното си (в града сядаш на тоалетната чиния и после веднага пускаш водата, без да гледаш). Наричах го вече лайно, както мисля, че казват хората. Лайното е най-личното и най-тайно нещо, което имаме. Останалото могат да го знаят и познават всички: изражението, погледа, жестовете. И голото ти тяло също, на морето, при лекаря, докато се любиш. Дори мислите ти, защото обикновено ги изразяваш, или пък другите ги отгатват от това как гледаш или когато показваш, че си смутен. Разбира се, има сигурно и тайни мисли (Сибила например, но после се бях издал отчасти пред Джани и кой знае дали и тя не е усетила нещо, може и да се омъжва именно заради това), но обикновено и мислите се показват.
	А лайното не. Освен за един много кратък период от живота, когато е още „ако“ и майка ти ти сменя пелените, а после си е само твое. И тъй като моето лайно в момента сигурно не е много различно от това, което съм произвеждал през отминалия си живот, ето че в този миг се сливах със самия себе си от забравените времена и преживявах за първи път нещо, което можеше да се слее с безброй други такива предишни преживявания от времето, когато като дете съм ходел да акам в лозето.
	Може би, ако се огледах внимателно, щях да открия остатъци от изсъхнало ако от онези времена и ако се ориентирах правилно, можех да открия и съкровището на Кларабела.
	Но спрях. Акото все още не беше моят липов чай — и се зачудих как може да си мисля, че ще осъществя търсенето си със сфинктера? За да се открие изгубеното време, не бива да имаш диария, а астма. Астмата е пневматична, тя е дишане (макар и затруднено и тежко) на духа: тя е за богатите, които могат да си позволят стаи, тапицирани с корк. Бедните, в нивите, не ходят „по душа“, те ходят по нужда.
	Въпреки това не се чувствах беден, чувствах се доволен, наистина доволен, по начин, който още не бях изпитал след събуждането си. Неведоми са пътищата Божии, казах си, дори когато минават през дупката на задника ти.


	Денят завърши така. Пообиколих лявото крило, видях стаята, която сигурно е на внучетата ми (голяма стая с три легла, с разхвърляни кукли и велосипеди с три колела в ъглите), в спалнята видях последните книги, които бях оставил на нощното шкафче, нищо особено важно. Не посмях да вляза в старото крило. Спокойно, трябваше да свикна с мястото.
	Ядох в кухнята на Амалия, между старите нощви и маси и столове още от времето на родителите й, с миризма на чесън от окачените на гредите плитки. Заекът беше много вкусен, а салатата си струваше цялото пътуване. Харесваше ми да топя залци в розовия сос, прошарен с петна олио, но удоволствието идваше от откритието, не от спомена. Не трябваше да чакам никаква помощ от вкусовите си рецептори, знаех го. Пих доста: виното по тези места е хубаво колкото всичките френски вина, взети заедно.
	Запознах се с животните в къщата: едно старо проскубано куче, Пипо, страхотен пазач, както отбеляза Амалия, макар че не вдъхваше особено доверие, беше сляпо с едното око и оглупяло, както изглеждаше, и три котки. Двете бяха диви и келяви, третата беше ангорска, черна, с гъста мека козина и знаеше да си иска храна, като се отъркваше глезено в панталоните ми и мъркаше нежно. Обичам всички животни, мисля (нали съм бил записан в лигата против вивисекцията?), но инстинктивната симпатия е неуправляема. Давах й най-хубавите хапки. Попитах Амалия как се казват котките, тя каза, че нямат имена, защото не били човеци като кучетата.
	Попитах мога ли да кръстя черната котка Мат у и тя каза, че мога, щом не ми стига да й викам пис-пис-пис, но изражението й говореше, че на тия от града, дори и на господин Ямбо, главите им са пълни с бръмбари.
	Бръмбарите и щурците (истинските) вдигаха голям шум навън и излязох на двора да ги послушам. Погледнах небето, като се надявах да различа познати фигури. Съзвездия, това са съзвездия за астрономически олтар. Разпознах Голямата мечка, но като нещо, за което съм слушал много да се говори. Бях дошъл чак тук, за да разбера, че енциклопедиите имат право. Rede in interiorem hominem и ще намериш „Ларус“.
	Казах си: „Ямбо, ти имаш книжна памет. Не от неврони, а от страници. Може би един ден ще измислят някоя електронна дяволия, която да дава възможност на компютъра да се разхожда сред страниците, написани от началото на света до днес, и да минава от една на друга само с едно натискане на мишката, без вече да разбираш къде се намираш и кой си ти, и тогава всички ще са като теб“.
	В очакване на всичките тези другари по нещастие отидох да спя.
	Едва бях заспал и чух някой да ме вика. Викаше ме на прозореца, с едно настоятелно и провлечено „псст, псст“. Кой можеше да ме вика отвън, залепен на капаците? Отворих ги рязко и видях в нощта да се отдалечава една белезникава сянка. Както ми обясни Амалия сутринта, било бухал: когато къщите са необитаеми, тези птици обичали да живеят в подземията или в улуците, но щом усетели хора наблизо, сменяли убежището си. Жалко. Защото този бухал, изчезващ в нощта, ме беше накарал да почувствам отново онова, което бях нарекъл пред Паола тайнствен пламък. Този бухал, или някой от неговата общност, явно ми принадлежеше, будел ме е и през други нощи, и през други нощи е изчезвал в мрака, смешен и недодялан. Недодялан? И тази дума нямаше как да съм я прочел в енциклопедиите. Значи идваше ми отвътре, от едно време.
	Спах неспокойно и по едно време се събудих от силна болка в гърдите. Най-напред помислих, че е инфаркт — знае се, че така започва — после станах и без да мисля, отидох да извадя лекарствата, които ми беше дала Паола, и взех един малокс. Малоксът е за гастрит. Гастритна криза се получава, когато човек е ял нещо, което не бива. Всъщност просто бях ял много: Паола ми беше казала да се сдържам, докато тя беше край мен, ме пазеше като куче пазач, сега трябваше да се науча да се пазя сам. Амалия нямаше да ми помогне, според селското разбиране да ядеш много е винаги добре, човек е зле само когато няма какво да яде.
	Колко неща трябваше да науча още.


>>	6. „Най-новата енциклопедия Мелци“

	Слязох в селото. На връщане стръмното уморява доста, но беше хубава и освежаваща разходка. Добре, че бях взел няколко картона „Житан“, защото тука имат само „Марлборо Лайт“. Селски хора.
	Разказах на Амалия историята с бухала. Не се засмя, като й казах, че съм помислил, че е призрак. Стана сериозна.
	— Бухалите не, те са добри животни и не сторват никому нищо. Но горе — сочеше към Ланге, — горе още има магесници. Какво са магесниците ли? Направо ме е страх да кажа, но вие трябва да го знаете, баща ми, Бог да го прости, все ви разправяше тези истории. Бъдете спокоен, те няма да дойдат тука, те ходят да плашат простите селяни, не господата, които може да знаят точните думи, за да ги накарат да побегнат с щръкнали от страх коси. Магесниците са зли жени, които бродят нощем. А пък ако има мъгла или буря, още по-добре, тогава се чувстват в свои води.
	Не поиска да ми каже друго, но спомена за мъгла и я попитах има ли още много мъгла.
	— Много ли? Богородичке, колкото искаш, че и отгоре. Понякога не се вижда от моята врата до началото на уличката, ама какво приказвам, оттука не виждам дори къщата, а ако вечер има някой вътре, едвам се забелязва светлинката от прозореца, и е като от свещ. А пък и да не стигне дотука, да видите само какво е към хълмовете. Донякъде не се вижда нищо, после се появи нещо, някое магаре, някоя църква, и после пак бяло и бяло — и отзад. Все едно че горе са излели кофа мляко. Ако сте още тука през септември, ще я видите, то тука мъгла има винаги, освен от юни до август. Долу в селото живее Салваторе. Неаполитанец е, дойде да работи тука преди двайсет години, при тях, знаете, е голяма беднотия, и още не е свикнал, казва, че при тях времето е хубаво и на Водици. Да знаете колко пъти се е губил из нивята и без малко да падне в потока, и ходиха да го търсят нощем с фенерчета. Е, може и да са добри хора, нищо не казвам, ама не са като нас.
	Цитирах наум:
P>
	И погледнах към долината: беше изчезнало
	всичко! залято! Голямо равно море,
	сиво, без вълни, без бряг, едноцветно.

	И едва се долавяше, тук-там, странният
	звук на слаби диви крясъци:
	птици, изгубени сред този пуст свят.

	А високо в небето скелети на бук,
	като окачени, и видения на руини,
	и мълчаливи убежища на постници.*
	[* Дж. Пасколи, „В мъглата“ („Nella Nebbia“), из ранните му стихотворения („Primi Poemetti“, 1897). — Бел. NomaD.]
P$
	Но засега руините и убежищата на постниците, които търсех, ако ги имаше, си бяха там, под яркото слънце, но пак невидими, защото мъглата я носех вътре в себе си. Или пък трябваше да ги търся в сенките? Моментът беше дошъл. Трябваше да вляза в централното крило.
	Казах на Амалия, че искам да отида там сам, тя поклати глава и ми даде ключовете. Изглежда, че стаите са много и Амалия ги държи всичките заключени, защото не се знае дали не обикалят лоши хора. И така, тя ми даде една връзка ключове, големи и малки, някои ръждясали, и ми каза, че тя ги знае всичките наизуст, но щом толкова съм искал да отида сам, трябвало да ги пробвам един по един. Все едно, че ми каза: „Хайде, дръж, след като още се инатиш като дете“.
	Сигурно беше влизала рано сутринта. Предишния ден капаците бяха затворени, а сега бяха притворени, колкото да влиза светлина в коридорите и стаите и да вижда човек къде стъпва. Макар че Амалия проветряваше от време на време, миришеше на застояло. Не беше неприятно, все едно че мирисът идваше от старите мебели, от гредите на тавана, от белите платна, които покриваха мебелите (не трябваше ли някъде да е седнал Ленин?)
	Хубаво приключение, пробвах ключовете един след друг, все едно че бях главният надзирател на затвора в Алкатраз. Стълбата водеше до едно помещение, нещо като преддверие, добре обзаведено, с креслата на Ленин и няколко ужасни пейзажа, рисувани с маслени бои, в стил деветнадесети век, сложени в хубави рамки. Още не познавах вкуса на дядо, но Паола ми го беше описала като любопитен колекционер: не е възможно да е харесвал такива цапаници. Явно бяха семейни картини, може би художествени упражнения на някой прадядо или някоя прабаба. Между другото, в полусянката на преддверието едва се забелязваха, бяха като петна на стените, може би трябваше да си стоят там всичките.
	От едната страна на залата се излизаше на единствения балкон на фасадата, а от другата имаше два коридора, които минаваха през задната част на къщата, широки и мрачни, със стени почти напълно покрити със стари цветни щампи. В десния коридор имаше репродукции от „Imagerie d’Epinal“, представящи исторически събития, Bombardement d’Alexandrie, Siège ed bombardement de Paris par les Prussiens, Les grandes journées de la Révolution Française, Prise de Pékin par les Alliées, а други бяха испански, поредица малки чудовищни същества Los Orrelis, една Coleccion de monos filarmonicos, един Mundo al revés и две алегорични стълби, с различните възрасти от живота на човека, едната за мъжете, а другата за жените, люлката и децата с проходилката на първото стъпало и после, все нагоре до средната възраст, хубави усмихнати хора върху олимпийска стълбичка; след това бавното слизане на все по-стари хора, които на последното стъпало са превърнати, както искал Сфинксът, в трикраки същества с два тънки треперещи крака и бастун, до образа на чакащата смърт.

	{img:loana_005_allegoria_vitae.jpg}

	Първата врата водеше към голяма едновремешна кухня с голяма готварска печка и огромно огнище, в което още висеше на верига меден котел. Всички предмети бяха от други времена, може би наследени още отпреди времето на дядо ми. Всичко беше вече антиквариат. През прозрачните стъкла на бюфета виждах чинии на цветя, кафеничета, чаши за мляко с кафе. Инстинктивно потърсих поставката за вестници — значи знаех, че съществува. Беше там, закачена в един ъгъл до прозореца, от пирографирано дърво, с големи греещи макове на жълт фон. Тъй като по време на войната не е имало дърва и въглища, кухнята е била сигурно единственото отоплявано място и кой знае колко вечери съм прекарал в тази стая…
	Следващата стая беше банята, в стар стил и тя, с огромна метална вана и извити кранове. Умивалникът беше голям като купол. Опитах се да пусна водата и след поредица пукания и гъргорения потече жълтеникава струя — избистри се чак след две минути. Тоалетната чиния и казанчето ми напомняха баните в Терме Реали от края на деветнадесети век.
	Последната врата след банята водеше в стая с малко мебели от зеленикаво дърво, декорирани с пеперуди, и легълце, в което на възглавницата беше подпряна една кукла Ленчи, предвзета толкова, колкото може да е една парцалена кукла в стил двадесети век. Със сигурност това беше стаята на сестра ми, както показваха няколко роклички в един шкаф, но изглежда, бяха махнали от нея повечето мебели и я бяха затворили завинаги. Миришеше само на влага.
	След стаята на Ада коридорът завършваше с шкаф в дъното: отворих го, усещаше се още силен мирис на камфор и вътре бяха добре подредени бродирани чаршафи, завивки и един юрган.
	Върнах се по коридора до преддверието и тръгнах по лявата му част. Тук по стените бяха окачени немски щампи, много ценни като изработка, Zur Geschichte der Kostüme, пищни жени от Борнео и красиви хавайки, китайски мандарини, неаполитански рибари и римски разбойници с пушките си с къси цеви, испанци от Сеговия и Аликанте, но и исторически костюми, византийски императори, папи и рицари от Средновековието, тамплиери, дами от четиринадесети век, търговци евреи, улани, гренадири от Наполеоновата войска. Немският гравьор беше хванал всеки от изобразените с дрехата му за специални случаи, така че не само властниците се представяха, натежали от украшения, с оръжия с гравирани дръжки, с парадни брони и богато украсени далматики, но и последният бедняк от Африка и човекът от народа без пукната пара бяха изобразени с пъстри шалове, завързани на кръста, с шапки с пера и шарени тюрбани.

	{img:loana_006_templieri.jpg}

	Може би преди да ги видя в многобройните приключенски романи, съм разглеждал това пъстро множество от раси и народи на земята по щампите, сложени в рамки и подредени в редица, много от тях вече избледнели с годините от слънчевата светлина, която ги беше превърнала в моите очи в израз на екзотичното. „Раси и народи на земята“, повторих си на глас и помислих за космата вулва. Защо ли?


	Първата врата беше на трапезарията, която се свързваше, в дъното, с преддверието. Два бюфета имитация на мебел от четиринадесети век, с кръгли и преплетени пъстроцветни стъкла на вратичките, няколко стола тип Савонарола точно като във филма „Cena delle Beffe“ и един абажур от ковано желязо, висящ отвесно над масата. Казах си „петел с паста реале“, но не знаех защо. После попитах Амалия защо в кухнята на масата трябва да има петел с паста реале и какво е паста реале. Тя ми обясни, че на Коледа, всяка година, която нашият Господ Бог изпращал на земята, на коледния обяд се ядяло петел със сладка и люта горчица, а преди това паста реале, което било малки жълти тестени топчета, сварени в бульона от петела, които направо се топели в устата.
	— Колко беше вкусна тази паста реале, жалко, че не я правя вече, може би защото изгониха краля, горкият човек и той, иска ми се да ида да кажа две думи на Дучето!
	— Амалия, Дучето го няма вече, и това го знаят дори и онези, които са си загубили паметта…
	— Аз от политика не разбирам, ама знам, че един път го махнаха, пък после се върна. Казвам ви, той си стои и чака някъде и един ден знае ли човек… Както и да е, господин дядо ви, Бог да го прости, държеше много на петела и на паста реале, че без тях каква Коледа щеше да е.


	Петел и паста реале. Извикаха ги в паметта ми формата на масата и абажурът, който сигурно е осветявал тези блюда в края на декември. Както в играта „Мишена“: маса трябва да се свърже със стол, или с трапеза, или със супа. На мен ми напомняше паста реале, пак по асоциация.
	Отворих вратата на другото помещение. Беше семейна спалня и за миг се поколебах дали да вляза, сякаш беше забранено място.
	Очертанията на мебелите ми изглеждаха огромни в полумрака, а голямото легло с балдахин приличаше на олтар. Може би това беше спалнята на дядо, в която не биваше да стъпваме? Тук ли е умрял, стопен от мъка? И аз дали съм бил тук, за да се простя с него?
	И следващата стая беше спалня, но с мебели от неопределено време, някакъв псевдобарок, без ъгли, само извивки, извити бяха и страничните врати на гардероба с огледало и на скрина. Тук ми се сви стомахът, както в болницата, когато видях снимката на родителите си от деня на сватбата им. Тайнственият пламък. Когато се бях опитал да обясня на доктор Гратароло какво усещам, той ме беше попитал дали е като екстрасистула. Може би, отговорих, но придружено от някаква топлина, която се качва към гърлото — е, тогава не е, каза Гратароло, екстрасистулите не са такива.

	{img:loana_007_edna_kniga.jpg}

	Всъщност видях една книга, малка, подвързана с кафява кожа, върху мраморния плот на дясното нощно шкафче и отидох направо да я разгърна, като казвах: „riva la filotea“*88, „иде филотея“, все едно да кажеш на диалект, че пристига… какво? Усетих, че тази тайна ме е придружавала с години, с въпроса на диалект (но говорел ли съм на диалект?) „Иде? Какво е това, дето иде?“ Какво може да е това, което пристига… жица? Тролей, трамвай, който върви нощем, някаква мистериозна въжена линия?
	[*88 Игра на думи: „riva“ може да означава на диалект „идва, пристига“, „filo“ значи жица.]
	Отворих книгата с чувството, че върша светотатство, и се оказа „Филотея“, написана от миланския свещеник Джузепе Рива, от 1888 г.: сборник с молитви, благочестиви разсъждения, със списък на празниците и календар на светците. Книгата вече почти се беше разпаднала и листовете се отделяха, щом ги пипнеш. Събрах я с благоговение (все пак работата ми е да се отнасям внимателно със старите книги) и видях, че на гърба е отпечатан червен знак, с надпис със златни, вече избледнели букви: „Рива Филотея“. Явно това беше нечий молитвеник, който никога не съм посмял да разгърна; двусмисленият надпис, в който не са отделени името на автора от заглавието, ме е предупреждавал за неизменното пристигане на някакъв тайнствен дилижанс, закачен с рога за електрическите жици.
	После се обърнах и видях, че от двете извити страни на скрина има две вратички: спуснах се да отворя дясната, сърцето ми биеше ускорено, огледах се, сякаш се страхувах, че някой може да ме наблюдава. Вътре имаше три рафтчета, и те извити, но празни. Чувствах се притеснен, все едно че бях откраднал нещо. Може би ставаше дума за кражба от едно време: идвал съм да гледам тези полички, защото може би тук е имало нещо, което не е бивало да пипам или да виждам, и съм го правел тайно. Вече бях сигурен, че е така, почти като полицейско заключение: това беше стаята на родителите ми, „Филотея“ беше молитвеникът на майка ми, на тази поличка в шкафчето, където съм идвал да пипам, е имало нещо много лично, знам ли какво, може би стари писма, или портфейл, или пликове със снимки, които не е можело да сложат в семейния албум…
	Но ако това беше стаята на родителите ми, тъй като Паола ми беше казала, че съм се родил тук, на село, това беше стаята, в която съм дошъл на този свят. Да не си спомня човек стаята, в която е роден, е нормално, но тази, за която години наред са ти казвали, че си роден тук, на това голямо легло, където понякога нощем си искал да спиш между мама и татко, където кой знае колко пъти, вече отбит, си искал да вдъхнеш отново мириса на гръдта, която те е кърмила, тази стая би трябвало да остави поне някаква следа в проклетите ми мозъчни полукълба. Не, и в този случай тялото ми беше запазило само спомена за някои жестове, повтаряни многократно, и толкова. Все едно да кажем, че ако поискам, бих могъл да повторя смукателните движения на устата, която лапва зърното на гръдта, но всичко би свършило дотук, без да мога да кажа чия е гръдта, нито какъв е вкусът на млякото.
	Има ли смисъл да си се родил, след като после не си го спомняш? И, ако говорим технически, родил ли съм се въобще някога? Казваха го другите, както обикновено. Доколкото знаех, бях роден в края на април, на шестдесет години, в една болнична стая.
	Господин Пипино, роден старец и умрял дете. Каква беше тази история? И така, господин Пипино се родил от една зелка на шестдесет години, с хубава дълга бяла брада, започва поредица от приключения, той се подмладява по малко с всеки ден, докато става младеж, после дете, после сукалче и умрял, когато проплакал за пръв (или за последен) път. Сигурно съм чел тази история в някоя книжка от детството ми. Не, не е възможно, щях да съм я забравил като всичко останало, може да съм я видял цитирана, като съм бил на четиридесет, в някоя история на детската литература — не знаех ли всичко за детството на Виторио Алфиери, а нищо за моето?
	Във всеки случай трябваше да се впусна в преоткриването на всичко за мен тук, в сянката на тези коридори, поне за да мога да умра в пелени, като видя накрая лицето на майка си. О, Боже, а ако издъхна, докато гледам лицето на някоя дебела кърмачка с мустаци като на училищна директорка? Гарсия л’Орка*89.
	[*89 Игра на думи: _l’orka_ (ит.) — чудовище.]


	В дъното на коридора, след една пейка под последния прозорец, имаше две врати, едната в дъното, а другата отляво. Отворих вратата отляво и влязох в един обширен строг кабинет. Махагонова маса с голяма зелена лампа, като в националната библиотека. Светлината влизаше през два прозореца с цветни стъкла, които гледаха към задната част на лявото крило, към може би най-тихата и изолирана част на къщата, и от тях се разкриваше невероятна гледка. Между прозорците висеше портретът на възрастен господин с бели мустаци, застанал така, сякаш позира на някой селски Надар*90. Невъзможно беше фотографията да е била тук, докато дядо е бил още жив, нормален човек не би държал пред очите си собствения си портрет. Не беше възможно да са я сложили и родителите ми, тъй като дядо беше умрял след тях и именно от скръб поради тяхната гибел. Може би вуйчо и вуйна, след като са продали къщата и нивите, са превърнали стаята в гробница. И наистина, нищо не показваше, че тук е било работно място, обитавано място. Голотата на стаята беше погребална.
	[*90 Феликс Надар (1820–1910): френски фотограф, карикатурист и писател.]
	На стените имаше друга серия от Images d’Epinal, с безброй войници в сини и червени униформи, пехотинци, кирасири, драгуни, зуави.

	{img:loana_008_voinici.jpg}

	Порази ме библиотеката, и тя от махагон, беше на трите стени, но и тя всъщност празна. Върху някои от полиците имаше по две-три книги, за украса, точно както правят лошите архитекти, които осигуряват на клиента си малко фалшива култура, като оставят място за вази „Лалик“, за африкански фетиши, сребърни подноси, кристални шишета. Но тук липсваха дори тези скъпи дреболии: само стари атласи, купчина френски списания с патинирана хартия, „Най-новата енциклопедия Мелци“ от 1905 г., френски, английски, немски и испански речници. Не беше възможно дядо, книжар и колекционер, да е живял с една празна библиотека. И наистина, ето на една от полиците, в посребрена рамка, снимка, направена явно от единия от ъглите на стаята, докато слънцето влиза през прозореца и огрява писалището: дядо, седнал, малко изненадан, по риза, но с жилетка, почти напъхан между два купа книжа, затрупали масата. Библиотеките зад него са пълни с книги, до книгите се виждат купчини вестници, натрупани безредно. В ъгъла на пода се виждат други купища, може би списания, и кутии, пълни с други книжа, сякаш наслагани там просто за да не се хвърлят. Ето, така трябва да е изглеждала стаята на дядо, когато в нея се е живеело, складът на един спасител на всякакви печатани материали, които други хора биха изхвърлили на боклука, трюмът на призрачен кораб, пренасящ забравени документи от едно море до друго, място, където ще се изгубиш, ако решиш да разровиш всеки куп. Къде бяха отишли всички тези чудеса? Явно вандали, изпълнени с уважение, бяха махнали и изхвърлили всичко, което създава безпорядък. Дали са продали всичко на някой вехтошар? Може би след това прочистване не съм искал вече да виждам тези стаи, може би заради това съм искал да забравя Солара. И все пак сигурно в тази стая, година след година, съм прекарвал часове с дядо в търсене на кой знае какви чудеса. Нима и тази опорна точка от моето минало ми е отнета?
	Излязох от кабинета и влязох в стаята в дъното на коридора, много по-малка и не така строга: по-светли мебели, направени може би от някой местен дърводелец, които е трябвало да са достатъчни за едно момче. Малко легло в ъгъла, много полици, празни, с изключение на една редица красиви червени подвързии. Върху ученическа масичка, добре подредена, с черна папка в средата, имаше друга зелена лампа и един стар екземпляр от латинския речник „Кампанини Карбони“. На едната от стените висеше, закован с два пирона, друг образ, който предизвика у мен нов тайнствен пламък. Беше корицата на музикална партитура или реклама на плоча, „Бих искал да летя“, но знаех, че е свързана с един филм. Познах Джордж Формби, конската му усмивка, знаех, че пее, с акомпанимент на укулеле, й го виждах как се забива с един вече неуправляем мотор в купа слама и как излиза от другата страна, сред летящи и кудкудякащи кокошки, а в ръката на полковника, седнал в коша на мотора, пада едно яйце, и после виждах Формби да пропада отвесно с аероплан от други времена, в който е попаднал по погрешка, после да се издига нагоре и да пропада отново отвесно — о, колко смешно, направо да се пръснеш от смях, почти извиках: „гледах го три пъти, гледах го три пъти“. „Най-смешното кино, което съм гледал“, повтарях си, и казвах „кино“, както явно се е казвало тогава, или поне така се е казвало на село.

	{img:loana_009_vorrey_volare.jpg}

	Със сигурност това беше моята стая, спалня и работно място, но с изключение на малкото неща, беше гола, все едно стаята на някой голям поет в родната му къща, предлагат ти я на входа, а вътре е подредена така, че да те накара да усетиш дъха на неизбежната вечност. Тук са били написани „Песен през август“, „Одата за Термопилите“, „Елегията на умиращия лодкар“… А той, Великият? Него го няма вече, угаснал на двадесет и три години от невярна болест, и вижте пианото, още отворено, както го е оставил Той, в последния ден, който е прекарал на тази земя, виждате ли? Върху клавиша на централното „ла“ има още следа от петното кръв, капнало от бледите му устни, докато е свирел „Прелюдия на капката“. Само тази стая помни краткия му земен път, и него, наведен над изстраданите си писания. А писанията? Те са заключени в библиотеката на Римския колеж и могат да се видят само със съгласието на Дядо му. А Дядо му? Умрял е.
	Ядосах се много. Върнах се в коридора, показах се на прозореца и извиках Амалия. Как е възможно, попитах я, в тези стаи да ги няма нито книгите, нито другите неща, а в моята стая да не намирам играчките си?
	— Ама господин Ямбо, вие живеехте в тази стая, когато бяхте ученик, на шестнайсет-седемнайсет. Как искате да са там играчките ви? И как така ви идват наум сега, след петдесет години?
	— Зарежи. А кабинетът на дядо? Трябва да е бил пълен с какви ли не неща. Къде са сега?
	— Горе на тавана, всичко е на тавана. Помните ли тавана? Прилича на гробище, на мен ми става мъчно, като се кача там, и ходя само за да слагам панички с мляко. Защо ли? Ами защото така мамя трите котета да се качат горе и като са там, гонят мишките и ги ловят. Това беше идея на господин дядо ви; на тавана има много книги и мишките трябва да се гонят, защото нали знаете, на село, каквото и да правиш… Докато вие си растяхте, нещата отиваха едно по едно на тавана, като куклите на сестра ви. А после, когато вуйчо ви и вуйна ви взеха да пипат тука, е, не искам сега да приказвам, ама можеше поне да оставят нещата както си бяха. Нищо, както като се разтребва за празниците. Хайде всичко на тавана. Естествено беше този етаж, където сте сега, да заприлича на гробище, и когато вие се върнахте с госпожа Паола, на никого не му се искаше да се занимава, затова отидохте да живеете в другото крило, то е по-бедно, но е по-лесно да се държи подредено, и госпожа Паола го оправи и подреди…
	Ако бях очаквал да открия в голямото крило пещерата на Али Баба с всичките делви и амфори, пълни с жълтици, с диаманти, големи като лешници, и килимчета, готови да полетят, бяхме сбъркали всичко, аз и Паола. Стаите със съкровищата бяха празни. Може би трябваше да отида горе на тавана и да донеса долу всичко, което открия там, за да ги възстановя в предишния им вид? Да, обаче трябваше да си спомня как са изглеждали преди, а пък нали цялата тази работа я правех именно за да си спомня.
	Върнах се в кабинета на дядо и забелязах, че на масичката в ъгъла има грамофон. Не от старите, с фуния, а по-нов. По дизайна можеше да се предположи, че е от петдесетте години, само за плочи седемдесет и осем оборота. Значи дядо е слушал плочи? Дали ги е събирал като всички останали неща? И къде ли са? И те ли са на тавана?
	Започнах да прелиствам френските списания. Бяха луксозни, цветни, страниците им приличаха на миниатюри, с украсени полета и цветни илюстрации в стила на прерафаелитите, с бледи дами, които разговарят с рицари на Светия Граал. И после разкази и статии, и те в рамки с преплетени лилии, със страници, посветени на модата, вече в стил ар деко, с дами с източени форми, късо подстригани, с рокли от шифон или бродирана коприна с ниска талия, гол врат и дълбоко изрязани на гърба, с устни като кървяща рана, с дълги цигарета, от които се вие лениво синкав дим, с шапчици с воалетки. Тези второстепенни художници са знаели как да нарисуват аромата на пудра.

	{img:loana_010_frenski_spisania.jpg}
	{img:loana_011_frenski_spisania.jpg}

	В списанията се редуваше носталгичното връщане към току-що отминалия стил либерте с модерното в момента, или пък позоваването на тази малко необичайна хубост придаваше благородна патина на предложенията на бъдещата Ева. Но погледът ми се спря върху една незначителна Ева, извън модата, и сърцето ми заби ускорено. Не беше тайнственият пламък, а хубаво и силно сърцебиене, потръпване от тъга, по сегашното.
	Беше женски профил, с дълги златни коси и забулено излъчване на паднал ангел. Изрецитирах наум:
P>
	И сякаш дълги бледи лилии умират
	в ръцете ти като свещи навек изгаснали
	и пръстите ти нежни с дъх от болка разпнат
	трошици отмаляла немощност събират.
	И от одеждите ти светли се излъчва страстен зов
	за страдане и за любов.*
	[* Рене Вивиен (1877–1909), стихотворението „Любимата“ („A la femme aimée“, 1923). — Бел. NomaD.]
P$
	Господи, този профил го бях виждал със сигурност като дете, като момче, като юноша, може би и на прага на зрялата си възраст, и се беше запечатал в сърцето ми. Това беше профилът на Сибила. Значи съм познавал Сибила от незапомнени времена и преди месец, в кабинета си, просто я бях разпознал отново. Но това, че я бях разпознал, вместо да ме изпълни с радост и да ме тласне към нова нежност, беше сбръчкало душата ми. Защото в този миг си давах сметка, че като бях видял Сибила, просто бях дал живот на образа от една рисунка от детството си. Може би е станало така и когато съм я срещнал за пръв път: веднага съм я възприел като предмет на любовта, защото образът от тази картина е бил предмет на любовта. После, като я видях отново след събуждането си, съм приписал на нас двамата една история, за която съм мечтал, когато съм ходел с къси панталонки. Нима между мен и Сибила не е имало нищо друго освен този профил?
	А ако нищо друго, освен това лице, не е съществувало между мен и всичките жени, които съм познавал? Ако съм преследвал единствено лицето, което съм видял в кабинета на дядо си? Изведнъж търсенето, което предприемах в тези стаи, придобиваше друг смисъл. Не беше само опит да си спомня какво е било, преди да напусна Солара, а и да разбера защо съм направил всичко, което съм направил след Солара. Но дали наистина беше така? По-спокойно, казвах си, в крайна сметка видя един образ, който извика в мисълта ти жена, която си срещнал вчера. Може би този образ ти напомня Сибила само защото и тя е крехка и руса, а на друг би напомнил кого ли не. Грета Гарбо например, или момичето от съседната къща. Ти си още превъзбуден и като онзи от вица (беше ми го разказал Джани, като му казвах за теста в болницата) виждаш все оная работа във всички мастилени петна, които ти показва докторът.


	Стига със списанията, щях да ги разгледам после. Веднага бях привлечен от „Най-новата енциклопедия Мелци“ от 1905 г., с 4260 гравюри, 78 таблици, 1050 портрета, 12 хромолитографии, издателство „Антонио Валарди“, Милано. Щом я разгърнах и видях пожълтелите страници с шрифт осем и малките фигурки в началото на най-важните думи, веднага потърсих това, което знаех, че ще намеря. И наистина, ето я, страницата с всички видове мъчения: варене в кипваща вода, разпъване на кръст, шиповете, с жертвата, изправена на крака и после блъсната да падне на задника си върху възглавница с остри железни шипове, огънят, с горене на стъпалата, нажежената решетка, заравяне в земята, изгаряне на клада, разтягащо колело, дране, шиша, триона, жестока пародия на представление на фокусник, с осъдения, сложен в сандък, и двамата палачи с голям назъбен трион, с тази разлика, че тук човека вътре наистина го разрязваха на две, изкормяне, почти като предишното мъчение, само че тук един дълъг нож, задвижен от лост, трябваше да разреже нещастника по дължина, и после влачене, с жертвата, вързана за опашката на кон, стягане на краката в менгеме, и най-впечатляващото от всички — набиване на кол, а тогава сигурно не са знаели нищо за гората от набити на кол и запалени, на чиято светлина вечерял войводата Дракула, и така нататък, тридесет вида мъчения, едно от друго по-ужасяващи.

	{img:loana_012_mychenia.jpg}

	Мъченията… Като затворя очи, веднага след като бях попаднал на тази страница, бих могъл да ги изброя едно по едно и кроткият ужас, спокойната възбуда, които изпитвах, бяха мои усещания от този момент, не усещанията на друг, когото вече не познавах.
	Кой знае колко дълго съм разглеждал тази страница. Но и другите, някои цветни (и стигах до тях дори без да вървя по азбучен ред, сякаш следвах паметта на пръстите си); гъбите, дебелички, а най-красиви бяха отровните, златиста крастава гъба с червена шапчица, напръскана с бели точки, отровножълта мухоморка, бяла пърхутка, розовката, като дебела устна, разтеглена в гримаса, печурка, гълъбка, сърнела, манатарка. После вкаменелостите: мегатерий, мастодонт и моа; и старинните музикални инструменти (рамзинга, олифант, лютня, гъдулка, солова арфа и соломонова арфа); знамената на целия свят (със страни, които се казваха Китай и Кохинхина, Малабар, Конго, Табор, Маратс, Нова Гранада, Сахара, Самоа, Сандвичеви острови, Влахия, Молдавия); превозните средства като омнибус, файтон, фиакър, ландо, купе, кабриолет, едноместна двуколка, дилижанс, етруска каруца, бига, носилка за слон, волска кола, каляска, паланкин, летика, шейна, гальота; морски плавателни съдове (а пък аз си мислех, че съм научил от кой знае какви разкази за морски приключения, думи като бригантина и бизанмачта, утлегар, марс, фокмачта, гафел, рея, бомбрамстенга)… И още, старинни оръжия: боздуган, меч, ятаган, кама, сабя, алебарда, аркебуза, бомбарда, стенобитна машина, катапулт.
	Това беше първата енциклопедия в живота ми и сигурно съм я прелиствал дълго. Краищата на страниците бяха захабени, много думи бяха подчертани, понякога отстрани се появяваха бързи бележки, написани с детски почерк, най-вече за преписването на трудни термини. Тази книга беше използвана до припадък, четена и препрочитана, и мачкана, и много листове бяха вече почти откачени.
	Тук ли се бяха формирали моите знания? Надявам се не, разсмях се, като започнах да чета някои рубрики и именно най-подчертаваните:
	Платон. _Проч. гръцки фил., най-великият от философите в древността. Бил уч. на Сократ, излага неговото учение в своите „Диалози“. Събрал колекция от красиви и ценни ант. домашни предмети. 429–347 пр.Хр._
	Бодлер. _Парижки поет, екстравагантен и изкуствен в изкуството си._


	Явно човек може да се освободи и от лошо образование. После съм пораснал на години и по знания и в университета съм прочел почти целия Платон. Никой друг не ми е потвърдил, че бил събрал колекция от красиви и ценни антични домашни предмети. А ако е вярно? И ако за него това е било най-важното нещо, а останалото е вършел, за да си изкарва хляба и за да си позволи охолен живот? Всъщност мъченията са съществували, не мисля, че се учат в учебниците по история, които се използват в училищата, и това е лошо, трябва да знаем от какво тесто сме ние, потомците на Каин. Значи аз съм израснал с мисълта, че човекът е непоправимо зъл и че животът е разказ, пълен с крясъци и гняв? Затова ли Паола казваше, че съм повдигал рамене, когато умирали един милион деца в Африка? Нима „Най-новата енциклопедия Мелци“ ме е изпълнила със съмнения към природата на човека? Продължавах да я разгръщам:
	Шуман (Роб.). _Проч. немски копм. Написал „Раят“ и „Пери“, много симфонии, кантати и т.н. 1810-1856_ — (Клара). _Прочута пианистка, вдовица на посл. 1819–1896._


	Защо вдовица? През 1905 г. и двамата са били мъртви от доста време, нима се казва, че Калпурния е била вдовицата на Юлий Цезар? Не, тя е била жена му, макар че го е надживяла. Защо само Клара е вдовица? Мили Боже, „Най-новата енциклопедия Мелци“ се е интересувала и от клюки, а след смъртта на мъжа си, а може би дори и преди това, Клара е имала връзка с Брамс. Посочени са датите (Мелци, като Делфийския оракул, не казва и не крие, а загатва), Роберт е умрял, когато тя е била само на тридесет и седем години и й е било отредено да живее още четиридесет. Какво е трябвало да прави на тези години хубавата и прочута пианистка? Клара принадлежи на историята като вдовица и Мелци регистрира този факт. Как ли съм разбрал после историята на Клара? Може би защото Мелци е разпалил любопитството ми по повод на „вдовицата“. Колко думи знам, защото съм ги научил? Защо зная все още, с абсолютна сигурност и напук на мозъчната си буря, че столицата на Мадагаскар е Антананариво? Там съм срещнал думи, които имат дъх на магическо заклинание: блюдолизец, весталка, дамаскин, едикт…


	Прелистих атласите: някои бяха много стари, още отпреди войната от 1914–1918 г. и от войната в Африка, сиво-синкави на цвят, имало е още немски колонии. Явно през живота си съм разглеждал много атласи — нали току-що видях един Ортелиус? Но там някои екзотични имена навяваха нещо много познато и скъпо, сякаш от тези книги трябваше да тръгна, за да стигна до други. Какво свързваше детството ми с Deutsch-Ostafrika, с Niderlandisch-Indie и най-вече със Занзибар? Значи нямаше съмнение, че там, в Солара, всяка дума извиква друга. Дали щях да стигна по тази верига до последната дума? Коя е тя? „Аз“?


	Върнах се в стаята си. Струваше ми се, че знам без никакво колебание едно нещо. В речника „Кампанини Карбони“ не съществува думата лайно. Как се казва на латински? Как е възклицавал Нерон, когато, за да закачи някоя картина, си е удрял пръста с чука? Qualis artifex pereo ли? Като съм бил момче, това със сигурност са били сериозни проблеми и официалната култура не е давала отговор. Тогава се е прибягвало до неучебни речници, мисля. И ето наистина, в „Мелци“ има лайно, лайнар, лайнян, лайнянка — „лепкава смес за махане на космите, използвана най-вече от евреите“ — сигурно съм се питал какви косми са имали евреите. Сякаш ми светна в главата и чух глас: „Домашният ми речник казва, че курва е жена, която продава себе си“. Някой, някой съученик беше открил в друг речник това, което го няма дори в „Мелци“, в ушите ми е звучала забранената дума в полудиалектна форма и сигурно дълго съм разсъждавал върху това „продава себе си“. Какво толкова забранено може да е имало в продаването, как да кажем, без продавач и без счетоводител? Ясно е, проститутката от предпазливия речник е продавала себе си, но моят информатор е превел това наум по единствения начин, който за него е имал смисъл на злобен намек, като онова, което е слушал вкъщи: „А, хитра е тая жена, цялата търговия си я върти сама…“
	Дали виждах нещо, мястото, момчето? Не, появяваха се сякаш само фрази, поредици от думи, написани в разказ, който съм чел някога. Flatus vocis.
	Подвързаните книги не можеше да са мои. Със сигурност ги бях поискал от дядо, или вуйчо ги беше пренесъл тук от кабинета на дядо, за да украсят стаята. По-голямата част бяха cartonnes от Collection Hetzel, всичките произведения на Жул Верн, подвързани в червено, със златни ръбове… Може би съм научил френски тъкмо с тези книги, и в тях също веднага намирах най-забележителните илюстрации, капитан Немо, който вижда огромния октопод през люка на „Наутилус“, въздушния кораб на Робур Завоевателя, накичен с технологически вимпели, балона, който пада над Тайнствения остров. (_Издигаме ли се? — Не, напротив. Слизаме! — По-лошо, господин Сайръс! Падаме!_*), огромния снаряд, изстрелян към луната, пещерите в центъра на земята, упорития Керабан и Михаил Строгов… Кой знае колко са ме вълнували тези образи, които се появяваха винаги на тъмен фон, очертани с тънки черни линии, редуващи се с белезникави полета, една вселена без цветни зони, нарисувана хомогенно, образи, създадени от черти, разтеглени, лъжовни отражения, поради липсата на очертания, свят, видян от някакво животно с негова собствена ретина, може би така го виждат воловете и кучетата, или гущерите. Свят, изучаван нощем през спусната щора с тънки процепи. Посредством тези гравюри прониквах в света от светлосенки на поетическата измислица: вдигах поглед от книгата, излизах от него, яркото слънце прерязваше очите ми, после отново се гмурках, като водолаз в дълбините, където цветовете не се различават. Дали са правили цветни филми по книгите на Верн? Какво става Верн без тези вдлъбнатини, които пораждат светлина само там, където инструментът на гравьора е издълбал или подчертал релефно повърхността?
	[* Началото на романа на Жул Верн „Тайнственият остров“, превод от фр. Йордан Петров. — Бел. NomaD.]

	{img:loana_013_cap_nemo.png}

	Дядо беше подвързал други томове от същия период, запазвайки обаче старите им илюстровани корици — „Гаврош“, „Граф Монте Кристо“, „Тримата мускетари“ и други шедьоври на народния романтизъм.

	{img:loana_014_mobte_cristo.jpg}

	Ето две издания, на италианското издателство „Сандзоньо“ и френското, „Капитан Сатана“, т.е. „Морски грабители“ на Жаколио. Еднакви илюстрации, кой знае в коя от версиите съм ги чел. Знаех, че на едно място има две ужасяващи сцени, най-напред злият Набод, който с един удар на брадва отсича главата на добрия Харалд и убива сина му Олаф, и после накрая палачът Гутор, който сграбчва главата на Набод и започва да я стиска с мощните си ръце, докато накрая мозъкът на нещастника не изхвръква от главата му и не опръсква тавана. На тази илюстрация очите на жертвата и на палача почти изскачат от орбитите.

	{img:loana_015_palach.png}

	По-голямата част от историята става в ледени морета, покрити от северна мъгла. Небето е седефено, а гравюрите го правят мъгливо, в контраст с белотата на леда. Воал от сиви изпарения, с още по-силен млечнобял оттенък… Много фин бял прах, подобен на пепел, спускащ се над кануто… От дълбините на океана се издига блестящо сияние, нереална светлина… Порой от бяла пепел, разкъсан на места, и сред тези разкъсвания се долавя хаос от изплъзващи се форми… И една човешка фигура, безкрайно висока, по-висока от всеки земен обитател, увита в саван, с лице бяло като неопетнен сняг… Не, какво говоря, това са спомени от друга история. Браво, Ямбо, имаш добра краткотрайна памет. Не са ли това първите образи и първите думи, които си спомни в момента на събуждането си в болницата? Сигурно е Едгар По. Но ако тези страници на По са се запечатали по този начин в публичната ти памет, не е ли станало така, защото като малък си виждал лично бледите морета на капитан Сатана?
	Продължих да чета (да препрочитам?) книгата чак до вечерта, дадох си сметка, че бях започнал прав, после седнах, с рамене, опрени на стената, и с книгата на коленете, забравил за времето, докато Амалия не дойде да ме извади от унеса. Викаше:
	— Ще си развалите очите, и майка ви, Бог да я прости, все това повтаряше! Хайде сега, вместо да излезете навън, че вижте какво време беше следобед! И дори не слязохте да хапнете нещо на обяд. Хайде, хайде, че вече стана време за вечеря!
	И така, бях повторил едновремешния ритуал. Чувствах се без сили. Ядох като момче, което трябва да се храни добре, за да порасне, после изведнъж ми се приспа зверски. Обикновено, казваше Паола, винаги съм четял дълго в леглото, преди да заспя, но тази вечер никакви книги, все едно че мама ми беше наредила така.
	Заспах веднага и сънувах южни земи и морета, съставени от ивици крем, разпределени на дълги редове в една чиния със сладко от къпини.


>>	7. Осем дни на един таван

	Какво правих през последните осем дни ли? Четох, основно на тавана, но в спомена всеки ден се смесва със следващия. Знам само, че четох безредно и с настървение.
	Не четях всичко от край до край. Някои книги, някои свитъци ги прегледах само, все едно че прелитах над някаква гледка и летейки, вече знаех какво е написано там. Сякаш една-единствена дума извикваше други хиляда, или пък разцъфваше в плътен преразказ, като онези японски цветя, които се поставят да цъфтят във вода. Сякаш нещо само се отлагаше в паметта ми, за да прави компания на Едип* или на Ханс Касторп**. В други моменти късото съединение беше предизвикано от някоя рисунка, три хиляди думи заради един образ. Или пък четях бавно, наслаждавах се на някое изречение, на някой откъс, на някоя глава, изпитвах може би същото вълнение, породено от първото или второто им четене.
	[* _на Едип_ — алюзия с описания от Фройд „едипов комплекс“, т.е. свързан с психологията и невропатологията. — Бел. NomaD.]
	[** _на Ханс Касторп_ — Ханс Касторп, герой от романа на Томас Ман „Вълшебната планина“, тук се има предвид сферата на интелектуализма и атмосферата на интензивно умствено търсене. — Бел. NomaD.]
	Няма смисъл да разказвам за гамата тайнствени пламъци, за лекото сърцебиене, за вътрешното изчервяване, които за кратко предизвикваха много от тези четива — и които после изчезваха, както се бяха появили, за да отстъпят място на нови вълни топлина.
	Осем дни подред, за да използвам светлината, ставах рано, качвах се горе и оставах там до залез-слънце. На обед Амалия, която първия ден се беше уплашила, след като не ме намери, ми носеше чиния с хляб и салам или сирене, две ябълки и бутилка вино („Божке, Божке, тоз човек ще се поболее пак и после какво ще разправям аз на госпожа Паола, направете го поне зарад мене, спрете се, че ще ослепеете!“). После си отиваше, като плачеше, аз си изпивах почти цялата бутилка и продължавах да прелиствам книги в състояние на опиянение и е нормално да не мога вече да свържа предишното с последвалото. Понякога слизах с ръце, пълни с книги, и отивах да се скрия някъде другаде, за да не съм пленник на тавана.
	Преди да се кача, се обадих вкъщи, за да кажа как съм. Паола искаше да знае за реакциите ми и аз й отговорих внимателно:
	— Свиквам с местата, времето е страхотно, разхождам се навън, Амалия е невероятна.
	Попита ме дали съм ходил вече до аптеката в селото да ми премерят кръвното. Трябваше да го правя всеки два-три дни. След всичко, което ми се беше случило, трябвало да внимавам. И особено с хапчетата, сутрин и вечер.
	С известна доза угризения, но със солидно професионално алиби веднага след това се обадих в книжарницата. Сибила още се занимаваше с каталога. Можела да ми изпрати коректурите до две-три седмици. С много и бащински препоръки затворих телефона.
	Попитах се изпитвам ли още нещо към Сибила. Странно е, но през първите дни в Солара бях проектирал вече всичко в различна перспектива. Сега Сибила започваше да се превръща в нещо като далечен спомен от детството, а онова, което полека-лека изкопавах от мъглата на миналото, ставаше моето настояще.


	Амалия ми беше обяснила, че на тавана се отива от лявото крило. Представях си вита дървена стълба, а стълбата беше каменна, удобна и използваема — иначе, разбрах после, как щяха да пренесат горе всичко, което бяха натрупали там?
	Доколкото знаех, никога не бях виждал таван. Не бях виждал и мазе, да си кажа право, но за мазетата се знае какво са — мрачни и влажни подземни помещения, във всеки случай хладни, и там се слиза със запалена свещ. Или с факла. Готическият роман е пълен с подземия, където броди мрачният монах Амброзий*91. Естествени подземия, като пещерите на Том Сойер. Загадката на мрака. Всички къщи имат мазе, не всички имат таван, особено в града, където имат мансарди. Но наистина ли няма литература за таваните? А какво е тогава „Осем дни на един таван“? Заглавието се върна в ума ми, но само толкова.
	[*91 Герой от романа на Матю Грегъри Луис „Монахът. Романс“ (1796 г.) (Matthew Gregory Lewis, _The Monk. A Romance_).]
	Дори и да не ги обиколи човек наведнъж, е ясно, че таваните на Солара са и над трите крила. Влиза се в едно пространство, което върви от фасадата към задната част на сградата, но после се отварят по-тесни входове и се появяват и прегради, междинни стени от летви, сложени, за да разделят пространството на сектори, други отделения, преградени от метални етажерки или стари ракли, ходниците на един безкраен лабиринт. Поемах по един коридор вляво и обиколих един или два пъти, докато накрая се намерих пред входната врата.
	Непосредствени усещания. Жегата най-вече, както е нормално за едно таванско помещение. После светлината: идва отчасти от редица капандури, които се виждат, като се гледа фасадата, но повечето от тях са закрити отвътре от натрупаните до тях вехтории, така че понякога слънцето прониква едва-едва, на златни нишки, в които танцуват безброй прашинки и показват как и в околната здрачевина танцуват множество монади, семенца, първични миризми, завъртени в брауново движение, първични тела, гъмжащи в празното пространство — кой говореше за тях, Лукреций ли? Понякога остриетата светлина се отразяват в стъклата на някой разпаднал се бюфет или някое огледало, които, видени под друг ъгъл, изглеждат мътни повърхности, опрени на стената. И тук-там някоя капандура, помътняла от десетилетия боклуци, носени от дъждовете, засъхнали и слепени отвън, която обаче все още пропуска светлината и очертава на пода по-светли участъци.
	И накрая — преобладаващият цвят. Цветът на тавана, който идва от гредите, от струпаните къде ли не сандъци, от кашоните, от остатъците от разнебитени шкафове, цветът на дърводелска работилница, състоящ се от толкова оттенъци на кафявото, жълтеникавото, от цвета на небоядисано дърво, от мекото греене на клена чак до по-мрачните тонове на бюфети с вече олющена боя и слоновата кост на хартиите, стърчащи от кашоните.
	Ако мазето напомня за долния свят, таванът обещава един малко поувехнал рай, където мъртвите тела са потопени в прахообразна прозрачност, една градина на щастието, която, поради липсата на зеленина, те кара да се чувстваш като в изсъхнала тропическа гора, в изкуствено поле с тръстики, където се потапяш в една много приятна сауна.
	Мислех, че мазетата символизират приемането в майчината утроба, с влагата си, като околоплодните води, но ето че тази въздушна утроба я компенсираше с почти лечебната си топлина. И този светъл лабиринт, където стига да махнеш две керемиди, за да се намериш под небето, излъчваше заговорнически дъх на застояло, дъх на тишина и спокойствие.
	От друга страна, след малко не усещах вече дори жегата, обзет от неудържимото желание да открия всичко. Защото със сигурност моето съкровище на Кларабела беше тук, само трябваше да копая дълго и не знаех откъде да започна.
	Наложи се да разкъсам много паяжини: котките се грижеха за мишките, беше казала Амалия, но Амалия не се беше погрижила за паяжините. Това, че не бяха обвили всичко, се дължеше на естествения подбор, едно поколение умираше и паяжините му се разпадаха, и така от сезон до сезон.
	Започнах да ровя по полиците — имаше опасност да съборя кашоните и кутиите, натрупани по тях. Защото явно дядо бе колекционирал и кутии, особено метални и шарени. Нарисувани тенекиени кутии и опаковки: от бисквити „Вамар“ с ангелчета на люлка, от таблетки „Арналди“, от брилянтин „Колдинава“, с позлатени краища и растителни мотиви, от писци марка „Пери“, блестящата и богато украсена кутия моливи „Презбитеро“, все още подредени и неподострени, като интелектуален патрондаш, и накрая кутията от какао „Талмоне“ с „Баба и дядо“ — тя поднася нежно напитката на един засмян дядо от едно време, обут във фланелени панталони. Съвсем непринудено видях в двамата старци дядо и баба, с които, изглежда, току-що се бях запознал.

	{img:loana_016_cacao.jpg}

	После в ръцете ми попадна една кутия в стил деветнадесети век от разтворима газирана напитка „Бриоски“. Няколко елегантни господа я опитват очаровани от големи стъклени чаши, поднесени от грациозна келнерка. Ръцете ми си спомниха първи. Взема се първото пликче с бял пухкав прах и се сипва бавно в гърлото на бутилката, пълна с вода от чешмата, разклаща се леко, за да се разтвори добре прахчето и да не остане залепнало по стъклото, после се взема второто пликче, в което прахчето е на миниатюрни кристалчета, и се сипва и то, но много бързо, защото водата веднага започва да кипи и трябва да се затвори бързо содената капачка и да се чака химическото чудо да се осъществи в този първичен бульон, сред съскането и опитите на течността да излезе на мехурчета през невидимите отвори под запушалката. Накрая бурята се успокоява, водата е газирана и готова за пиене под гуменото уплътнение, настолна газирана вода, вино за децата, направено вкъщи. Казах си: „Вода «Виши»“.

	{img:loana_017_brioschi.jpg}

	Но след ръцете ми се задейства и нещо друго, почти като в деня пред „Съкровището на Кларабела“. Търсех една друга кутия, разбира се, от по-късно време, която бях отварял толкова пъти, преди да седнем на масата. Картинката трябваше да е малко по-различна: пак същите елегантни господа, които пак отпиват чудната вода от високи чаши за шампанско, но на масата се вижда абсолютно същата кутия, като тази, която държиш; и на кутията от картинката са нарисувани същите елегантни господа, които пият пред една маса, където се вижда друга кутия с трапезна вода, и тя с елегантни господа, които… И така до безкрайност, знаеш, че е достатъчно да имаш лупа или много силен микроскоп, за да видиш други кутии, нарисувани върху кутиите, като китайските кутии, като матрьошките. Безкрайността, видяна от очите на едно дете, преди да е разбрало за парадокса на Зенон. Тичането, за да достигнеш недостижима цел. Нито костенурката, нито Ахил ще стигнат някога до последната кутия, до последните елегантни господа и до последната келнерка. Още от малки научаваме метафизиката на безкрайността и безкрайното броене, само че тогава още не е ясно какво усещаме и би могло да е образът на един Безкраен регрес или пък обратното — ужасяващото обещание за Вечно завръщане и за обръщане на вековете, които захапват опашката си, защото като стигнеш до последната кутия, ако въобще има последна, може би ще откриеш, на дъното на този въртоп, самия себе си с първата кутия в ръце. Защо съм решил да бъда книжар антиквар, ако не за да стигна до една опорна точка, деня, в който Гутенберг е отпечатал първата библия в Майнц? Поне знаеш, че преди това не е имало нищо, и знаеш, че можеш да спреш, иначе няма да си вече книжар, а дешифратор на ръкописи.
	Избираш занаят, който обхваща само пет века и половина, защото като дете си фантазирал за безкрайността на кутиите с вода „Виши“.
	Всичките неща, натрупани на тавана, не може да са стояли в кабинета на дядо, нито някъде другаде в къщата, следователно и когато кабинетът е бил пълен с книги, много от нещата вече са били тук горе. Значи тук горе съм започнал многобройните си детски изследвания, тук горе е бил моят Помпей, където съм ходел да изравям стари неща, от времето преди раждането ми. Както правех сега, тук душех миналото. Значи пак отслужвах едно Повторение.
	До тенекиената кутия имаше две картонени, пълни с пакети и кутии от цигари. И тях ги е събирал дядо и със сигурност не му е било лесно да ходи да ги търси от пътуващи хора, кой знае закъде и откъде, защото по онова време колекционирането на дребни неща не е било организирано като днес. Бяха нечувани марки — Мжин Сигаретс, Македония, Тюркиш Атика, Тидеманс Бърдс Ай, Калипсо, Сирена, Кеф Ориенталске Сигаретер, Аладин, Армиро Якобстад, Голдън Уест Вирджиния, Ел Калиф Александрия, Стамбул, Саша Милд Рашън Бленд, разкошни кутии, с образи на паши и кадифи, и на одалиски, като на цигарите „Екселсиор де ла абунданция“, или пък английски моряци, изтупани в костюми в бяло и синьо, със сресани бради като на крал Джордж, може би Пети, и после красиви кутии, които ми се струваше, че помня, сякаш съм ги виждал в ръцете на дами, с цвят слонова кост — на цигарите „Ева“ и „Сарай“, и накрая смачкани и навити на масур хартиени пакети от най-обикновени цигари като „Африка“ и „Милит“, които никой не е мислил да пази, и благодарности на човека, който е вдигнал някого от тях от боклука, за да го запази за спомен за бъдещето.
	Стоях поне десет минути пред смачканата и разкъсана кутия „№10 Цигари Македония“, 3 лири и шепнех: „Дуилио, от цигарите «Македония» пръстите ти пожълтяват…“ За баща си не знаех още нищо, с изключение на това, че вече бях сигурен, че е пушел „Македония“, и може би именно тези от този пакет, и че майка ми се е оплаквала от пожълтелите му от никотина пръсти „жълти като хапче хинин“. Да отгатна образа на баща си чрез бледия цвят на танина не беше много, но достатъчно, за да оправдае пътуването ми до Солара.

	{img:loana_018_cigareni_kutii.jpg}

	Разпознах и чудесата в кутията до мен, от която се носеше дъх на евтини парфюми. Могат да се намерят още, но струват много скъпо, бях ги видял преди няколко седмици на сергиите на Кордузио, календари за бръснарски салони, парфюмирани по нетърпим начин, толкова силно, че пазеха някакъв дъх дори и след петдесет и повече години, смес от кокотки, дами с кринолини, но раздърпани, красавици на люлка, изгубени любовници, екзотични танцьорки, египетски царици… „Дамските прически през вековете“, „Дамичките талисмани“, „Италиански небосклон“, с Мария Денис и Виторио де Сика, „Нейно величество Жената“, „Саломе“, „Парфюмиран алманах“ имперски стил с мадам Сан Жен, Tout Paris, il Grande Savon Quinquine, универсален тоалетен сапун, антисептичен и безценен за горещ климат, против скорбут, маларична треска, суха екзема — с монограма на Наполеон, Бог знае защо, но на първата илюстрация се вижда Императорът, който получава от един турчин съобщението за голямото изобретение и го одобрява. И календар с пророка Д’Анунцио — бръснарите не са имали срам.
	Душех предпазливо, като човек, нахлул в забранено царство. Бръснарските календари могат да разпалят болезнено детската фантазия, може би са ме объркали. Може би на тавана съм проумял нещо за формирането на сексуалното ми съзнание.

	{img:loana_019_kutia.jpg}

	{img:loana_020_plakati.jpg}

	Слънцето вече напичаше капандурите, а не бях доволен. Бях видял много неща, но не и това, което е било наистина и само мое. Пообиколих без посока и ме привлече един затворен скрин. Отворих го, беше пълен с играчки.
	През предишните седмици бях видял играчките на внуците си, всичките от цветна пластмаса, повечето електронни. Имаше един нов мотоскаф, бях го подарил на Стефано и той веднага ми каза да не хвърлям кутията, защото на дъното й трябвало да е батерията. Моите играчки от едно време бяха дървени и тенекиени. Саби, тапешници, една малка колониална каска от времето на завладяването на Етиопия, цяла армия оловни войничета и други, по-големи, от ронлив материал, някои вече без глави, други без ръце или пък представляващи нещо като железен шиш, около който се крепяха остатъци от боядисана креда. Сигурно съм живял ден след ден с тези пистолети и с тези осакатени герои, обзет от войнствен плам. Няма как, тогава децата е трябвало да бъдат възпитавани в култ към войната.
	Отдолу бяха куклите на сестра ми, които може би са били на майка ми, а тя ги е наследила от баба ми (явно са били времена, в които куклите са се предавали по наследство): порцеланов тен, очи, които още се движеха морно. Едната, като я разтърсих, каза „мама“.
	Докато ровех сред пистолетите, намерих интересни войничета, плоски, от дърво, с червени кепета, бели куртки и дълги червени панталони с жълт кант — монтирани върху колелца. Чертите им не бяха войнствени, а гротескни, носовете им бяха сплескани. Помислих си, че това са войниците на капитан Патата от Батальона на войничетата от Бенгоди. Бях сигурен, че се казват така.
	Накрая измъкнах една тенекиена жаба, която, като я натиснах, издаде едва доловимо „ква-ква“. Щом не иска бонбоните лакта на доктор Озимо, помислих си, сигурно иска да види жабата. Какво общо имаше доктор Озимо с жабата? На кого исках да я покажа? Пълен мрак. Трябваше да помисля над това.
	Гледах и пипах жабата, съвсем естествено казах, че Анджело Орсо трябва да умре. Кой беше Анджело Орсо? Каква връзка имаше с тенекиената жаба? Чувствах нещо да трепти в мен, бях сигурен, че и жабата, и Анджело Орсо ме свързват с някого, но в моята изсушена, чисто словесна памет нямаше за какво да се хвана. Прошепнах две стихчета: „Върви да започнеш парада, капитане Патата“. И нищо повече, бях отново в настоящето, в лешниковата тишина на тавана.


	През втория ден ме посети Мату. Качи се веднага на коленете ми, докато ядях, и си получи заслужено няколко парченца кашкавал. След като си изпих обичайната бутилка вино, тръгнах напосоки, докато не видях два полуразпаднали се шкафа, изправени срещу една капандура и подпрени с груби дървени клинове, за да се крепят горе-долу вертикално. Отворих първия с известно усилие, имаше опасност да се събори отгоре ми, и в краката ми се изсипа камара книги. Едва успях да закрепя развалината — сякаш тези затворени от векове бухали, прилепи, върколаци, тези духове от вълшебни лампи бяха чакали някой невнимателен посетител да им даде отмъстителна свобода.
	Между книгите, които продължаваха да се изсипват в краката ми, и другите, които се опитвах да измъкна бързо, за да не се сринат и те, откривах цяла библиотека — какво говоря, явно това бяха книгите от стария магазин на дядо ми, който вуйчо беше ликвидирал.
	Никога нямаше да успея да видя всичко, но вече бях поразен: разпознавах неща, които блясваха и угасваха за миг. Книгите бяха на различни езици и от различни периоди, някои от заглавията не запалваха никакъв пламък в мен, защото принадлежаха на вече познат репертоар, като множество руски романи, с изключение на това, че като прелиствах страниците, оставах поразен от объркания италиански, дължащ се — както казваха титулните страници — на дами с двойно презиме, които явно превеждаха руските автори от френски, защото имената на героите бяха с окончание _ine_, като _Myskine_ и _Rogozyne_.

	{img:loana_021_knigi.jpg}
	{img:loana_022_knigi.jpg}

	Много от тези книги се разпадаха в ръцете ми само като пипнех страниците им, сякаш хартията, след десетилетия гробовен мрак, не можеше да издържи на слънчевата светлина. Всъщност не издържаше допира на пръстите ми и беше стояла тук с години, беше очаквала да се разпадне на малки парченца, да се разнищи по краищата и в ъглите на тънки люспи.
	Привлече ме „Мартин Идън“ на Джек Лондон и машинално потърсих последното изречение, сякаш пръстите ми знаеха, че трябва да е там. Мартин Идън, на върха на славата си, се самоубива, като се хвърля в морето през люка на един презокеански кораб, чувства водата, която бавно прониква в дробовете му, и в един последен проблясък проумява нещо, може би смисъла на живота, но „в същия тоя миг, когато го осени това съзнание, престана да чувства каквото и да било“*92. Наистина ли трябва да се стремиш към последното откровение, ако след като го получиш, потънеш в тъмнината? Откритието сякаш хвърли сянка върху това, което правех. Може би можех да спра, след като съдбата ми беше дарила вече забрава. Но бях започнал и не ми оставаше нищо друго, освен да продължа.
	[*92 Дж. Лондон, „Мартин Идън“, превод Рачо Стоянов.]
	Прекарах деня, като четях оттук-оттам, понякога усещах, че до големи шедьоври, за които си мислех, че съм попил в публичната си памет на възрастен, съм се докоснал за първи път чрез съкратените издания за деца на поредицата „Златна стълба“. Изглеждаха ми познати стихчетата от „Кошничката“, стихотворения за деца от Анджоло Силвио Новаро: „Какво ти шепне мартенският дъжд, що чука тъй сребристо в керемидите и в сухите стъбла в градината?“ Или пък „Пролетта идва, танцува, танцува до твойта врата, какво ли ти носи? Гирлянди от пеперуди, розови полски камбанки“. Знаел ли съм тогава какво са полските камбанки и сламчиците? Веднага след това обаче пред очите ми попаднаха кориците от поредицата „Фантомас“, които ми говореха за „Обесения от Лондон“, за „Червената оса“, за „Конопената вратовръзка“, с техните загадъчни и мрачни истории за преследвания през подземната канализация на Париж, за девици, появяващи се от каменни гробници, за разкъсани тела, отсечени глави, и за царя на престъплението, облечен във фрак, винаги готов да възкръсне и да владее с подигравателния си смях нощния и подземен Париж.

	{img:loana_023_fantomas.jpg}

	И заедно с Фантомас* ето и „Рокамбол“, друг повелител на престъплението, където на първата страница на „Лондонските неволи“ прочетох следното описание:
	[* Серията от десетки романи-подлистници за Фантомас е започната от Пиер Алексис Понсон дю Терай (1829–1879), авторът на „Рокамбол“, през 1857 г. От 1911 г. сюжетът за гения на злото продължава да се разработва от писателите Пиер Сувестър (1874–1914) и Марсел Ален (1885–1969). През 1914–1915 г. Излизат първите филми за Фантомас. Пред 1964–1966 г. излиза прочутата поредица от филми на режисьора Андре Юнебел (Франция). — Бел. NomaD.]
C>
	„На югозападния ъгъл на Уелклоуз Скуеър има една уличка, широка около три метра; в средата й се издига един театър, чиито най-хубави места се продават по дванадесет пари, а в партера се влиза за едно пени. Първият актьор е негър. Вътре се пуши и се пие по време на спектаклите. Проститутките, които сядат в ложите, са боси; партерът е пълен с крадци“.
C$


	Не можах да издържа на чара на злото и посветен на Фантомас и на Рокамбол остатъка от деня, сред поразяващи бродещи четива, смесени с историите на един друг, този път благороден престъпник — Арсен Люпен, и на още един още по-благороден — суперелегангния Барон, аристократ и крадец на бижута, който се дегизира непрекъснато по различен начин, представен с прекалено англосанксонски вид от италиански художник англофил.

	{img:loana_024_rocambole_lupin.jpg}

	Потръпнах пред едно красиво издание на „Пинокио“, с илюстрации на Мусино от 1911 г., с омачкани страници с петна от мляко с кафе. Всички знаят за какво се разказва в „Пинокио“, от „Пинокио“ ми беше останал един весел приказен образ и кой знае колко пъти съм разказвал историята му на внуците си и те са си умирали от смях, и въпреки това потръпнах пред ужасяващите илюстрации само в два цвята, жълто и черно, или зелено и черно, от които, сред извивките стил либерте, ме нападаха буйната брада на Огнегълтача, смущаващите сини коси на Феята, нощните привидения на Убийците или зейналата паст на Зеления рибар. Дали съм се сгушвал под завивките нощем, когато е имало буря, след като съм разглеждал този „Пинокио“? Преди няколко седмици, като питах Паола дали всички тези филми, пълни с насилие и живи мъртъвци, по телевизията не са вредни за децата, тя ми каза, че един психолог й признал, че през цялата си кариера не е срещал никога дете, невротизирано от филм, с изключение само на един случай, и това дете, с неизлечими дълбочинни увреждания, било поразено от „Снежанка“ на Уолт Дисни!

	{img:loana_025_pinocchio.jpg}
	{img:loana_026_ciuffettino.jpg}

	От друга страна, открих, че от също толкова ужасяващи видения идва и самото ми име. Ето „Приключенията на Перчемчо“ от някой си Ямбо*, и този Ямбо беше автор и на други приключенски книги, с илюстрации пак в стил ар нуво и мрачни сцени, замъци, очертани на върха на стръмни хълмове, черни в тъмната нощ, фантастични гори с вълци с пламтящи очи, подводни видения на домашния Жул Верн, публикуван посмъртно, и Перчемчо, малко крехко момченце с перчем на разбойник от приказките. „Огромен перчем, който му придаваше интересен вид и заради който приличаше на пухена метла за почистване на мебели. А той държеше на перчема си, да знаете!“ Там се беше родил Ямбо, който съм и който съм искал да бъда. Е, в крайна сметка по-добре, отколкото да се идентифицирам с Пинокио.
	[* Ямбо — псевдоним на писателя Енрико Новели (1876–1943).]


	Това ли е било моето детство? Или нещо по-лошо? Защото докато продължавах да ровя, извадих на бял свят (подвързани със синя хартия и закрепени с ластик) различни годишни течения на „Илюстрован вестник за пътешествия и приключения по земи и морета“. Бяха свитъци, излизащи веднъж в седмицата, и колекцията на дядо съдържаше броеве от първите десетилетия на двадесети век, както и няколко броя от френския „Journal des Voyages“.
	На много от кориците бяха изобразени свирепи прусаци, които разстрелваха смели зуави, но в по-голямата част ставаше дума за приключения с безмилостна жестокост в далечни страни, имаше набити на кол китайски кули, раздърпани девици, коленичили пред мрачен съвет от десет души, редици отсечени глави, набучени на остри колове пред някоя джамия, избиване на млади момчета, извършено от препускащи туареги, въоръжени с ятагани, тела на роби, разкъсани от огромни тигри — сякаш таблицата с мъченията от „Най-новата енциклопедия Мелци“ беше вдъхновила перверзни илюстратори, обзети от някаква неестествена лудост за надпревара: беше някакъв преглед на Злото във всичките му форми.
	Пред това изобилие, вдървен от седене на тавана, свалих някои книги в стаята с ябълките на партера, защото в тези дни жегата беше станала непоносима и имах усещането, че подредените на дъските ябълки са мухлясали до една. Но после разбрах, че миризмата на мухъл идва именно от листовете на книгите. Как беше възможно да миришат на влага след петдесет години на сухия въздух на тавана? Може би през студените и дъждовни месеци таванът не беше толкова сух и попиваше влагата от покривите, може би тези книги, преди да стигнат там, са стояли с години в някое мазе със сълзяща по стените вода, откъдето дядо ги е извадил (сигурно и той е ухажвал вдовиците), и са били овлажнени до такава степен, че да не могат да загубят тази миризма дори и под топлината, която ги беше превърнала в пергамент. Само че, докато четях за жестоки случки и безмилостни отмъщения, мухълът не извикваше в паметта ми жестокост, а Влъхвите и Младенеца Иисус. Защо ли, какво общо съм имал с Влъхвите и какво общо имат Влъхвите с кланетата в Саргасово море?


	За момента моят проблем обаче беше друг. Щом бях чел всички тези истории, щом със сигурност бях виждал всички тези корици, как можех да приема, че пролетта идва с песен? Може би съм имал инстинктивната способност да разделям света на топлите семейни чувства от света на тези приключения, които ми говореха за един жесток свят, създаден по модела на Гран Гиньол, един свят на разкъсване на парчета, на дране, клади и бесилки?

	{img:loana_027_giornale_illustrato.jpg}

	Първият шкаф беше напълно изпразнен, макар че не бях успял да видя всичко. На третия ден се залових с втория, не толкова претъпкан. Там книгите бяха подредени добре, не както бяха правили разгневените ми вуйчо и вуйна, с единственото намерение да наблъскат вътре боклуците, от които са искали да се отърват, а от дядо, преди това. Или от мен. Всичките книги бяха подходящи за деца и може би бяха от моята лична библиотека.
	Извадих цялата колекция от „Библиотеката на моите деца“ на Салани, спомнях си кориците и казвах заглавията още преди да съм извадил тома, със същата увереност, с която се откриват най-известните книги в каталозите на колеги или в библиотеката на последната вдовица, „Космография“ на Мюнстер, „De sensu rerum et magia“ на Кампанела, „Момчето, което дойде от морето“, „Наследството на циганина“, „Приключенията на Слънчевото цвете“, „Племето на дивите зайци“, „Злобните призраци“, „Пленниците на Казабела“, „Писаната каручка“, „Северната кула“, „Индианската гривна“, „Тайната на железния човек“, „Цирк Барлета“…
	Прекалено много — ако останех на тавана, щях да се изгърбя като Гърбушкото от „Парижката света Богородица“. Взех колкото можех да нося и слязох долу. Можех да ида в кабинета, да седна в градината, но имах някакво друго неясно желание.


	Минах зад къщата, тръгнах надясно, там, където първия ден бях чул да грухти прасето и да каканижат кокошките. Там, зад крилото на Амалия, имаше харман точно като едновремешните, където ровеха кокошките, а по-отпред се виждаха зайчарниците и дървената ограда.
	На равнището на земята имаше голяма стая, пълна със земеделски сечива, гребла, вили, лопати, кофи за вар, стари дървени ведра.
	В дъното на хармана една пътечка водеше към овощната градина и първият ми порив беше да се кача на някое дърво, да възседна клона и да чета там. Може би съм правел така като дете, но на шестдесет години предпазливостта не е излишна, а и краката ми вече ме носеха другаде.

	{img:loana_028_knigi.jpg}

	Заслизах по една каменна стълбичка сред зеленината и стигнах до кръгло пространство, заобиколено от зидове, обвити в бръшлян. Точно срещу стълбата, до зида, имаше чешма и водата й течеше и ромолеше. Духаше лек ветрец, тишината беше пълна, седнах на една каменна пейка между зида и чешмата и се приготвих да чета. Нещо ме беше довело тук, където може би съм идвал със същите книги. Приех този избор на моите животински инстинкти и потънах в книжките си. Понякога си спомнях цялата история само от една илюстрация.
	За някои се разбираше, от илюстрациите тип четиридесетте години и от името на автора, че са италиански, като „Тайнствената въздушна железница“ или „Чиста кръв, миланска кръв“ или „Саетино, чистокръвният миланец“, и много от тях бяха изпълнени с патриотичен и националистичен дух. Но по-голямата част бяха преводи от френски, написани от някои си Б. Бернаж, М. Гударо, Е. дьо Сис, Ж. Розмер, Валор, П. Безбър, Пероне, А. Брюйер, М. Каталани — бележита поредица от неизвестни автори, на които италианският издател не е знаел може би малките имена. Дядо беше събирал и оригинални издания, публикувани в поредицата „Bibliothèque de Suzette“. Италианските издания бяха публикувани десетилетие или повече по-късно, а илюстрациите отпращаха най-късно към двадесетте години. Като дете-читател е трябвало да попия една мила, доста отлежала обстановка, и толкова по-добре: очертаваше се светът от вчера, в който разказваха господа, много приличащи на дами, които пишат за младежи от добри семейства.


	Накрая имах усещането, че всичките тези книги разказват една и съща история: обикновено три или четири момчета от благороден произход (чиито родители, кой знае защо, все пътуват някъде) пристигат при чичо си в старинен замък или в някой странен чифлик и попадат в страхотни и тайнствени приключения, в подземия и кули, и после откриват съкровище, или козните на нечестен управител, или документ, който връща на разорено семейство собствеността му, отнета от подъл братовчед. Щастлив край, прослава на смелостта на децата, добродушни забележки на чичовците или на дядото и бабата за опасностите, които крие дързостта дори когато е благородна.
	Че историите стават във Франция беше ясно от дрехите и от дървените обувки на селяните, но преводачите бяха направили чудеса, за да превърнат имената в италиански и да направят така, че да изглежда, че събитията се развиват в някоя наша област, напук на гледките и на архитектурата, ту от Бретон, ту от Оверн. Имах две издания, които явно бяха на една и съща книга (от М. Борсе), но в изданието от 1932 г. заглавието беше „Наследникът от Ферлак“ (и имената на героите бяха френски), а в изданието от 1941 г. беше станало „Наследникът от Фералба“, с нашенски герои. Беше ясно, че междувременно някакво разпореждане свише, или пък вътрешна цензура, е наложило италианизирането на историята.
	И ето най-после пред очите ми фразата, която беше минала през главата ми, когато се качих на тавана: в поредицата беше и „Осем дни на един таван“ (имах и оригинала, „Huit jours dans un grenier“), забавната история на едни деца, които крият една седмица на тавана на вилата си Николета, момиченце, избягало от дома си — и не знаех дали любовта към тавана се е появила у мен вследствие на тази книга, или пък съм намерил книгата, защото съм обичал да ходя на тавана. И защо ли съм кръстил дъщеря си Николета?

	{img:loana_029_nicoleta.png}

	На тавана Николета живее с Мату, величествен черен ангорски котарак, и значи ето откъде ми беше дошло наум да искам да си имам свой Мату. На картинките се виждаха малки добре облечени деца, с дантелени яки, руси коси и фини черти, такива бяха и майките им, с късо подстригани и добре поддържани коси, с поли до коленете, с троен волан, с аристократични леко загатнати гърди.


	Два дни до чешмата, когато светлината намаляваше и едва виждах картинките, си мислех, че със сигурност съм възпитал моя дух във фантастичното от страниците на „Библиотека на моите деца“, живеейки обаче в една страна, в която дори авторът да се казва Каталани, героите е трябвало да се казват Лилиана или Маурицио.
	Това ли е възпитанието в националистически дух? Разбирал ли съм, че тези деца, представени ми като малки и смели сънародници от моето време, са живели в чужда страна десетилетия преди раждането ми?


	Като се върнах на тавана след дните ми до чешмата, открих един пакет с тридесетина книжки (по шестдесет цента всяка) с приключенията на Бъфало Бил. Не бяха подредени в реда, в който са излизали, и като видях първата корица, в мен пламнаха тайнствени пламъци. „Брилянтният медальон“: Бъфало Бил, със свити юмруци, се готви да се хвърли, с мрачен поглед, върху един престъпник с червеникава риза, който го заплашва с пистолет.

	{img:loana_030_bufallo_bill.jpg}

	Но докато гледах този номер 11 от поредицата, можех да кажа и други заглавия, „Малкият куриер“, „Големите приключения в джунглата“, „Дивия Боб“, „Дон Рамиро Робовладелеца“, „Прокълнатото ранчо“… Порази ме това, че на кориците пишеше „Бъфало Бил — Героят от прерията“, а на вътрешната страница пишеше „Бъфало Бил — италианският герой от прерията“. Тази работа — поне за книжар антиквар — беше ясна: стигаше да се види първият брой от една нова поредица, от 1942 г., където голяма забележка в черно гласеше, че Уилям Коуди се казва всъщност Доменико Томбини и че е от Романя (като Дучето, макар че бележката мълчеше срамежливо по повод на това чудно съвпадение). През 1942 г. Италия е вече във война, със САЩ струва ми се, и това обясняваше всичко. Издателят (Нербини от Флоренция) беше отпечатал корицата по време, когато Уилям Коуди е можел спокойно да бъде американец, после е било решено, че героите трябва да са винаги и само италианци. Нямало е какво друго да се направи, по икономически причини, освен да се запази старата корица и да се набере наново само първата страница.
	Интересно, казах си, докато заспивах над последното приключение на Бъфало Бил: поили са ме с френски и американски приключенски материал, но натурализиран. Ако това е било националистическото възпитание, което са получавали младежите по време на диктатурата, явно е било много меко възпитание.


	Не, не е било меко. Първата книга, която взех на следващия ден, беше „Италианските младежи по света“, от Пина Баларио, с модерни нервни илюстрации, раздвижени в черно и червено.

	{img:loana_031_ragazzi.jpg}

	Няколко дни преди това, когато бях видял в стаята си книгите на Верн и Дюма, бях изпитал усещането, че съм ги чел свит на един балкон. Тогава не се бях замислил, беше само като проблясък, обикновено усещане за déjà vu. Сега обаче си мислех, че на централното крило наистина има балкон и че явно съм чел тези приключения там.
	За да преживея отново усещането за балкона, реших да чета „Италианските младежи по света“ там и така и направих, като дори се опитах да седна с крака, провесени навън между пръчките на балкона. Но краката ми не можеха да минат вече през тесните пролуки. Пекох се часове на слънцето, докато то не тръгна да залязва и така ме пощади поне малко. Но така усещах андалуското слънце, или както сигурно съм го усещал тогава, макар че историята се развива в Барселона. Група млади италианци, емигрирали със семейството си в Испания, попадат сред антирепубликанския метеж на генералисимус Франко, само дето в моята история узурпаторите сякаш бяха червените милиции, пияни и кръвожадни. Младите италианци връщат фашистката си гордост, прекосяват смело, облечени в черни ризи, Барселона, обхваната от площадни вълнения, спасяват знамето на Фашисткия дом, който републиканците са затворили, и смелият герой успява дори да убеди баща си, социалист и пияница, да приеме словото на Дучето. Четиво, което е трябвало да ме накара да изгарям от фашистка гордост. Дали съм се идентифицирал с тези италиански младежи, с малките парижани на някой си Бернаже, или с господина, който в крайна сметка се е казвал още Коуди, а не Томбини? Кой е живеел в моите детски мечти? Италианските младежи по света или момиченцето от тавана?

	{img:loana_032_pirati.jpg}


	Връщането на тавана ми подари две други вълнуващи преживявания. Преди всичко „Островът на съкровищата“. Разбираемо е, че разпознах заглавието, това е класическо произведение, но бях забравил историята, знак, че тя е била част от живота ми. Трябваха ми два часа, за да го прочета на един дъх, но глава след глава в ума ми се връщаше това, което трябваше да следва. Бях се върнал в овощната градина, където в дъното бях открил лешници, и там, седнал на земята, редувах четенето с яко похапване на ядки. С един камък счупвах три-четири наведнъж, издухвах парченцата от черупките и ги лапах всичките. Нямаше я кацата, в която се беше скрил Джим, за да подслушва тайните съвещания на Дългия Джон Силвър, но със сигурност съм чел тази книга, докато съм дъвчел сухи неща, както се прави на корабите.
	Това беше моята история. От един тънък ръкопис до откриването на съкровището на капитан Флинт. Към края отидох да взема една бутилка ракия, която бях мярнал в бюфета на Амалия, и редувах четенето на пиратската история с дълги глътки алкохол. Петнайсет души във ковчега на мъртвеца, йо-хо-хо, и бутилка ром.


	След „Островът на съкровищата“ открих историята на „Пипино роден старец и умрял дете“ от Джулио Гранели. Както се беше появила в ума ми преди няколко дни, само че книгата ми разказваше за една още топла лула, оставена на масата до малката статуя на старец, която решава да даде топлина на това мъртво нещо, за да го накара да се роди, и се ражда едно малко старче. Puer senex, твърде старо клише. Накрая Пипино умира като бебе в люлката и отива на небето благодарение на феите. Беше по-хубаво, както си го спомнях аз. Пипино се родил старец от една зелка и умрял като пеленаче в друга. Във всеки случай пътуването на Пипино към детството беше моето пътуване. Може би, връщайки се до мига на раждането си, щях да се разтворя в нищото (или във Всичкото) като него.


	Вечерта позвъни Паола, притеснена, че не се обаждам. Работя, работя, казах й, не се притеснявай за кръвното ми, всичко е наред.


	Но на следващия ден пак трябваше да ровя в шкафа, там бяха всичките романи на Салгари*, с красиви корици, на които, сред нежни извивки, се появяваха мрачният и безмилостен Черен корсар, с гарвановочерна коса и красиви червени устни, нарисувани фино върху тъжното му лице; Сандокан от „Двата тигъра“, с жестоката си глава на малайзийски принц, увенчаваща гъвкаво като на пантера тяло, сластната Сурама и праотата от „Пиратите на Малайзия“. Дядо беше събирал и преводите на испански, на френски и на немски.
	[* Емилио Салгари (1862–1911) — автор на десетки приключенски романи. По-нататък се споменават заглавия на романи от поредиците на Салгари „Антилски корсари“ (романът „Черният корсар“, „Il Corsaro Nero“) „Пиратите на Малайзия“ (в Читанка — „Малайски пирати“): романите „Тигърът на Момпрацем“ („Le Tigri di Mompracem“, изд. на бълг. като „Последната битка на Сандокан“) и „Двата тигъра“ („Le due Tigri“). — Бел. NomaD.]

	{img:loana_033_emilio_salgari.jpg}

	Беше трудно да се каже дали откривам нещо, или просто активирам книжната си памет, защото за Салгари се говори и днес и мастити критици му посвещават дълги статии, тежащи от носталгия. И внуците ми миналата седмица пееха „Сандокан, Сандокан“ и май го бяха гледали по телевизията. Можех да напиша кратка статия за малка енциклопедия за Салгари и без да идвам в Солара.
	Естествено поглъщал съм тези книги като дете, но ако трябваше да активирам индивидуалната си памет, тя се смесваше с общата ми памет. Книгите, които може би бяха белязали детството ми най-силно, бяха онези, които отпращаха без сътресения към моето безлично знание като възрастен.
	Все така воден от инстинкта си, прочетох голяма част от Салгари в лозето (но после занесох томове и в спалнята и прекарах с тях следващите нощи). И сред лозите беше много горещо, но слънчевият пек ме свързваше с пустини, прерии и огнени гори, с тропически морета, където плуваха ловци на _трепанги_. Настанен сред корените лози и сред дърветата, които растяха по края на хълма, като вдигах от време на време поглед, за да обърша потта си, виждах баобаби, огромни _помбос_, като онези, които обкръжавали колибата на Джиро-Батол*, мангрови и маслени палми с брашнообразната им вътрешност с аромат на бадем, свещения баниан на Черната джунгла, почти чувах звука на _рамзинга_ и очаквах да видя как се появява сред лозите някоя хубава _бабируса_, за печене на шиш, въртян между два кола, забити в земята. Искаше ми се Амалия да ми приготви за вечеря _блачанг_, смес от рачета и риби, накълцани заедно и оставени да съхнат на слънце, и после посолени, любимо ястие на малайзийците, което дори според Салгари миришело отблъскващо.
	[* Герой на Е. Салгари (поредицата „Малайски пирати“), съратник на Сандокан. — Бел. NomaD.]
	Страхотно вкусно! Може би затова, както ми беше казала Паола, съм обичал китайската кухня и особено перки от акула и ластовичи гнезда (събрани сред гуано), и морски охлюви, които колкото повече се вмиришат на разложено, толкова по-вкусни стават.
	Но като оставим настрана _блачанга_, какво е ставало, когато едно момче от Италия е четяло Салгари, където героите най-често са цветнокожи, а белите са зли? Предизвикваха омраза не само англичаните, но и испанците (колко ли съм ненавиждал маркиз Монтелимар*1). Обаче ако тримата корсари — Черния, Червения и Зеления*2 — бяха италианци, и на всичкото отгоре графове на Вентимиля, други герои се казваха Грамо*3, ван Щилер*4 или Яниш ди Гомера*5. Португалците трябваше да изглеждат добри, защото бяха малко фашисти, но нали и испанците бяха фашисти? Може би сърцето ми е биело за смелия Самбильонг*6, който изстрелваше заряди от гвоздеи, без да си задавам въпроса от кой от Зондските острови идва. Камамури*7 и Суйодхана*8 можеха да са единият добър, другият лош, макар че и двамата бяха индийци. Салгари сигурно е объркал доста първите ми опити за сближаване с културната антропология.
	[*1 Герой от романа на Е. Салгари „Синът на Червения корсар“ (поредицата „Антилски корсари“). — Бел. NomaD.]
	[*2 Тримата братя корсари, централни персонажи в поредицата на Е. Салгари „Антилски корсари“. — Бел. NomaD.]
	[*3 Герой на Е. Салгари от романа „Черният корсар“ (поредицата „Антилски корсари“. — Бел. NomaD.]
	[*4 Герой на Е. Салгари от романа „Черният корсар“ (поредицата „Антилски корсари“. — Бел. NomaD.]
	[*5 Герой на Е. Салгари (поредицата „Малайски пирати“), португалски авантюрист, съратник и първи помощник на Сандокан. — Бел. NomaD.]
	[*6 Герой на Е. Салгари (поредицата „Малайски пирати“), съратник на Сандокан. — Бел. NomaD.]
	[*7 Герой на Е. Салгари от романа „Тайните на Черната джунгла“ (поредицата „Малайски пирати“). — Бел. NomaD.]
	[*8 Герой на Е. Салгари (поредицата „Малайски пирати“), противник на Сандокан и Тремал Наик („Тайните на Черната джунгла“. — Бел. NomaD.]
	После извадих от дъното на шкафа списания и книги на английски. Много броеве от „Strand Magazine“, с всичките приключения на Шерлок Холмс. Едно време със сигурност не съм знаел английски (Паола ми беше казала, че съм го научил като възрастен), но за щастие имаше и много преводи. Но голяма част от италианските издания бяха без илюстрации, така че може би съм четял на италиански, а съм ходел да търся съответстващите на текста илюстрации в „Strand“.

	{img:loana_034_sherlok_holms.jpg}
	{img:loana_035_sherlok_holms.png}

	Занесох целия Шерлок Холмс в кабинета на дядо. Там беше по-подходящо да изживея отново, в съответната обстановка, онзи свят, в който до камината на Бейкър Стрийт седяха изискани господа, потънали в спокоен разговор. Толкова различен от влажните сутерени и зловещите клоаки, в които се движеха героите от френските булевардни романи. В малкото случаи, в които Шерлок Холмс се появяваше с пистолет, насочен срещу някой престъпник, беше винаги с изпънати десен крак и ръка, в поза почти на статуя, без да губи апломба си, както е редно за един джентълмен.
	Порази ме твърде натрапчивото повтаряне на образа на Шерлок Холмс, седнал с Уотсън или с други хора в купето на влак, във файтон, пред огъня, в кресло, покрито с бял плат, или в люлеещ се стол, до масичка, под може би зеленикавата светлина на настолна лампа, пред току-що отворен сейф, или прав, докато чете писмо или разчита шифровано послание. Тези образи ми говореха за de te fabula narratur*. Шерлок Холмс бях аз самият, в онзи същия момент, в който той разследва и възстановява стари събития, за които преди не е знаел нищо, така, стоейки си вкъщи, затворен, може би дори (разглеждащ всички тези страници) на някой таван. И той като мен, неподвижен и изолиран от света, занимаващ се с разчитането на чисти знаци. После той успяваше да накара забравеното да изплува. А аз щях ли да успея? Поне имах модел.
	[* Цитат от Квинт Хораций Флак. — Бел. NomaD.]
	И като него трябваше да се боря с и в мъглата. Стигаше да разгърна произволно „Етюд в червено“ или „Знакът на четиримата“:
C>
	„Беше като през септември: още нямаше седем часът, но денят бе мрачен и гъста влажна мъгла забулваше големия град. Над калните улици унило се спускаха ниски облаци с цвета на кал. Фенерите по «Странд» представляваха мъждиви петна разсеяна светлина, чието сияние се събираше в бледи кръгове по хлъзгавата настилка. Жълтият светлик от витрините струеше навън сред кълбящата се пара и хвърляше върху оживения път неясни, променливи отблясъци. Струваше ми се, че има нещо зловещо и призрачно в безкрайната редица мяркащи се в тънките снопове зрак лица: тъжни и радостни, изпити и весели…*
	[* Цитат от романа на А. К. Дойл «Знакът на четиримата», превод от англ. Георги Папанчев. — Бел. NomaD.]
	Беше мъгливо облачно утро, над къщите висеше кафеникав воал, сякаш отражение на покритите с кал улици долу. Съквартирантът ми изглеждаше в отлично настроение и през цялото време говореше за цигулките «Кремона» и за разликите между «Страдивариус» и «Амати». Аз мълчах, защото лошото време и мрачната работа, с която се бяхме заели, потискаха духа ми.“*
	[* Цитат от романа на А. К. Дойл „Етюд в червено“, превод от англ. Виолета Даскалова. — Бел. NomaD.]
C$
	За контраст вечерта, като си легнах, разгърнах „Тигърът от Момпрацем“ от Салгари.
C>
	„През нощта на 20 декември 1849 година жесток ураган бушуваше над Момпрацем — див остров със зловеща слава, свърталище на страшни пирати, разположен в Малайско море, на няколкостотин мили от западните брегове на Борнео.
	Тласкани от неспирен вятър, по небето като разюздани коне се гонеха огромни черни облаци, които от време на време изливаха яростни порои върху тъмните лесове на острова; в морето, надигнато от вятъра, се блъскаха безредно грамадни вълни, разбиваха се с бяс и смесваха своя рев с тътена на гръмотевиците — ту кратки и резки, ту безкрайно глъхнещи…
	Кой ли бодърствуваше по това време, в такава буря, на острова на кръвожадните пирати?…
	Насред стаята има абаносова маса, инкрустирана със седеф и сребърни орнаменти, отрупана с шишета и чаши от най-чист кристал; в ъглите се издигат големи полуразнебитени шкафове, натъпкани с вази, препълнени със златни гривни, обеци, пръстени, медальони, разкривени или смачкани църковни потреби, бисери, произлезли несъмнено от прочутите развъдници на Цейлон, изумруди, рубини и диаманти, които под светлината на една позлатена лампа, окачена на тавана, блестят като безброй звезди.
	В един кът се вижда отоманка с опърпани тук-там ресни, в друг — абаносов хармониум с раздрънкана клавиатура, а наоколо в неописуем безпорядък са нахвърлени навити на руло килими, разкошни дрехи, картини, излезли може би изпод четката на знаменити майстори, прекатурени лампи, прави или повалени бутилки, цели или изпочупени чаши и какви ли не оръжия — гравирани индийски карабини, испански мускети, саби, ятагани, секири, ками, пистолети.
	В тази така странно обзаведена стая, в едно куцо кресло седи мъж — той е висок на ръст, строен, с яка мускулатура, с енергични, мъжествени и горди черти, които му придават особена хубост.“*
	[* Цитат от романа на Е. Салгари „Последната битка на Сандокан“, превод от ит. Виолета Даскалова. — Бел. NomaD.]
C$
	Кой е бил моят герой? Дали Холмс, който чете писмо пред камината, целенасочено замаян от своя седемпроцентов разтвор, или Сандокан, който раздира бясно гърдите си, произнасяйки името на обожаваната Мариана?


	После събрах други издания в брошури, напечатани на лоша хартия, а останалото сигурно беше мое дело: направил съм ги на парцали от много четене и съм писал името си в края на много страници. Имаше съвсем разпаднали се книги, чиито страници стояха още заедно по чудо, други бяха подвързани отново от мен, като съм им залепил нов гръб, от амбалажна хартия и с дърводелско лепило.
	Вече не можех да гледам дори заглавията, от осем дни стоях на този таван. Знаех, трябваше да прочета всичко, от игла до конец, но колко време щеше да ми трябва за това? Като пресмятах, че съм се научил да сричам в края на петата си година и че съм живял сред тези книги най-малко до годините на лицея, щяха да ми трябват поне десет години, какви ти осем дни. Без да броим, че толкова други книги, най-вече с картинки, са ми били четени и разказвани от родителите ми или от дядо, когато още не съм знаел да чета.
	Ако исках да възстановя целия себе си сред тези книги, щях да стана Фунес Паметливия*, щях да преживея миг по миг всичките години на детството си, всеки шум на листата, доловен нощем, всеки аромат на млякото с кафе, усетен сутрин. Прекалено много. А ако останеха само и винаги и още думи, които да разбъркат болните ми неврони, без да задействат незнайния обмен, който щеше да даде живот на най-истинските ми и скрити спомени? „Какво да се прави?“ Ленин на бялото кресло в залата до входа. Може би допуснах грешка, и Паола допусна грешка: ако не се бях върнал в Солара, щях да си остана само без памет, а като си тръгнех оттука, можеше да се върна полудял.
	[* Има се предвид разказът на Хорхе Луис Борхес (1899–1986) „Фунес, паметта му“ (1942). — Бел. NomaD.]


	Върнах всичките книги в двата шкафа, после реших да напусна тавана. Но докато излизах, забелязах няколко кашона с етикети, надписани с красив, почти готически почерк: „Фашизъм“, „Четиридесетте години“, „Война“… Със сигурност тези кашони бяха сложени тук още от дядо. Други изглеждаха по-скорошни, вуйчо ми сигурно беше използвал, без да ги подбира, празните кашони, намерени тук горе, „Винарска изба братя Берсано“, „Борсалино“, „Кордиал Кампари“, „Телефункен“ (имаше ли радио в Солара?).
	Не можех да ги отворя. Трябваше да изляза и да ида да се разходя из хълмовете, щях да се върна после. Бях на края на силите си. Може би имах температура.
	Приближаваше часът на залеза и Амалия вече ме викаше, казваше, че била сготвила „финанциера“* — нещо, дето ще си оближа пръстите. Първите неясни сенки в най-скритите ъгли на тавана ми обещаваха някой залегнал в засада Фантомас, който чакаше да рухна, за да се хвърли отгоре ми, да ме върже с въже и да ме спусне в гърлото на бездънен кладенец. Най-вече за да докажа на себе си, че не съм вече детето, което исках да стана отново, останах безстрашно още малко, за да погледна най-слабо осветените места. Докато не ме блъсна отново миризмата на мухъл.
	[* _Финанциера_ (finanziera) — бульон от телешка карантия и гениталии, сварени в марсала (италианско ликьорно вино), смесено с оцет. В каноническата рецепта влизат също така: телешки бъбреци, телешки мозък, панкреас и тимусна жлеза, петльови гребени. — Бел. NomaD.]
	Издърпах напред, към едно прозорче, от което още се процеждаше последната светлина на късния следобед, един голям сандък, грижливо покрит с амбалажна хартия. След като я махнах, под пръстите ми се оказаха два пласта мъх, истински, макар и изсъхнал — толкова много пеницилин, че да може да изпрати вкъщи за една седмица цялата колония от „Вълшебната планина“ и сбогом на хубавите разговори между Нафта и Сетембрини*. Приличаха на чимове и ако се подредяха един до друг, можеше да се направи полянка голяма колкото масата на дядо. Не знам поради какво чудо, дали благодарение на многобройните зими и дни, в които по тавана е биел дъжд, сняг и град, мъхът беше запазил нещо от резкия си тежък мирис.
	[* Имат се предвид персонажи от романа на Томас Ман (1875–1955) „Вълшебната планина“ (1924), нравствени и интелектуални ментори на главния герой Ханс Касторп. — Бел. NomaD.]
	Под мъха, в стърготини, които трябваше да се махат внимателно, за да не се повреди това, което беше опаковано, имаше дървена или картонена колиба, боядисана с цветен гипс, с покрив от пресована слама, една воденица от дърво и слама, с колело, което още се движеше, макар и тежко, и много малки къщички и замъци от нарисуван картон, които сигурно служеха за фон на колибата, сложени на някоя височина, в перспектива. И накрая, сред стърготините, ето и фигурките — овчарите с агънца на раменете, точиларя, мливаря с две магарета, селянката с кошница плодове на главата, двама гайдари, един арабин с две камили и Влъхвите — ето ги — миришещи на мухъл и те, вместо да миришат на тамян и миро, и накрая ето и магарето, вола, Йосиф, Мария, люлката, Младенеца Иисус, два ангела с разперени ръце, замръзнали в славата, продължаваща поне от един век, позлатената комета, едно навито платно, което от вътрешната си страна беше синьо, обсипано със звезди, едно метално легенче, напълнено с цимент, за да оформи коритото на една рекичка, с два отвора, през които да влиза и да излиза водата, и онова, което ме накара да закъснея за вечеря с половин час, за да мисля над него — една странна машина, направена от стъклен цилиндър, от който излизаха дълги гумени тръбички.
	Коледната ясла с всичките й части. Не знаех дали дядо и родителите ми са били религиозни (майка ми може би да, след като е държала молитвеник на нощното си шкафче), но със сигурност около Коледа някой е изваждал този сандък и в някоя от стаите долу са подреждали яслата. Вълнението около яслата, струваше ми се, че усещам именно това, но се боях, че и то е реакция на поредното клише. Тези фигурки обаче извикваха в мен не друго име, а образ, който не бях видял на тавана и който може би стоеше някъде жив, както ме връхлиташе в този миг.

	{img:loana_036_koleda.jpg}

	Какво означаваше за мен яслата? Между Иисус и Фантомас, между Рокамбол и Кошничката, между мухъла на Влъхвите и набитите на кол от Великия везир, с кого бях аз?


	Проумях, че съм използвал зле тези дни на тавана — бях препрочел страници, които съм разгръщал на шест или на дванадесет години, други на петнадесет, вълнувал съм се от различни истории. Не така се създава отново памет. Паметта смесва, коригира, преобразява, вярно е, но рядко обърква събитията хронологично, човек трябва да знае много добре дали случката му се е случила на седем, или на дванадесет години, и аз сега можех да различа деня на събуждането ми в болницата от деня на заминаването за Солара, и знаех чудесно, че между единия и другия има узряване, смяна на мнения, съпоставяне на преживявания. А за тези три седмици бях попил всичко, сякаш като малък съм го погълнал наведнъж и на един дъх — и нямаше как да не изпитвам усещането, че съм замаян от тази опияняваща микстура.
	И така, трябваше да се откажа от това grande bouffe*93 на стари хартии, да подредя отново нещата и да ги поемам на малки хапки според това как е текло времето. Кой можеше да ми каже какво съм чел и видял на осем, а не на тринадесет години? Помислих малко и разбрах: беше невъзможно сред всичките тези кашони и сандъци да ги няма учебниците ми и училищните ми тетрадки. Това бяха документите, които трябваше да намеря, щеше да е достатъчно да следвам техния урок, да се оставя да ме водят за ръка.
	[*93 Голямо плюскане (фр.). Препратка към скандалния френско-италиански филм на Марко Ферери „Голямото плюскане“ с участието на Марчело Мастрояни, Филип Ноаре, Пишел Пиколи и Уго Тоняци. — Бел. NomaD.]
	На вечеря разпитах Амалия за яслата. Не, той не бил набожен, но яслата била като паста реале, ако не я направели, все едно че нямало Коледа, и ако не били внуците, може би щял да я прави за себе си. Започвал да работи в началото на декември, ако се погледнело горе на тавана, щяла да се намери цялата стойка, на която закрепяли платното с небето, с много мънички крушки от вътрешната страна, които карали звездите да трепкат.
	— Колко е красива яслата на господин дядо ви! Всяка година ми се доплакваше. Водата течеше наистина в реката, веднъж дори изтече навън и намокри мъха, носеха го пресен всяка година, и мъхът цъфна с мънички сини цветчета и това беше наистина чудото на Младенеца Иисус, дойде дори енорийският свещеник да го види и не вярваше на очите си.
	— А водата откъде се вземаше?
	Амалия се изчерви и измърмори нещо, после се реши.
	— В сандъка е яслата, нали всяка година след Водици помагах да го приберат, сигурно още стои едно нещо като стъклена бутилка без гърло. Видяхте ли го? Добре. Може би сега такова нещо вече не се употребява, но беше един уред, ще ме прощавате, за правене на клизма. Знаете ли какво е клизма? Слава Богу, значи, не трябва да ви обяснявам, че ме е срам. И тогава на господин дядо ви му беше дошло наум да сложи под яслата това нещо за правене на клизма и да нагласи тръбичките както трябва, така че водата излизаше отгоре и после се връщаше долу. Цяло представление, ви казвам, не ти трябва кино.


>>	8. Когато радиото…

	След осемте дни на тавана реших да сляза в селото и да отида в аптеката да ми премерят кръвното. Високо, сто и седемдесет. Когато ме изписа от болницата, Гратароло ми поръча да гледам кръвното ми да е около сто и тридесет и си беше сто и тридесет, като заминах за Солара. Аптекарят казваше, че ако идвам да си меря кръвното, след като съм слязъл пеш по хълма до селото, няма как да не е високо. Ако съм го мерел сутрин, веднага щом стана, щяло да е по-ниско. Приказки. Знаех какво е станало — много дни бях живял като обсебен.
	Обадих се на Гратароло, той ме попита дали съм правил нещо, което не бива да правя, и се наложи да призная, че съм пренасял сандъци, че съм пил по една бутилка вино на хранене, че съм пушил по 20 цигари „Житан“ на ден и съм си предизвикал сам много пъти леко сърцебиене. Той ми се скара: още съм оздравявал и ако кръвното ми налягане се повишало много, инцидентът можел да се повтори и може би този път нямало да ми се размине така леко като първия. Обещах му, че ще се пазя, той увеличи дозата хапчета и ми предписа и други, за изхвърляне на солта от организма чрез урината.
	Казах на Амалия да соли яденето по-малко, а тя ми каза, че през войната, за да се намери кило сол, се правело какво ли не, и трябвало да се дадат два-три заека, така че солта е Божия благодат и като липсва, нещата нямат вкус. Казах й, че докторът ми забранява солта, а тя отвърна, че докторите учат много, ама после са по-прости от другите и не бива човек да ги слуша — да съм погледнел нея, не била виждала доктор през живота си, пък ей на, вече й чукнали седемдесетте, а не се спира, претрепва се от работа и нищо й няма, няма даже ишиас като другите. Е, хайде, щях да изхвърлям солта с урината.
	Май трябваше да спра с ходенето на тавана, да се движа повече, да се забавлявам. Обадих се на Джани, исках да разбера дали всичките неща, които бях прочел през тези дни, говорят нещо и на него. Изглежда, бяхме имали различни преживявания — той не е имал дядо колекционер на излезли от мода неща, — но имаше много неща, които сме чели заедно, а и защото сме си разменяли книги. Върху Салгари си направихме едно състезание за половин час в trivial games, като в телевизионно предаване. Как се казва на гръцки проклетата душа на раджата на Асам? Теотокрис. Как е презимето на красивата Хонората, която Черният корсар не можел да обича, защото била дъщеря на врага му? Ван Гулд. И за кого се омъжва Дарма, дъщерята на Тремал Наик? За сър Морланд, сина на Суйодхана.
	Пробвах и с Перчемчо, но на Джани това не му говореше нищо. Той четял повече комикси, и там ме надмина, засипваше ме със заглавия. Комиксите сигурно съм ги чел и аз, някои имена, които казваше Джани, ми звучаха много познато — „Въздушната банда“, „Фулмине срещу Флатавион“, „Мики Маус и Черното петно“ и особено „Чино и Франко“*… Но на тавана нямаше и следа от комикси. Може би дядо, който е обичал Фантомас и Рокамбол, е смятал комиксите за боклук, който разваля децата. А Рокамбол да не би да не е?
	[* _Чино и Франко_ — герои на поредицата, чието оригинално заглавие е „Tim Tyler’s Luck“ („Късметът на Тим Тейлър“) — впоследствие се оказва, че именно с тази поредица и именно с тези герои е свързан комиксът „Тайнственият пламък на кралица Лоана“. — Бел. NomaD.]
	Без комикси ли бях израснал? Нямаше смисъл да си налагам да се спра за дълго и да си почивам насила. Отново ме обземаше изследователската лудост.


	Спаси ме Паола. Същия ден около обяд пристигна неочаквано с Карла, Николета и трите деца. Обажданията ми по телефона не я бяха успокоили. Една разходка на въздух, колкото да се прегърнем, каза, тръгваме обратно преди вечеря. Но ме изучаваше и ме преценяваше.
	— Напълнял си — отбеляза.
	Слава Богу, че не бях блед след всичкото това слънце, дето ме беше пекло на балкона и в лозето, но явно бях понатежал. Казах, че е заради вкусните вечери на Амалия, а Паола обеща да ме вкара в пътя. Не й казах, че от дни стоя сврян някъде, без да се движа с часове.
	— Тука трябва една хубава разходка — каза тя — и хайде цялото семейство към Манастирчето, което дори не беше манастирче, а само параклис, който се виждаше на няколко километра, кацнал на един стръмен връх. Вървеше се непрекъснато нагоре и височината почти не се усещаше, освен няколкото десетки метра накрая, и докато си поемах дъх, карах децата да берат „букети от рози и теменужки“*. Паола ми предлагаше подигравателно да помириша цветята, а не да цитирам Поета — защото Поетът лъже, като всички поети — първите рози цъфтят, след като теменужките са заминали на почивка, а и рози и теменужки не могат да се вържат в един и същи букет, да опитам, за да се убедя.
	[* _„букети от рози и теменужки“_ („un mazzolin di rose e viole“). — Дж. Леопарди, „Събота на село“ (1829). — Бел. NomaD.]
	За да покажа, че не помня само откъси от енциклопедии, разказах няколко от историите, които бях научил тези дни, и децата ме наобиколиха и се ококориха, защото никога не бяха чували подобно нещо.
	На Сандро, по-големичкия, разказах „Островът на съкровищата“. Казах му как съм тръгнал от странноприемницата „Адмирал Бенбоу“ и съм се качил на „Еспаньола“ с лорд Трелони, доктор Ливзи и капитан Смолет, но изглежда, че най-симпатични му бяха Дългия Джон Силвър, заради дървения му крак, и онзи нещастник Бен Гън. Беше се ококорил от възбуда, привиждаха му се пирати в засада между храстите, казваше още, още, а пък то беше време да се каже стига, защото след като намират съкровището на капитан Флинт, историята свършва. В замяна на това пяхме дълго „Петнайсет души във ковчега на мъртвеца, йо-хо-хо и бутилка ром“…
	За Джанджо и Лука дадох най-хубавото от себе си, като им разказах за белите на Джанино Стопани от „Вестничето на Джанбураска“*. Когато присадих бастуна в саксията с бяло цвете на леля Бетина и улових зъба на господин Венанцио, те не спираха да се смеят, колко ли можеха да разберат на техните три годинки, и може би разказите ми харесаха повече на Карла и Николета, на които, тъжен знак на времето, никой никога не беше разказвал за Джанбураска.
	[* _„Вестничето на Джанбураска“_ — детска приключенска книга на илюстратора и писател Луиджи Бертели (1858–1920), работещ под псевдонима Вамба. — Бел. NomaD.]

	{img:loana_037_rocambole.jpg}

	Но за тях ми се стори по-очарователно да разкажа как, в ролята на Рокамбол, за да унищожа моя учител по престъпления сър Уилям, вече сляп, но все още неудобен свидетел на миналото ми, го събарям на земята и забивам в тила му остра игла, като после заличавам малкото петно кръв в косата му, така че всички да мислят, че е умрял от мозъчен удар.
	Паола викаше, че не бива да разказвам тези истории на децата, и слава Богу, че в наши дни нямало вече такива игли, а то иначе кой знае дали нямало да опитат да го направят с котката. Но най-вече я интересуваше това, че разказвам историите така, все едно са се случили с мен.
	— Ако го правиш, за да забавляваш децата, е едно, ако не е така, значи се вживяваш прекалено много в това, което четеш, и това значи да вземеш назаем паметта на някого другиго. Ясно ли ти е разстоянието между теб и тези истории?
	— Стига де — казах, — нямам памет, това да, но не съм луд, правя го заради децата!
	— Дано — каза тя. — Ти дойде в Солара, за да намериш себе си, защото се чувстваше потиснат от една енциклопедия, говореща за Омир, за Мандзони, за Флобер, а тук си влязъл в енциклопедията на паралитературата. Това все още не е напредък.
	— Разбира се, че е — отвърнах, — преди всичко, защото Стивънсън не е паралитература, и второ, защото не съм аз крив, че този, когото искам да намеря, е поглъщал паралитература, и накрая точно ти, с историята за съкровището на Кларабела, ме прати тука.
	— Вярно е, извинявай. Ако мислиш, че има смисъл, продължавай. Но внимателно, не се оставяй това, което четеш, да те отрови.
	За да смени темата, попита за кръвното ми. Излъгах я: казах й, че току-що съм го премерил и че е сто и тридесет. Зарадва се, горката.
	Като се върнахме, Амалия беше приготвила една хубава следобедна закуска и студена вода с лимон за всички. После си заминаха.
	Вечерта се държах като послушен човек и си легнах с кокошките.


	На следващата сутрин преоткрих стаите в старото крило, които всъщност бях разгледал много набързо. Влязох в спалнята на дядо, където едва бях надникнал, обзет от изпълнена с уважение плахост. И там имаше скрин и голям гардероб с огледало, както във всички спални от онова време.
	Отворих го и открих голямата изненада. В дъното, почти скрити от окачените дрехи, които пазеха дъха на умрял нафталин, имаше два предмета. Един грамофон с фуния, от тези, дето се навиват на ръка, и едно радио. И двете бяха покрити с листове от списание, събрах ги отново заедно: беше „Радиокуриер“, издание, посветено на програмите на радиото, един брой от четиридесетте години.
	На грамофона още стоеше една стара плоча седемдесет и осем оборота, покрита с пласт мръсотия. Чистих я половин час, като плюех върху една кърпа. Заглавието беше „Амапола“. Сложих грамофона на скрина, навих го и от тръбата излязоха няколко объркани звука. Мелодията се познаваше едва-едва. Старият апарат беше вече в състояние на старческа деменция, нямаше какво да се направи. От друга страна, този грамофон е бил вече за музея, когато аз съм бил момче. Ако исках да слушам музика от онова време, трябваше да използвам грамофона в кабинета. А плочите, къде ли бяха? Трябваше да попитам Амалия.


	Радиото, макар и покрито, за петдесет години беше потънало в прах, така че можеше да пишеш отгоре му с пръст; наложи се да го почистя внимателно. Беше хубав телефункен с махагонов цвят (ето откъде бил кашонът, който бях видял на тавана), високоговорителят беше покрит с плат с дебели нишки (може би така гласът се е чувал по-добре).
	До високоговорителя беше скалата със станциите, тъмна и неразгадаема, а отдолу имаше три бутона. Явно работеше с лампи и като го разклатих, вътре се чуваше как трака нещо. Имаше и шнур с щепсел.
	Занесох го в кабинета, сложих го внимателно на масата и го включих в контакта. Направо чудо, знак, че по онова време са произвеждали солидни неща: лампичката, която осветяваше скалата, макар и слаба, все още работеше. Останалото не — явно лампите бяха заминали. Помислих си, че някъде, може би в Милано, мога да открия някои от онези любители, които могат да поправят тези приемници, защото имат склад със стари части, като монтьорите, които оправят стари коли, като използват части, останали от коли, изпратени за старо желязо. После си помислих какво може да ми каже някой стар електротехник, изпълнен с народно благоразумие: „Не искам да ви вземам парите. И да ви го поправя, няма да чуете нещата, които са предавали тогава, а това, което предават сега, и значи по-добре да си купите едно ново радио, ще ви излезе по-евтино, отколкото ако поправим това“. Какъв човек! Играех партия, която губех още при започването й. Радиото не е стара книга, да го отгърнеш и да намериш какво са мислили, казвали и печатали преди петстотин години. От това радио щях да чуя, само по-дрезгава, същата ужасна рок музика или както й казват днес. Все едно да искам да усетя на езика си игличките на газираната вода „Виши“, като пия „Сан Пелегрино“, току-що купена от супермаркета. Тази мъртва кутия ми обещаваше мъртви завинаги звуци. Да мога да ги възродя, като замразените думи на Пантагрюел*… И ако мозъчната ми памет един ден можеше да се върне, то паметта ми от херцови вълни беше вече невъзвръщаема. Солара не можеше да ми помогне с никакъв звук, освен с оглушителния шум на тишината си.
	[* _замразените думи на Пантагрюел_ — фантастично-гротесков епизод от романа на Фр. Рабле „Гаргатюа и Пантагрюел“. — Бел. NomaD.]
	Оставаше обаче светещата скала с имената на станциите, жълти за средните вълни, червени за късите и зелени за дългите, имена, над които сигурно съм гадаел дълго, местел съм подвижния показалец и съм се мъчел се да чуя необичайни звуци от вълшебни градове като Щутгарт, Хилверсум, Хелзинки, Рига, Талин. Имена, които не бях чувал никога преди това, които може би свързвах с Македония, Тюркиш Атика, Вирджиния, Ал Халиф и Истанбул. Кога ли съм мечтаел повече, дали пред някой атлас, или пред този списък със станции и техния шепот? Но имаше и домашни имена, като Милано и Болцано. Започнах да си тананикам:
P>
	Когато радиото пак предава от Торино,
	то значи тази вечер чакат те при Валентино.
	Но ако изведнъж пак има смяна на програма,
	внимавай: значи идва мама.
	Със радио Болоня сърцето ти мечтае,
	със радио Милано те чувам отдалеч,
	а радио Сан Ремо — то значи ще се видим…
P$
	Имената на градовете бяха отново думи, които извикваха други думи.
	Така като го гледах, радиото беше сигурно от тридесетте години. Тогава едно радио със сигурност е струвало много и разбира се, беше влязло в семейството в определен момент като символ на социален статус.
	Исках да успея да разбера какво се е правело с радиото между тридесетте и четиридесетте години. Обадих се на Джани.


	В началото ми каза, че трябва да му плащам на парче, след като го използвам като гмуркач, който да извади на повърхността потънали амфори. После обаче добави с развълнуван глас: „Ех, радиото… При нас дойде едва през 1938 г. Бяха много скъпи, баща ми беше чиновник, но не като твоя, работеше в едно малко предприятие и изкарваше малко. Лятно време вие ходехте на почивка, а ние оставахме в града, вечер се разхождахме на хладно в градската градина и сладолед ни купуваха веднъж в седмицата. Баща ми беше мълчалив човек. В онзи ден се върна вкъщи, седна на масата, нахрани се мълчаливо, после накрая извади един поднос с пасти. Как така, днес не е неделя?, попита майка ми. А той: ей така, приядоха ми се. Изядохме пастите и после, като се почеса по главата, каза: Мара, май през тези месеци нещата са вървели добре и днес собственикът ми подари хиляда лири. Майка ми, все едно че нещо я блъсна, сложи ръцете си пред устата и извика: о, Франческо, ами тогава ще си купим радио! Така. През онези години беше много популярна «Да можех да имам хиляда лири на месец». Една песен за дребен чиновник, който мечтае за заплата от хиляда лири, с които да купи най-различни неща на младата си сладка женичка. Значи хиляда лири са били колкото една хубава заплата, може би повече от това, което е получавал баща ми, във всеки случай е било като тринадесета заплата, на която никой не се е надявал. Така радиото влезе у нас. Чакай да помисля малко, беше марка «Фонола». Веднъж в седмицата имаше оперен концерт, Мартини и Роси, а в друг ден предаваха радиотеатър комедия. Ех, Талин и Рига, де да ги имаше сега на скалата на радиото ми, на която има само цифри… И после войната, единствената отоплена стая беше кухнята, радиото го преместиха там и вечер, пуснато тихо, защото иначе човек можеше да иде в затвора, се слушаше Радио Лондон. Затворени вкъщи, с прозорци, покрити със синя амбалажна хартия, за да е затъмнено. А песните! Като се върнеш, ако искаш, ще ти ги разкажа всичките, дори фашистките химни. Знаеш, че не си падам по спомени, но понякога ми се приисква да чуя фашистките химни, за да се почувствам отново като през онези вечери пред радиото. Каква беше рекламата? _Радиото, този глас, който омагьосва._“
	Помолих го да спре. Вярно, аз го бях попитал, но сега замърсяваше моята табула раза със _собствените_ си спомени. Трябваше да изживея тези вечери сам. Щяха да са различни: той е имал „Фонола“, а аз „Телефункен“, и после може би той е слушал Рига, а аз Талин. А дали пък наистина се е хващал Талин, за да слушаш да ти говорят на естонски?


	Слязох да ям и напук на Гратароло и пих, но само за да забравя. Да забравя, точно аз! Трябваше да забравя възбудата от последните седмици и да се приспя в следобедната сянка, легнал на леглото с „Тигрите от Момпрацем“, която може би тогава ме е държала буден до малките часове, но последните вечери се беше оказала полезно приспивателна.
	Обаче докато лапах една вилица аз и давах едно парче на Мату, ми дойде наум проста, но страхотна идея: радиото предава това, което пускат сега, но грамофонът ще ти каже това, което го има на плочите оттогава. Това са замразените думи на Пантагрюел. За да имам усещането, че слушам радио отпреди петдесет години, ми трябваха плочите.
	— Плочите? — измуча Амалия. — Я по-добре гледайте да се наядете, не мислете за плочи, че тая хубава манджа все едно, че я хвърляте зад гърба си и става на отрова, пък после ходите по доктори! Плочите, плочите, плочите… Ах, да му се не види, хич не са на тавана! Когато господин вуйчо ви махна всичко, аз им помагах и… чакайте, чакайте… рекох си, че тия плочи, дето бяха в кабинета, ако взема да ги нося горе, ще се изплъзнат от ръцете ми и ще ги изпочупя по стълбите. И тогава ги напъхах… напъхах ги… извинявайте, не е, че не помня, макар че то на моите години щеше да си е нормално, ама оттогава минаха цели петдесет години, пък и не съм седяла тука петдесет години да мисля все за тия плочи. А, ето, сетих се. Трябва да съм ги прибрала в сандъка, дето е пред кабинета на господин дядо ви!
	Отказах се от плодовете и се качих да видя къде е сандъкът. Не му бях обърнал особено внимание в коридора при първото си ходене там. Отворих го и ето ги плочите, една върху друга, всичките хубави стари плочи седемдесет и осем оборота, всяка в обвивката си. Амалия ги беше сложила там както дойде и имаше какви ли не. Изгубих половин час, докато ги пренеса на масата в кабинета, и започнах да ги подреждам някак на библиотеката. Дядо сигурно е обичал хубава музика, имаше Моцарт и Бетовен, арии от опери (дори един запис на Карузо) и много Шопен, както и клавири на песни от онова време.
	Погледнах стария „Радиокуриер“: Джани беше прав, имаше седмична програма оперна музика, комедии, рядко някой концерт симфонична музика, новини и останалото забавна музика, или естрадна, както се е казвало тогава.

	{img:loana_038_odeon.jpg}

	И така, трябваше да чуя песните и това е била със сигурност звуковата мебелировка, в която съм израснал — може дядо да е стоял в кабинета си и да е слушал Вагнер, а другите от семейството са слушали музика по радиото.
	Веднага намерих „Да можех да имам хиляда лири на месец“, автори Иноченци и Сопрани. Дядо беше написал датата върху много от опаковките, не знам дали датата на появяването на песента, или на купуването на плочата, но можех да разбера приблизително годината, в която песента е била вече или още изпълнявана по радиото. На тази годината беше 1938. Джани си спомняше добре, песента се беше появила, когато у тях са купили „Фонола“-та.
	Опитах се да пусна грамофона. Работеше, усилвателят му не беше кой знае какво, но може би точно така трябваше — да се чува същото пращене като едно време. И така, с осветената скала на радиото, все едно че апаратът беше още жив, и пуснатия грамофон, слушах едно предаване от лятото на 1938 г.:
P>
	Да можех да имам хиляда лири на месец,
	без да прекалявам, съм сигурен, че щях да съм
	съвсем щастлив!
	Скромна служба, нямам претенции,
	искам да работя, за да мога
	да имам спокойствие!

	Малка къщичка в покрайнините,
	женичка,
	млада и сладка, точно като теб.
	Да можех да имам хиляда лири на месец,
	бих купил толкова неща и сред тях
	най-хубавите, които искаш ти!
P$
	Предишните дни се бях питал какво е било раздвоеното „аз“ на едно дете, изложено на посланията за национална слава, докато в същото време е фантазирало за лондонските мъгли, където среща Фантомас, който се сражава със Сандокан, сред дъжда от метални отломки, пронизващи гърдите и късащи ръцете и краката на възпитано удивените сънародници на Шерлок Холмс — и сега разбирах, че в същите години радиото ми е предлагало като идеал в живота един счетоводител без претенции, който мечтае единствено за спокойствие в покрайнините на града. Но може би това беше изключение.
	Трябваше да подредя всичките плочи и по дати, когато бяха написани. Трябваше да видя година по година формирането на моето съзнание посредством звуците, които съм слушал.
	Докато подреждах плочите, доста умопомрачен сред серия _любов, любов донеси ми много рози_, _не, ти не си вече моето момиче, влюбено дете_, _има една църквица, скъпа, скрита сред цветята_, _върни се, моя малка_, _свири само за мен, о, циганска цигулко_, ти, божествена музика_, искам те само един час_, _цветенца от поляната_*, сред изпълнения на оркестрите на Чинико Анджелини, Пипо Бардзица, Алберто Семприни и Горни Крамер, записани на плочи, които се казваха „Фонит“, „Карош“, _„La Voce del Padrone“_ — „Гласът на господаря“, с кученцето, което слуша с навирена муцунка звуците, излизащи от тръбата на грамофона, попаднах на плочи с фашистки химни, които дядо беше вързал с един канап, сякаш е искал да ги запази или да ги отдели. Какъв е бил дядо — фашист или антифашист, или нито едното, нито другото?
	[* _любов, любов донеси ми много рози_ („Amore, amor, portami tante rose“), _не, ти не си вече моето момиче_ („No tu non sei più la mia bambina“), _влюбено дете_ („Bambina innamorata“), _има една църквица, скъпа, скрита сред цветята_ („Cè una chiesetta amor nascosta in mezzo ai fior“), _върни се, моя малка_ („Torna piccina mia“), _свири само за мен, о, циганска цигулко_ („Suona solo per me o violino tzigano“), ти, божествена музика_ („Tu musica divina“), искам те само един час_ („Un’ora sola ti vorrei“), _цветенца от поляната_ („Fiorellin del prato e ciribiribin“). — Бел. NomaD.]
	До късна нощ слушах неща, които не ми бяха непознати, макар че от някои песни си спомнях само думите, а от други само мелодията. Нямаше как да не зная класическата „Младост“, мисля, че това е бил официалният химн при всяко събиране, но нямаше как да не зная също, че вероятно моето радио ми го е пускало почти едновременно с „Влюбения пингвин“, изпълняван, както пишеше на обвивката, от трио Лескано.
	Струваше ми се, че познавам отдавна тези женски гласове. Успяваха да пеят заедно на интервали от терца и секста, което създаваше ефекта на привидна какофония, много приятна за ухото. И докато италианските младежи по света ме учеха, че това да си италианец е най-голямото предимство, сестрите Лескано ми пееха за холандските лалета.
	Реших да редувам химните с песни (вероятно така съм ги слушал и по радиото). От лалетата преминах към химна на Балила*94 и щом сложих плочата, започнах да следвам песента, сякаш рецитирах по памет. Химнът възхваляваше един смел младеж (фашист преди фашизма, като се има предвид, че, както знаят енциклопедиите, Джован Батиста Перасо е живял през осемнадесети век), който хвърлил камък срещу австрийците и така отприщил въстанието в Генуа.
	[*94 Балила — младежка фашистка организация за момчета между 8 и 14 години, както и модел от марката „Фиат“.]

	{img:loana_039_hymn.jpg}

P>
	От дълбоката траншея
	свири пак сигнал за бой;
	пръв е пламък черен в нея,
	страховит сърцат герой.
	И със бомба във ръката,
	с вяра в смелото сърце,
	той лети напред в борбата —
	с чест и слава във ръце.

	Младост, младост, смела младост,
	ти си пролет, ти си сладост,
	с песен и засмяна радост
	все напред вървим.

	Ето, с бомба е Орсини
	и с камата вся терор,
	следвай примера му, сине,
	смел бъди, не знай позор.
	Вей се гордо, знаме верно
	над поля и над гори!
	Пламък, пламък, пламък черен
	в нашите сърца гори.

	Младост, младост, смела младост,
	ти си пролет, ти си сладост,
	с песен и засмяна радост
	все напред вървим.

	За Бенито Мусолини —
	ея, ея, алала!
P$

	{img:loana_040_hymn.jpg}

P>
	Красивата луна през мая —
	като пита кашкавал —
	пак поема път омаен
	в лъч сребристо засиял.
	Говорят за любов
	лале-лале-лалетата,
	в хор шепнат своя зов
	лале-лале-лалегата.
	И нежна песен чуваш ти,
	магия, пълна със мечти.
	Говорят за любов
	лале-лале-лалетата,
	в сърцето тупкат с ритъм
	лале-лале-лалетата.
	За мене ще ти кажат днес
	лале-лале-лале-лале
	лале-лалетата.
P$

	{img:loana_041_hymn.jpg}

P>
	Камък хвърлен, име славно
	на момчето от Портория,
	и Балила от отдавна
	е гигант в историята.
	Ето там снаряд заби се,
	гръмна в калната земя,
	но момчето с поглед бистър
	брани родната страна.

	С дръзка стъпка, с плам в окото
	и със звънък храбър вик:
	за врага — паве в челото,
	за другар — сърце-челик.

	Ний сме още семената,
	пламъци на храбростта,
	пеят днес за нас полята,
	радва ни се пролетта.
	Ала дойде ли безумна
	и коварна зла беда,
	ще сме първите куршуми
	за светата Свобода.
P$

	{img:loana_042_hymn.jpg}

P>
	Когато всичко стихне и в небето
	изгрее пълната луна,
	с най-сладкото си „мяу“
	викам Марамао.
	По покривите крачат котета —
	самички
	и тъжни като мен
	без теб.

	Защо умря, о, Марамао?
	Нали си имаше какао
	и имаше си хляб и вино,
	и зеленчуци от градината.
	Чуй, влюбените котарани
	те викат в таз прекрасна вечер.
	Но ти не отговаряш вече.
	Защо умря, какво ти стана?

	О, Марамао. Марамао,
	все викат котетата в хор,
	о, Марамао. Марамао,
	о, Мао, Мао, мяу…
P$
	Явно на фашизма са му харесвали терористичните актове и в моята версия на „Младост“ бях чул „Ето, с бомба е Орсини и с камата вся терор“; мисля, че Орсини се е опитал да убие Наполеон Трети.
	Докато слушах, се беше спуснала нощта и от градината и от хълма се носеше силен аромат на лавандула и на билки, които не познавам (мента, босилек? не мисля, че някога съм бил особено силен по ботаника, а пък и нали съм човекът, който, изпратен да купи букет рози, се върна вкъщи с кучешки тестиси, може пък да са били холандски лалета). Ухаеха и други цветя, които Амалия ме беше научила да разпознавам, може би далии или цинии?
	Появи се Мату и започна да се търка в панталоните ми, мъркаше. Бях видял една плоча с котка на обвивката, сложих нея на мястото на химна на Балила, и се оставих да ме носи тази протяжна животинска мелодия. „Защо умря, о, Марамао?“
	Но наистина ли младежите Балила са пеели „Марамао“? Може би трябваше да се върна към химните на режима. Мату едва ли го интересуваше, че съм сменил песните. Седнах удобно, взех го на коленете си, почесах му дясното ухо, запалих си цигара и се потопих във вселената на Балила.
	След час слушане умът ми беше пълен с героични фрази, призиви за атака и смърт и за послушание пред Дучето, чак до върховна саможертва. Огънят на Веста, който лумва пред храма с криле и пламъци, младежта напредва, мъжка младеж ще се бие с римска воля, някога не ни плашеше затворът, презряхме тъжната съдба, за да подготвим тези силни хора, които сега не се боят от смъртта, светът знае, че който носи черната риза, е готов да умре за Дучето и за Империята, ея, ея, алала, привет, о, кралю император, нов закон даде Дучето на света и на Рим нова империя, сбогувам се с теб и отивам в Абисиния, скъпа Вирджиния, но ще се върна, ще ти пратя от Африка красиво цвете, което цъфти под небето на екватора, Ница, Савоя, Корсика и съдбовната Малта, бастион на римския дух, Тунис наш, брегове, планини и морета, звучи свободата.
	Какво исках — Ница да е италианска или да имам хиляда лири на месец, чиято стойност не познавах? Момче, което играе с пистолети и войничета, иска да освободи съдбовната Корсика, а не да мърмяука сред лалета и влюбени пингвини. Все пак, ако оставим настрана Балила, дали съм слушал „Влюбеният пингвин“, докато съм четял „Капитан Сатана“, и дали съм си представял тогава пингвини в ледените северни морета? И докато съм пътувал „Осемдесет дни около света“, дали съм виждал Филиас Фог да пътува сред поля от лалета? И как съм помирявал Рокамбол с неговата дълга игла и камъка на Джован Батиста Перасо? „Лалета“ беше от 1940 г., когато е започнала войната: със сигурност тогава са пеели и „Младост“, но кой да ми каже, дали капитан Сатана и Рокамбол не съм ги чел през 1945 г., след края на войната, когато вече не е имало и следа от фашистките капитани?
	Беше абсолютно необходимо да намеря учебниците си. Там щях да имам пред очите си първите си истински четива, песните с датата щяха да ми кажат какви звуци са ги придружавали и може би щеше да се изясни връзката между „презряхме тъжната съдба“ и масовите убийства от „Илюстрован вестник за пътешествия и приключения“.
	Нямаше смисъл да си налагам да спра за няколко дни. Сутринта на следващия ден трябваше пак да се кача на тавана. След като дядо е бил методичен човек, учебниците ми не трябваше да са далеч от сандъците с детски книги. Ако вуйчо ми не беше разбъркал всичко.


	За момента позоваването на славата ми беше омръзнало. Показах се на прозореца. Очертанията на хълмовете бяха изрязани върху тъмното небе, а безлунната нощ беше обсипана със звезди. Защо ми беше дошъл наум този израз, изтъркан от употреба? Беше от някоя песен, разбира се. Виждах небето така, както бях чувал да пеят за него някога.
	Започнах да ровя сред плочите и отделих всичките, чиито заглавия навяваха мисълта за нощ или за някакво безкрайно пространство. Грамофонът на дядо беше от онези, на които можеше да се сложи цяла купчина плочи, нанизани една над друга, така че като свърши една, следващата пада върху диска. Все едно че радиото ми пееше само, без да трябва да въртя копчетата.
	Пуснах ги да свирят и останах да се люлея на перваза, пред обсипаното със звезди небе, под звуците на толкова хубава лоша музика, която трябваше да пробуди нещо в мен.
	Тази нощ звездите, които греят с хиляди… Една нощ със звездите и с теб… Говори ми, говори ми под звездите, кажи ми най-хубавите неща в сладката магия на любовта… Там, под небето на Антилските острови, където звездите са като искри, се спускат ароматите на любовта… Маилу, под небето на Сингапур, сред сън от златни звезди се роди нашата любов… Под небето, обсипано със звезди, които ни гледат, под небето, обсипано със звезди, искам да те целуна… С теб, без теб, ние пеем на звездите и на луната, кой знае дали за мен не идва късметът… Моряшка луна, любовта е хубава, ако не се знае… Венеция, луната и ти, с теб сами в нощта, с теб тананикаме една песен… Унгарско небе, тъжна въздишка, с безкрайна любов мисля за теб… разхождам се там, където небето е винаги синьо, чувам врабчетата, които прелитат над дърветата и чуруликат…
	Последната плоча сигурно я бях сложил по погрешка, нямаше нищо общо с небето, чуваше се сластен глас, като на разгонен саксофон. Пееше:
P>
	Там, в Капокабана — в Капокабана,
	жената е царица, жената е владетелка…*
	[* _Там, в Капокабана…_ — Песента се изпълнява от Ванда Озирис (Wanda Osiris, „Laggiù a Capocabana“). Певицата произнася бразилския топоним неправилно — Капокабана (правилната форма е Копакабана). За превратното название става дума в глава 11. Там също така ще бъде обяснена връзката на тази тема с името на Пипето. — Бел. NomaD.]
P$
	Разсея ме бученето на далечен мотор, може би някоя кола минаваше през долината, сърцето ми затупа по-силно и си казах: „Това е Пипето!“ Сякаш някой се появяваше в този миг очакван, и все пак идването му ме тревожеше. Кой беше Пипето? Това е Пипето, казвах, но отново само устните ми си го спомняха. Или нещо в мен го знаеше, само че това нещо се излежаваше потайно в увредената част на моя мозък.
	Отличен сюжет за „Библиотеката на моите деца“, „Тайната на Пипето“. Или може би италианската адаптация на знам ли на какво, на „Тайната на Лантенак“?
	Блъсках си главата над тайната на Пипето, а може би нямаше никаква тайна, с изключение на тайната, прошепната на всеки от радиото в късната вечер.

	{img:loana_043_gramophonni_plochi.jpg}


>>	9. Но Пипо не знае

	Имаше още дни (пет, шест, десет?), спомените за които се сливаха и може би така е добре, защото това, което ми остана, беше, как да кажа, квинтесенцията от един монтаж. Слепих разпръснати свидетелства, като режех и свързвах — ту следвах естествената поредност на мислите и емоциите си, ту ги противопоставях. Това, което остана в главата ми, не е вече онова, което съм чул и видял през тези дни, нито онова, което бих могъл да съм видял и чул като дете: остана догадката, хипотезата, изработена на шестдесет години за онова, което може би съм мислил на десет. Малко, за да мога да кажа „знам, че това се е случило така“, много, за да ексхумирам върху листове папирус онова, което вероятно съм изпитвал тогава.
	Бях се върнал на тавана и започвах да се плаша, че от училищните ми неща може да не е останало нищо, когато погледът ми попадна върху един голям кашон, залепен със скоч — на кашона беше написано: „Начално и средно училище Ямбо“. Имаше още един, с надпис „Начално и средно училище Ада“, но не се налагаше да реактивирам паметта на сестра си. Стигаше ми, че трябва да се разправям с моята.
	Не исках да изкарам още една седмица с високо кръвно. Извиках Амалия и я помолих да ми помогне да пренесем кашона в кабинета на дядо. После си помислих, че началното и средното училище трябва да съм ги карал между тридесет и седма и четиридесет и пета година, и свалих долу и кашоните, на които пишеше „Война“, „Четиридесетте години“, „Фашизъм“.
	В кабинета извадих всичко и го подредих на различни полици. Учебниците от началното училище, учебниците по история и география от прогимназията, и после много тетрадки с моето име, годината и класа. Имаше и много вестници. Май дядо беше запазил важните броеве от войната в Етиопия насам: с историческата реч на Дучето за завладяването на Империята, с обявяването на войната на 10 юни 1940 г., и един по един чак до хвърлянето на атомната бомба над Хирошима и края на войната. Освен това имаше картички, афиши, брошури, списания.
	Реших да процедирам по метода на историците — да проверявам свидетелствата, като ги сравнявам едно с друго. Т.е., ако четях учебници и тетрадки от четвърто отделение, 1940–1941 г., прелиствах вестниците от същите години и, доколкото беше възможно, пусках и плочи с песни от същите години.
	Казах си, че ако книгите са били на режима, на режима е трябвало да са и вестниците, а се знае например, че „Правда“ от времето на Сталин не е съобщавала на добрите съветски граждани истинските новини. Но се наложи да променя мнението си. Колкото и да са били пропагандистки, италианските вестници, дори по време на войната, са давали възможност да се разбере какво се случва. От разстоянието на времето дядо ми даваше голям урок, едновременно граждански и историографски: човек трябва да знае да чете между редовете. И е четял между редовете, като е подчертавал не толкова заглавията с големи букви, а бележките с отпратки, справките, каретата, информациите, които е можело да не се забележат при първия прочит. В един „Кориере дела Сера“ от 6–7 юни 1941 г. заглавието гласеше: „На фронта в Бардия битката продължи с голямо ожесточение“. В половин колонка военният бюлетин (излизал е по един на ден и в него се отбелязвал бюрократично дори броят на свалените самолети) съобщаваше безразлично, че „други укрепления паднаха след твърда съпротива от страна на нашите войски, които нанесоха на противника значителни загуби“. Други укрепления? От контекста се разбираше, че Бардия, в Северна Африка, е паднала в ръцете на англичаните. В полето дядо беше отбелязал с червено мастило, както в много други броеве: „РЛ, завладяна Б. 40000 пленени“. Явно РЛ значеше Радио Лондон и дядо е сравнявал информацията на Радио Лондон с официалната. Не само бяхме изгубили Бардия, но четиридесет хиляди наши войници са били принудени да се предадат на противника. Както се вижда, „Кориере“ не лъжеше, само смяташе за сигурно това, което премълчаваше. В същия „Кориере“, от 6 февруари, стоеше заглавието: „Контраатаки на нашите войски на северния фронт в Източна Африка“. Кой беше този северен фронт в Източна Африка? Докато в много броеве от предишната година, когато се даваха сведения за началото на проникването ни в Британска Сомалия и в Кения, имаше точни карти, за да се разбере къде навлизаме победоносно, към тази информация за северния фронт нямаше карта и едва след като се провереше в атласа, се разбираше, че англичаните са проникнали в Еритрея.
	„Кориере“ от 7 юни 1944 г. беше сложил победно заглавие над девет колони текст: „Огнената маса на германската отбрана залива войските на съюзниците на брега на Нормандия“. Какво са правели германците и съюзниците по бреговете на Нормандия? Работата е там, че 6 юни беше прочутият D-Day, началото на настъплението, и вестникът, който със сигурност не можеше да е говорил за това предишния ден, представяше събитието като подразбиращо се, само дето не уточняваше, че маршал фон Рундщет със сигурност не е чакал да го изненадат и брегът е бил пълен с неприятелски трупове. Не можеше да се каже, че не е вярно.
	Можех да продължа методично и да разбера последователността на реалните събития благодарение на фашистката преса, четена така, както трябва и както вероятно са правели всички. Включих радиото, пуснах грамофона и се върнах към тогавашния живот. Естествено, все едно че живеех живота на друг човек.


	Първата ми училищна тетрадка. По онова време са учили децата най-напред да пишат ченгелчета и към четенето на азбуката се е преминавало едва когато учениците са били в състояние да изпълнят цяла страница с добре подредени и прави редове.
	Възпитание на ръката и на китката, краснописът е бил важен, когато пишещи машини е имало само в учрежденията. Преминах към „Учебник за първи клас“, „съставен от госпожица Мария Дзанети, илюстрации от Енрико Пиноки“. Държавна книжарница, година XVI.

	{img:loana_044_balilla.jpg}

	На страницата с първите дифтонги, след _ио_, _иа_, _аиа_, имаше Ея! Ея! И изображение на снопа пръчки. Азбуката се е учила под звуците на _Ея, ея, алала!_, доколкото знам, призив, измислен от Д’Анунцио. „Б“ беше илюстрирана с думи като Бенито, а една страница беше посветена на Балила. Точно когато моето радио пееше едни други срички — ba, ba, baciami piccina*95. Как ли съм научил „Б“, след като внукът ми Джанджо го смесва още с „В“ и казва „врат“ вместо „брат“?
	[*95 Целуни ме, малка моя (ит.).]
	Балила и Децата на Вълчицата. Една страница с момче в униформа, с черна риза и нещо като бели презрамки, кръстосани на гърдите с едно М в средата: „Марио е мъж“, казваше текстът.
C>
	Дете на Вълчицата. 24 май е. Гулиелмо облича хубавата си нова униформа, униформата на Дете на Вълчицата. „Татко, и аз съм войниче на Дучето, нали? Ще стана Балила, ще нося знаменцето, ще имам пушка, ще стана Авангардист*. И аз искам да тренирам като истинските войници, искам да съм най-добрият от всички, искам да заслужа много медали…“
	[* _… ще стана Авангардист._ — Авангардисти (avanguardisti) — има се предвид италианският фашистки аналог на комсомолците (членовете на младежките комунистически организации в СССР и другите т.нар. социалистически държави в Източна Европа през втората половина ва XX в.), по същия начин балила са аналог на по-малките пионери в комунистическия вариант на тоталитарните режими. Милитаризираните отряди на „авангардистите“, замислени като младата „патриотична смяна“ на по-възрастните фашисти черноризци, са били основани през 1922 г. — Бел. NomaD.]
C$

	{img:loana_045_balilla.jpg}

	Веднага след това една страница, която приличаше на „Images d’Epinal“, но не бяха изобразени зуав, нито френски кирасири, а униформите на различните младежки фашистки организации.
	За научаването на мекото „л“ учебникът привеждаше примерите gagliardetto, battaglia, mitraglia*96. За деца на шест години. За онези, дето пролетта идва, пеейки. Към средата на буквара обаче ме учеха на нещо за ангела пазител:
	[*96 Знамение, борба, шмайзер (ит.).]
P>
	Виж, крачи детенце по дългия път,
	пред него далече голям кръстопът…
	Детето е малко, а пътят е сложен —
	но ангел го пази, недей се тревожи.
P$
	Къде е трябвало да ме заведе ангелът? Там, където пее картечницата? Доколкото знаех, между църквата и фашизма отдавна е било подписано Помирението, и значи вече е трябвало да ни възпитават така, че да станем балила, без да забравяме за ангелите.
	И аз ли съм марширувал в униформа по улиците на града? Искал ли съм да отида в Рим и да стана герой? Радиото сега пееше един боен химн, който извикваше образа на манифестация от млади Черни ризи, но веднага след това картината се сменяше и по улицата минаваше някой си Пипо, не особено надарен от майката природа, нито разхубавен от личния си шивач — носеше ризата си над жилетката. Помислих за кучето на Амалия и видях този пътник с посърнало лице, с клепачи, спуснати над две воднисти очи, с глупава беззъба усмивка, с два криви крака и дюстабанлия. Но след като е с крака и ходила, трябва да е друг Пипо, май имаше нещо общо със съкровището на Кларабела, но не успявах да го видя. И каква връзка имаше между Пипо и Пипето?
	Пипо от песента носеше ризата си върху жилетката. Но гласовете от радиото не произнасяха „риза“ а „ризааа“ (върху балтона носи сако, а върху жилетката — ризааа…) Сигурно беше така, за да съвпаднат думите с музиката. Имах усещането, че съм правил същото, но в друг контекст. Изтананиках си отново „Младост“*, която бях слушал предишната вечер, но казвах: „За Бенито и за Мусолини, ея, ея, алала“. Не пеех: _„За Бенито Мусолини“_, а _„За Бенито и за Мусолини“_. Явно това „и“ беше за благозвучие, за да придаде по-голяма енергия на Мусолини. За Бенито и за Мусолини, ризата върху жилетката.
	[* „Младост“ („Giovinezza“) — официалният химн на младите фашисти. Музиката е съчинена от композитора Джузепе Бланко през 1909 г. Първоначално тази песен е била химн на студентите в Торинския университет, „Младост“ се превръща във военен марш по време на Първата световна война, популяризирана от италианския поет Габриеле Д’Анунцио. През 1924 г. Мусолини поръчва на поета Салваторе Гота да съчини нов текст. От 1944 г. насам изпълнението на тази песен в Италия е забранено. — Бел. NomaD.]

	{img:loana_046_pesen.jpg}

P>
	Огън на Веста,
	които бликва
	от храма,
	с крила и пламъци лети младежта!
	Пламтящи факли
	над олтари и над гробове —
	ние сме надеждата
	на новото време.

	Дуче, Дуче,
	кой няма да иска да умре?
	кой ще се откаже от клетвата?
	Извади меча!
	Когато поискаш,
	с развети знамена
	всички ще дойдем при теб.
	С оръжия и знамена
	на древните герои,
	за Италия, о, Дуче,
	изгрява слънцето.

	А животът върви, върви
	и ни носи със себе си,
	и ни обещава бъдещето.

	Мъжествена младеж
	ще се бие е римска воля.

	Ще дойде, този ден ще дойде,
	великата ни Майка
	отново ще ни призове.
	За Дучето, Родино,
	за краля
	ний слава ще ти донесем,
	империя отвъд морето!
P$

	{img:loana_047_pesen.jpg}

P>
	Но Пипо, Пипо не знае,
	че като минава, се смее целият град
	и шивачките
	от витрините
	му се присмиват.

	А той, съвсем сериозен,
	поздравява всички, покланя се и отминава,
	и се мисли за красив
	като Аполон,
	и подскача като петле.
	Над балтона си носи сакото,
	а над жилетката — ризата,
	Чорапите му са обути върху обувките,
	няма и едно копче
	и панталоните му са вързани
	с връзки за обувки.

	Но Пипо, Пипо не знае,
	и обикаля сериозен из града,
	мисли се за красив като Аполон
	и подскача като петле.
P$
	Но кой минаваше по улиците на града, младежите балила или Пипо? А хората, които се смееха? Може би режимът е усещал в историята на Пипо някакъв лек намек? Дали това не е била народната мъдрост, която ни е утешавала с почти детски брътвежи заради многословието на героизма, което е трябвало да изтърпяваме всеки миг?


	Докато мислех за нещо друго, стигнах до мъглата.
	Един образ: Алберто и баща му, две сенки, които изпъкват на фона на други сенки, всичките черни, заедно очертани срещу сивото небе, върху което се появяват, в малко по-тъмносиво, очертанията на градските къщи. Текстът ми казваше, че в мъглата хората изглеждат като сенки. Такава ли е била мъглата?
	Тази сивота на небето не е ли трябвало да обвие като мляко или като мастика с вода и човешките сенки? От това, което казваше моят сборник с цитати, в мъглата сенките не изпъкват на, а се появяват от, сливат се със — мъглата извиква сенки там, където няма нищо и нищо, там, където после ще се появят сенките… Значи учебникът за първи клас ме лъжеше и за мъглата. Всъщност свършваше с един призив към хубавото слънце, което да дойде да разсее мъглата. Казваше ми, че мъглата е фатална, но нежелана. Защо са ме учили, че мъглата е лоша, щом после у мен е останала тъмна тъга по нея?
	Тъмна, затъмнение. Думи, които извикват други думи. По време на войната, беше ми казал Джани, градът потъвал в мрак, за да не могат да го видят неприятелските бомбардировачи, и от прозорците на къщите не трябвало да прониква навън дори и лъч светлинка. Ако е било така, значи са благославяли мъглата, която е разстилала над нас защитна покривка. Мъглата е била добра.
	Естествено учебникът за първи клас, на който стоеше датата 1937 г., не можеше да ми говори за затъмнение. Говореше само за досадната мъгла, като онази, която е изпълзявала по настръхналите хълмове. Разгледах учебниците за следващите класове, но нямаше нищо за войната, дори и в учебника за пети клас, който беше от 1941 г., значи войната е била започнала от една година. Беше издание от предишните години и в него се говореше само за героите от войната в Испания и за завладяването на Етиопия. Не е добре да се говори в учебниците за неудобствата на войната и в тях настоящето се избягваше, за да се говори за славата на миналото.
	В учебника за четвърти клас, 1940–1941 г., това е било есента на първата година от войната, имаше само текстове за славните дела от Първата световна война, с илюстрации, на които се виждаха нашите пехотинци в Карсо, голи и мускулести като римски гладиатори.

	{img:loana_048_colonialni_voinici.jpg}

	Но за да се съвмести Балила с Ангела, на други места в учебника имаше разкази за Коледната нощ, изпълнени с нежност и доброта. Тъй като сме щели да изгубим цялата италианска Източна Африка чак в края на четиридесет и първа, там още бивакуваха нашите горди колониални войски и това, което виждах, беше един сомалийски дубат*97, с хубавата си униформа, подходяща за обичаите на тези диваци, които сме цивилизовали, с голо тяло, само с една бяла превръзка на слабините. Стих за коментар: Орелът на легионите литва, само Бог ще го спре. Но през февруари Сомалия вече е била в ръцете на англичаните и може би тогава съм четял за първи път тази страница. Дали съм го знаел, докато съм я четял?
	[*97 Войник.]
	Във всеки случай в същия буквар съм чел и използваната отново „Кошничка“: „Отмина тътенът гръмовен — и облаците отлетяха, — и всички птички пак запяха, — небето ясно е отново. — Всичко лошо си отива, — утешена е земята, — засиява ведрината, — нищо слънцето не скрива“.
	А продължаващата война? В учебника за пети клас имаше по-скоро разсъждения върху расовите различия, с малка глава, посветена на евреите и на вниманието, което трябва да се отдели на това невярно семе, което „след като се е внедрило с хитрост сред арийците… е заразило северните народи с меркантилизъм и жажда за печалба“. В кашоните бях видял няколко броя от „Защита на расата“, списание, основано през 1938 г., и не знам дали дядо би допуснал то да попадне в ръцете ми (знае се обаче, че аз все пак съм ходил да ровя навсякъде). Вътре имаше снимки на аборигени, сравнени със снимки на маймуни, други, които показваха ужасяващия резултат от кръстоска между китайка и европеец (но ставаше дума за явления на израждане, които май са ставали само във Франция). Говореше се добре за японската раса и се разкриваха недостатъците на английската раса, които не могат да бъдат пренебрегвани: жени с тлъсти гуши, червендалести благородници с носове на пияници, а и беше нарисувана жена с британски шлем, безсрамно разголена и покрита само с няколко листа от „Таймс“, във форма на пачка на балерина. Жената се оглеждаше в едно огледало и огледалният образ на „Times“ даваше „semiT“. Що се отнася до истинските евреи, оставаше само да избираш: имаше поредица от криви носове и рошави бради, свински и сластни уста с издадени зъби, брахицефални черепи, подчертани скули и тъжни очи като на йерусалимски Юда, с огромни търбуси на акули във фрак, със златна верижка на часовника върху жилетката, с хищни ръце, протегнати към богатствата на пролетарските народи.
	Дядо, мисля, беше пъхнал между страниците на списанието една пропагандна картичка, на която един отвратителен семит на фона на Статуята на свободата протягаше свитите си в юмруци ръчища към онези, които печелят. Във всеки случай имаше за всекиго по нещо, защото на една друга картичка имаше гаден пиян негър с каубойска шапка — мачкаше с ноктестите си ръце белия пъп на Венера Милоска.

	{img:loana_049_evrein_negyr.jpg}

	Художникът беше забравил, че сме обявили война и на Гърция, и тогава какво ни интересуваше, че това животно опипва една осакатена елинка, чийто мъж обикаля с поличка и с пискюли на обувките?
	Като контраст списанието показваше чистите и мъжествени профили на италианската раса и ако Данте и някои кондотиери не бяха с малки и прави носове, в тези случаи се говореше за „орлов нос“. Ако пък случайно призивът за арийска чистота на моите сънародници не беше подействал, в читанката ми имаше едно силно стихотворение за Дучето (_твърда челюст, и твърди гърди — крачи като колона. — Гласът му е глас на орел, литнал в небосклона_) и сравнение между мъжествените черти и характерите на Юлий Цезар и на Мусолини (това, че Цезар е спял с легионерите си, щях да го науча по-късно от енциклопедиите).
	Италианците бяха всичките красиви. Красив беше Мусолини на корицата на един брой на илюстрованото списание „Темпо“, на кон и с вдигната сабя; красива беше черната риза, която обявяваше ту „Мрази врага“, ту „Ще победим!“; красиви бяха римските мечове към очертанието на Великобритания, красива беше селската ръка, с палец, наведен към обгърнатия в пламъци Лондон, красива беше гордостта на легионерите над развалините; на разрушения Амба Аладжи, с напомнянето: „Ще се върнем!“

	{img:loana_050_musolini.jpg}

	Оптимизъм. Радиото продължаваше да ми пее: височък дебеланко беше, наричаха го Бомболо, играеше на томбола. Веднъж реши да потанцува, залитна, падна, търколи се в канавката, ала изплува — така било му писано.
	Но най-красиви бяха, в толкова списания и по толкова рекламни афиши, момичетата от чистата италианска раса, с едри гърди с мека извивка, блестящи машини за раждане на деца, точно обратното на кокалестите и слаби английски мис и на кльощавите жени, идеал на плутократското общество. Красиви бяха госпожиците, показани как участват ангажирано в състезанието „Пет хиляди лири за една усмивка“, красиви бяха дръзките госпожи, с добре очертан от съблазняващата пола задник, които пресичаха с бръснеща походка един рекламен афиш, докато радиото ме уверяваше, че _може да са красиви черните очи, може да са красиви сините очи, но краката, но краката на мен ми харесват повече_.

	{img:loana_051_pesen.jpg}

P>
	Игрива, понапудрена,
	грижливичко накъдрена,
	ти носиш новости,
	о, малка хубавице,
	сред шумната тълпа.
	Подскачаш, тананикаш,
	направо чуруликаш,
	хитруша си голяма,
	хубавице.
	Дори се изчервяваш,
	щом чуеш нещо мило
	от някой господин;
	а после продължаваш
	през шумното гъмжило,
	изпращана от поглед не един.

	* * *

	Къде отиваш, малка хубавице,
	със лъскавото колело?
	Педалите въртиш със плам,
	проблясват спиците
	и вече знам:
	плени ме стройният изваян крак,
	развятата от вятъра коса,
	усмивката чаровна,
	и как педалите въртиш…
	Не искаш ли на любовта
	да стигнем до щастливия финиш?
P$

	{img:loana_052_pesen.jpg}

P>
	Когато видим хубаво момиче,
	се втурваме след него, даже тичаме.
	И я зяпаме отвсякъде, горката,
	цяла — от главата до краката.
	Да, красиви са си черните очи.
	Да, красиви са и сините очи,
	но краката,
	да, краката
	ми харесват повече.
	Да, красиви са и светлите очи
	и красиво е и чипото носле,
	но краката,
	да, краката
	ми харесват повече.

	* * *

	Сутрин, щом слънце огрей планините
	на злато Абруцо,
	слизат снажни моми в долините,
	скърцат каруци.
	О, красива си — съща царица,
	селска ми хубавице.
	Очите ти теменужени
	райски копнежи събуждат.
	Запееш ли сладка песен,
	се спуска покой чудесен.
	Щастлив, и благат, и честит е
	животът във планините.
P$
	Момичетата от песните бяха изключително красиви, стига да ти харесва селската италианска хубост — снажните селски моми; ако искаш градска хубост, като „мъничката хубавица“ от Милано, с напудрено личице, която обикаля по най-многолюдния булевард, или красавиците на колело, символ на смела и необуздана женственост със стройни изваяни красиви крака.


	Естествено враговете бяха грозни и в някои броеве на „Балила“, седмичното списание за деца на Италианската фашистка младеж, се появяваха картинки от Де Сета с истории, който подиграваха неприятеля, винаги животински карикатурен. _„От страх Джорджчо — крал английски — чак вежди е сбърчил. — Търси помощ и закрила — от министър Чърчил.“_
	Англичаните бяха лоши, защото си говореха в учтива форма в 3 лице, италианците трябваше да използват единствено и само най-италианското „вие“, дори и в междуличностните си отношения. От малкото, което се знае за чуждите езици, точно англичаните и французите използват „вие“ (you, wous), а учтивата форма за 3 лице „Lei“ е изключително италианска, най-много да е остатък от испанското владичество, но с испанците франкисти вече бяхме дупе и гащи. От друга страна, немското Sie и италианското Ler или Loro не е „вие“*98. Както и да е, може би поради слабо познаване на чуждите езици е било решено така горе и дядо е запазил много ясни и много точни изрезки по този въпрос. Беше запазил хитро и последния брой на едно списание за жени със заглавие „Леи“ — „Тя“, което от следващия брой щяло да се казва „Анабела“. Беше ясно, че заглавието на списанието не е обръщение към идеалната читателка (да извинява Тя, госпожата), а се отнася към женската публика (говорим за Нея, не за него). Но това Lei, дори и с друга граматична функция, беше станало табу. Питах се дали случилото се е разсмивало и тогавашните читателки, но станалото беше факт и всички го бяха преглътнали.
	[*98 Учтивата форма в италиански език е в 3л. ед.ч. (Lei) и се използва в Италия от XIV век до днес. По време на режима на Мусолини употребата й бива забранена и е наредено „отгоре“ на нейно място да се употребява формата за 2л. мн.ч. (Voi).]
	После имаше колониални красавици, защото негроидните типове приличаха на маймуни и абисинците бяха болни от всякакви болести, но се правеше изключение за хубавата абисинка.
	Радиото пееше: _„О, прекрасна абисинке, сладка малка мандаринке, с краля носим на жените нов закон и дни честити“_.
	Какво е трябвало да се прави с хубавата абисинка казваха цветните картички на Де Сета, онзи с Чърчил, където италиански легионери купуват полуголи негърки на един пазар за роби и ги изпращат на приятелите си по пощата.

	{img:loana_053_kartichka.jpg}

	Но за женската хубост на Етиопия се е мечтаело още от началото на завоевателната кампания с една тъжна и монотонна, и определено керванджийска песен: _„Звездите светят над кервана за Тиграй, по-ярко свети любовта ми, знай“_.


	А аз, сред този вихър от оптимизъм, какво съм мислел? Казваха ми го моите тетрадки от първите пет години в училище. Стигаше да погледна кориците им, още те подтикваха към мисли за пламенност и победа. С изключение на някои, от бяла плътна хартия (сигурно са били най-скъпите), в средата на които стоеше образът на някого от Великите (кой знае колко съм си блъскал главата над енигматичния и усмихващ се образ на един господин, наречен Уилям Шекспир, и със сигурност съм произнасял името, както се пише, след като съм го преписвал буква по буква, сигурно за да ги запомня наизуст). На останалите бяха образите на Дучето на кон, на смели бойци с черни ризи — хвърляха бомби срещу врага, на крехки торпедоносци, които потапят огромни вражески линейни кораби, на вестоносци с върховна готовност за саможертва, които, с ръце, откъснати от граната, продължават да тичат под пукота на вражеската артилерия, като стискат съобщението със зъби.
	Учителят (защо учител, а не учителка? Не знам, текна ми да кажа „господин учителю“) ни беше диктувал най-важните откъси от историческата реч на Дучето в деня на обявяването на войната, 10 януари 1940 г., като бе включил в тях, според писаното във вестниците, и реакциите на неизброимата тълпа, която го е слушала на площад Венеция:
C>
	Бойци на сушата, в морето и в небето! Черноризци на революцията и на легионите! Мъже и жени на Италия, на Империята и на Кралство Албания! Слушайте! Един час, белязан от съдбата, чука на небето на нашата родина. Часът на неотменимите решения! Обявяването на войната е вече връчено __(викове на одобрение, силни викове: „Война! Война!“)__ на посланиците на Великобритания и на Франция. Отиваме да се бием срещу реакционните и плутократски западни демокрации, които винаги са пречили на напредъка и често са заплашвали самото съществуване на италианския народ…
	Според законите на фашисткия морал, когато имаш приятел, вървиш с него докрай __(викове: Дуче! Дуче! Дуче!)__. Това сме правили и ще правим с Германия, с нейния народ, с нейните чудесни въоръжени сили. В навечерието на това събитие с епохално значение изпращаме нашата мисъл към Негово величество краля император __(тълпата избухва във възхвала на Савойската династия)__, който, както винаги, разбра душата на Родината. И поздравяваме бодро Фюрера, главата на съюзника ни Велика Германия __(въодушевени приветствия на народа по адрес на Хитлер)__. Пролетарска и фашистка Италия е изправена на крака за трети път, силна, силна и обединена както никога досега __(множеството извиква като един: „Да!“)__. Паролата е една-единствена, категорична и задължаваща за всички. Тя вече лети и разпалва сърцата от Алпите до Индийския океан: да победим! И ще победим! __(Народът избухва в неудържим възторг).__
C$
	Сигурно точно през тези месеци радиото е пуснало в обръщение „Да победим“, като ехо на думите на Вожда:
P>
	Закален в хиляди страдания
	отекна гласът на Италия!
	„Центурии, кохорти, легиони,
	вдигайте се, часът удари!“
	Напред, младежи,
	всяка пречка ще преодолеем!
	Да разчупим робството,
	което ни задушава,
	пленници в нашето море!
	Да победим! Да победим! Да победим!
	Ще победим по въздух и по суша, по море!
	Това е паролата
	на върховната воля:
	Да победим! Да победим! Да победим!
	На всяка цена, нищо няма да ни спре!
	Сърцата ни ликуват
	от желание да служим!
	Устните ни се кълнат:
	Ще победим или ще умрем!
P$
	Как ли съм преживял началото на войната? Като хубава авантюра, започната заедно с германския другар по оръжие. Той се казваше Рихард и радиото ми говореше за него: _„Другарю по оръжие Рихард, добре дошъл…“_ Как съм гледал през онези славни години на другаря по оръжие Рихард (явно метриката ни е задължавала да го произнасяме като на френски, Ришар, а не като на немски, Рихард) ми обясняваше една картичка, където той беше изобразен до италианския другар по оръжие, и двамата в профил, и двамата мъжествени и решителни, с поглед, втренчен в крайната победа.
	Но моето радио след „Другаря по оръжие Рихард“ (вече бях убеден, че слушам пряко предаване) предаваше вече друга песен. Тя беше на немски, тъжна протяжна мелодия, почти погребален марш, сякаш в ритъм с едва доловимото потрепване на вътрешностите ми. Пееше я дълбок дрезгав женски глас, отчаян и греховен: _„Vor der Kaserme vor dem grossen Tor — stand eine Laterne und steht sie noch davor…“_

	{img:loana_054_ramo_da_ramo.jpg}

	Дядо имаше тази плоча, но не е възможно тогава да съм я слушал на немски.
	И наистина, чух веднага плочата, преводът беше всъщност повече преразказ или адаптация.
P>
	Старата казарма беше край града,
	близо до фенера, що свети и сега.
	Там да се срещнем искам пак,
	под тоз фенер, щом падне мрак.
	С теб, Лили Марлен,
	с теб, Лили Марлен.

	Нашите две сенки се сливаха в една,
	когато те прегръщах в нощната тъма.
	Там ще те чакам тази нощ,
	при тоз фенер, щом падне мрак.
	Ела, Лили Марлен,
	Ела, Лили Марлен.*99
	[*99 Превод: Музикална библиотека „Акорд“.]
P$
	Там, където италианският текст не го казваше, немският изправяше тоя фенер в мъглата, _Wenn sich die späten Nebel drehn_, докато мъглата дими. Но във всеки случай по онова време не е било възможно да разбера, че този тъжен глас в мъглата под фенера (много вероятно е моят проблем да е бил единствено как е възможно да се запали фенер по време на затъмнението) е гласът на тайнствената пачавра, онази, дето сама се продава. Затова години по-късно щях да си отбележа при Корацини:
P>
	Тъжно и унило в уличката пуста —
	мъждука фенерът на публичен дом —
	въздухът е мътен от мъглата гъста.*
	[* _Тъжно и унило в уличката пуста…_ — Из стихотворението на рано починалия римски поет Серджо Корацини (1886–1907), член на литературното обединение на „здрачниците“. Друго негово стихотворение е цитирано в XVII глава.]
P$
	„Лили Марлен“ се беше появила много след екзалтирания „Другар по оръжие Рихард“. Или сме били по` оптимисти от германците, или междувременно се е случило нещо, на горкия другар по оръжие му е домъчняло и уморен от краченето в калта, е мечтаел единствено да се върне под онзи фенер. Но си давах сметка, че същата поредица от пропагандни песни можеше да ми каже как от мечтата за победата се е стигнало до топлата гръд на проститутката, отчаяна като клиентите си.
	След първоначалния ентусиазъм хората свикнали не само със затъмнението и предполагам и с бомбардировките, но и с глада. Защо иначе през 1941 г. е трябвало да се съветва малкият балила да насади на балкона си военна градинка, ако не за да може да си откъсне два домата и от най-малкото пространство? И защо балила не е получавал вече новини от баща си на фронта?
P>
	Мой любими татко, с това писъмце
	искам да ти кажа колко те обичам.
	Толкова ми липсва милото лице,
	че чак се задъхвам, все едно съм тичал.

	Сълзите, що бликат по моите бузки,
	са сълзи на гордост, а не на тъга —
	вече съм балила със хубава блузка,
	във жарка прегръдка те стискам сега.

	Аз също воювам, моята война е
	със вяра и чест, с много дисциплина
	да отгледам малка хубава градина,
	та да върже плод — целта ми това е.

	Военна градина!
	Богу аз се моля
	да те спаси, тате,
	от зло и неволя.
P$
	Моркови за победата. От друга страна, прочетох в една тетрадка друга страница, където учителят ни е накарал да запишем, че нашите врагове англичаните са народ, който яде пет пъти на ден. Сигурно съм си мислил, че и аз ям пет пъти на ден, мляко с кафе с хляб с мармалад, закуска в десет в училище, обяд, следобедна закуска и вечеря, но може би не всички деца са били късметлии като мен и народ, който яде пет пъти на ден, сигурно е предизвиквал раздразнение у онези, които е трябвало да гледат домати на балкона.
	А тогава защо англичаните са толкова слаби? Защо на една картичка, запазена от дядо, над надписа „Мълчете!“ се виждаше един злобен англичанин, който се мъчеше да разбере военни тайни от невнимателен италиански другар по оръжие, който може би ги споделяше непредпазливо в кафето?
	Но възможно ли е било, след като целият народ е грабнал оръжието като един? Имало ли е италианци шпиони? Не са ли били сломени занимаващите се с подривна дейност, както ми обясняваха разказите от читанката с Дучето и похода към Рим*?
	[* _„Походът към Рим“_ — иде реч за демонстративния марш на 25 000 фашисти черноризци от Неапол до столицата на Италия. Пристигайки в Рим, те маршируват пред Квиринала — кралския дворец. „Походът към Рим“ от 28 октомври 1922 г. е събитието, символично утвърдило възкачването на власт на Националната Фашистка партия. На 4 ноември същата година кралят на Италия Виктор Емануил III назначава Бенито Мусолини за министър-председател. — Бел. NomaD.]

	{img:loana_055_pesen.png}

P>
	Топи се снегът,
	мъгла, слана,
	подлите англичани
	се крият в мазетата,
	с бутилки вода
	и смучат хапчета,
	питат плъховете
	кога времето ще се оправи.
	Април не идва,
	с полета на гълъби —
	хвърля от небето
	дъжд от бомби,
	пуска торпеда с точен прицел.
	Това е италианският април,
	който ни носи слава…
	Подла Английо,
	ще загубиш войната!
	Нашта горда победа
	ти виси над главата.

	Сега идва хубавото,
	сега идва хубавото!
	Островче на рибари,
	стой си на север.
	Сега идва хубавото,
	сега идва хубавото.
	Английо, Английо,
	краят ти е вече решен.
P$

	{img:loana_056_pesen.jpg}

P>
	Бди над палмите луната;
	само минаре високо
	реже дюната дълбоко;
	неподвижна е земята;
	Гръм, машини, знамена,
	изстрели и кръв; кажи ми
	ний къде сме, що за име
	носи славната страна?

	Джарабуб.

	Полковник, не искам храна,
	нося си шепа пръст — ще ми стигне.
	Дай ми куршуми — мигом!
	Ние сме на война.
	Полковник, не искам вода,
	дай заградителен огън!
	Кръвта си ще пия, бога ми,
	от жажда за свобода.
	Полковник, не искам смяна!
	И смъртта да ме смачка,
	не отстъпвам и крачка…

	Полковник, не искам почетен салют.
	Загинах за Родината с чест.
	Но краят на Англия почва тук, днес —
	от Джарабуб.
P$
	На много страници от тетрадките се говореше за вече настъпващата победа. Но докато четях, на грамофона попадна една страхотна песен. Разказваше за последната съпротива на едно наше укрепление в пустинята, Джарабуб, и историята на обсадените, победени накрая от глада и липсата на муниции, придобиваше епически измерения. Преди няколко седмици бях гледал в Милано по телевизията един цветен филм за отпора на Дейви Крокет и Джим Бауи в малкия форт Аламо. Няма нищо по-величествено от топоса на обсадения форт. Предполагам, че съм пял тази тъжна елегична песен с вълнението на момче, което днес гледа каубойски филм.
	Пеех, че краят на Англия трябва да започне от Джарабуб, но песента би трябвало да извика в паметта ми „Марамао, защо умря“, тъй като отбелязваше едно поражение — и ми го казваха и вестниците на дядо: оазисът Джарабуб в Киренайка беше паднал след дълга съпротива именно през март четиридесет и първа. Да се опитваш да окуражиш един народ чрез поражение ми се струваше доста крайно средство.
	А другата песен, от същата година, която обещаваше победа? „Сега идва хубавото!“ Хубавото се обещаваше за април, когато щяхме да загубим Адис Абеба. Във всеки случай „сега идва хубавото“ се казва, когато времето с лошо и има надежда нещата да се променят. Защо е трябвало (през април) да дойде хубавото? Знак, че през онази зима, през която песента е била изпята за първи път, е имало вероятност съдбата да се обърне.
	Цялата героична пропаганда, с която са ни хранили, намекваше за някаква фрустрация. Какво означаваше припевът „Ще се върнем!“, ако не, че се е очаквало, че се е вярвало, че се е разчитало на това да се върнем там, където сме били разбити.
	А откога ли беше химнът на батальоните М?
P>
	Батальони на Дучето, батальони
	на смъртта, що носят живот,
	иде пролет, започва играта,
	В пламък и кръв ще разцъфти светът.
	Напред към победа — лъвове милиони
	храбро напред с Мусолини вървят.

	Батальони на смъртта,
	батальони на живота,
	напред, иде ред нов.
	Без омраза няма любов.
	„М“ червено е съдбата,
	черната ни лента свята
	пък е знакът на смъртта —
	с две бомби и с цвете в устата.
P$
	Според датировката на дядо трябва да е било 1943 г. и тогава още се е говорело за друга пролет, за след две години (през септември сме щели да подпишем примирието). Като оставим настрана образа на смъртта, който със сигурност ме е очаровал, с двете бомби и цветето в уста, защо играта е трябвало да се открие през пролетта, защо е трябвало да започва отново? Прекратена ли е била? Или са ни карали да пеем тази песен в дух на непоклатима вяра в крайната победа?
	Единственият оптимистичен химн, който ми предложи радиото, беше „Песента на подводничарите“: _„Да плува из безкрайното море и да се смее във лицето и на Смъртта, и на Съдбата…“_ Но тези думи извикваха други и потърсих песента „Госпожици, не гледайте моряците“.
	Тази нямаше как да са ме карали да я пея в училище. Радиото е предавало и химна на подводничарите, и призива към госпожиците, макар и в различни часове. Два свята.

	{img:loana_057_1_pesen.jpg}

P>
	В мрака черните вълни
	във мрака непрогледен,
	тревога в купата звъни,
	зове ни към победа
	Мълчаливи и невидими
	тръгват пак подводничарите,
	със сърца-мотори,
	храбро да се борят
	с всички врагове —
	и новите, и старите.

	Да плува из безкрайното море
	и да се смее във лицето
	и на Смъртта, и на Съдбата,
	и да сразява, да погубва всеки враг,
	когото среща —
	това е то животът на моряка
	далече сред ревящите вълни!
	Не го е страх от враг и от опасност,
	защото знае, че ще победи.
P$

	{img:loana_057_2_pesen.jpg}

P>
	Не знам защо, по напоследък
	девойките са луди по моряците.
	Недейте да им вярвате, госпожици
	едно говорят
	друго правят
	и после ви забравят.

	Госпожици, не гледайте моряците,
	защото,
	о, защото
	ще си докарате беля…

	До един си те приличат,
	лъжат ви, че ви обичат,
	а после ни оставят да се давите…

	Госпожици, не гледайте моряците,
	защото,
	о, защото…
P$
	Като слушах и другите песни, изглеждаше, че животът си върви по два коловоза, от едната страна военните бюлетини, от другата — непрекъснатият урок по оптимизъм и радост, раздаван с пълни шепи от нашите оркестри. Започвала е войната в Испания и италианците умирали и на едната, и на другата страна, а нима Вождът ни е изпращал пламенни послания, за да ни подготви за още по-голям и по-кървав конфликт? Лучана Доливер пееше (какъв сладък пламък) _не забравяй моите думи, дете, ти не знаеш какво е любов_, оркестърът Бардзица свиреше _влюбено дете, тази нощ те сънувах, ти спеше върху моето сърце и се усмихваше_, и всички са повтаряли _ах, цвете мило, колко сладка любовта е_. Режимът е възхвалявал селската хубост и плодовитите майки и е въвел ергенския данък. Радиото предупреждаваше, че ревността вече не е на мода, че е лудост, която вече не се използва.
	Започвала е войната, трябвало е да затъмняваме прозорците и да стоим залепени за радиото ли? Алберто Рабаляти ни е шепнел _намали радиото, за да чуеш ударите на сърцето ми_. Започвала е зле кампанията, в която е трябвало да спукаме от бой Гърция, а нашите войски са измирали в калта. _Няма страшно, хората не се любят, като вали._
	Дали Пипо наистина не е знаел? Колко души е имал режимът? Под африканското слънце са продължавали жестоките сражения при Ел Аламейн, а по радиото е звучало _иска ми се да живея, да се смея и да пея_. Влизали сме във война със САЩ и вестниците са празнували японската бомбардировка над Пърл Харбър, а радиото е свирело _под небето на Хавая, ако слезеш тази нощ, ще откриеш рая_ (а може би слушателите не са знаели, че Пърл Харбър е на Хаваите и че Хаваите са американска територия). Паулус се е предавал при Сталинград сред купища трупове и от двете страни, а ние, сме слушали _ох, камъче в обувката ми влезе, ах, много ме боли_.
	Започвал е десантът на съюзниците в Сицилия, а радиото (с гласа на Алида Вали!*) ни е напомняло, че _не, че любовта не стапя се кат златото в косите_. Падали са първите бомби над Рим, а Йоне Качали е чуруликала _нощ и ден, сам-сами, чак до сутринта._
	[* _Алида Вали_ — сценичен псевдоним на Алида Мария фон Алтенбургер, баронеса фон Маркенщайн и Фрайенберг (1921–2006). Дъщеря на професор по философия, кино- и естрадна звезда, отказва да участва във фашистки пропагандни филми. Има успех в Холивуд, придобила известност като италианската Ингрид Бергман. — Бел. NomaD.]

	{img:loana_116_artist.png}

P>
	Влюбено дете,
	тази нощ те сънувах…
P$

	{img:loana_117_dirigent.png}

P>
	Намали радиото…
P$
	Съюзниците са слизали в Анцио*1, а по радиото е тържествувало; _besame, besame mucho_, станало е масовото убийство в Арденските пещери*2, а радиото ни е развеселявало с „Крапапелата“*3 и „Къде е Дзадза“*4. Милано е бил съсипан от бомбите, а Радио Милано е предавало „Девойката от Бифи Скала“.
	[*1 _Съюзниците са слизали в Анцио_ — водно-въздушният десант на англо-американските войски при Анцио (на около 40 км южно от Рим) и последвалите продължителни ожесточени сражения с немските военни части (от януари до май 1944 г.); един от най-кръвопролитните епизоди от Втората световна война. — Бел. NomaD.]
	[*2 _… станало е масовото убийство в Арденските пещери…_ — през март 1944 г. окупиралите Италия немски нацисти разстрелват 335 мирни граждани на Рим в хода на репресиите, извършени след терористичния акт в Рим, когато партизаните ликвидират 33 есесовци. — Бел. NomaD.]
	[*3 _„Крапапелата“_ („Crapapelata“) — „Плешивата глава“, песен на Джовани Джакобети и Горни Крамера (1936). — Бел. NomaD.]
	[*4 „Къде е Дзадза“ („Dove sta Zaz?“) — неаполитанска песен на Рафаел Кутоло и Джузепе Чофи (1944). — Бел. NomaD.]


	А аз, аз, който съм живеел в тази шизофренична Италия? Вярвал ли съм в победата, обичал ли съм Дучето, искал ли съм да умра за него? Вярвал ли съм в историческите думи на Вожда, които ни е диктувал учителят: ралото прави браздата, но сабята я защитава, ние ще вървим напред, ако напредвам, следвайте ме, ако изостана, убийте ме?


	Намерих една тема, писана в час, в тетрадката ми от пети клас, 1942, година двадесета от Фашистката ера:
C>
	__ТЕМА__ — „О, деца, вие трябва да бъдете цял живот стражите на новата героична цивилизация, която създава Италия“ (Мусолини)

	__ИЗЛОЖЕНИЕ__ — Ето че по прашния път напредва колона деца.
	Те са от организацията „Балила“, горди и напети под галещото слънце на раждащата се пролет, маршируват дисциплинирани и послушни под строгите команди, давани от офицерите им, това са децата, които на двадесет години ще оставят писалките, за да хванат пушките и да защитават Италия от вражеските капани. Тези балила, които манифестират в събота и прекарват другите дни в училище, наведени над чиновете, ще станат, когато пораснат, верни и неподкупни стражи на Италия и на нейната цивилизация.
	Кой би си помислил, като гледа как маршируват легионите от Похода на младежта, че тези голобради момчета, много от които са още авангардисти, ще обагрят с кръвта си изгарящите пясъци на Мармарика? Кой би си представил, като гледа тези весели момчета, готови винаги да се шегуват, че след няколко години може и да загинат на бойното поле, шептейки името на Италия?
	Мисълта, която никога не ми дава покой, е следната: като порасна, ще стана войник. И сега, като чувам по радиото за безбройните смели и геройски себеотрицателни постъпки, извършени от нашите смели войници, това желание обзема сърцето ми още по-силно и няма човешка сила, която да може да го изкорени.
	Да, ще бъда войник, ще се бия и ако Италия поиска, ще умра за нейната нова, героична, свещена цивилизация, която ще донесе благоденствие на света и която Бог е пожелал да бъде осъществена от Италия.
	Да! Веселите и шеговити балила, като пораснат, ще се превърнат в лъвове, ако някой враг посмее да оскверни нашата свещена цивилизация. Ще се бият като ранени зверове, ще падат и ще се вдигат отново, за да се сражават още, и ще победят, като прославят още веднъж Италия, безсмъртната Италия.
	И с живия спомен за миналата, с резултатите от настоящата и с надеждата за бъдещата слава, която ще донесат балила, днес момчета, утре войници, Италия продължава славния си път към крилатата победа.
C$
	Дали наистина съм вярвал, или съм повтарял заучени фрази? Какво са казвали родителите ми, като са ме виждали да нося вкъщи отлични оценки с тези съчинения? Може би е трябвало да вярват и те, защото са попивали подобни изречения и преди фашизма. Както се знае, нали и те са били родени и израснали в националистическа среда, в която се е превъзнасяла Първата световна война като пречистваща баня, не са ли казвали футуристите, че войната е единствената хигиена на света? И сред книгите на тавана в ръцете ми беше попаднал един стар екземпляр на „Сърце“ на Едмондо де Амичис, където, заедно с геройската постъпка на малкия патриот от Падуа и геройствата на Гароне, бях прочел една страница, в която бащата на Енрико пише така на сина си, славейки Кралската войска:
C>
	Всички тези младежи, изпълнени със сила и надежда, могат всеки миг да бъдат призовани да защитават нашата Родина и за няколко часа да бъдат разкъсани от куршумите и откосите. Всеки път, когато чуеш да викат: да живее войската, да живее Италия, представяй си зад войските, които маршируват, едно бойно поле, покрито с трупове и напоено с кръв, и тогава възгласът „Да живее войската!“ ще излезе от дълбините на сърцето ти и образът на Италия ще се яви пред теб по-строг и по-велик.
C$
	И така не само аз, а и големите са били възпитавани да схващат любовта към родната земя като кръвен данък и да не се ужасяват, а дори да се възбуждат при мисълта за военни кампании, напоени с кръв. От друга страна, не е ли пеел преди сто години нежният Поет _„О, смели, скъпи и благословени — онези древни времена, когато на смърт — за Родината са се стичали хората“_?*100
	[*100 „На Италия“, Джакомо Леопарди.]
	Разбрах как и жестокостите от „Илюстрован вестник за пътешествия и приключения“ въобще не са ми звучали екзотично, защото сме били отглеждани в култ към ужаса. И не е ставало дума само за италиански култ, защото именно в разказите от „Илюстрован вестник“ бях чел за други превъзнасяни военни геройства и за спасение посредством кървава баня, представени от героични френски войници, които превръщат срама от Седан в свой гневен мит на отмъщението, както щяхме да направим ние с Джарабуб. Нищо не подтиква към убийства така, както разказът за някое поражение. Така са ни учили да живеем, бащи и синове, като са ни разказвали колко е хубаво да умреш.
	Но колко ли съм искал да умра наистина и какво съм знаел за смъртта? Точно в читанката за четвърти клас имаше един разказ, „Лома Валенте“. Неговите страници бяха най-смачканите от цялата книга, заглавието беше отбелязано с кръст с молив, много откъси бяха подчертани. Ставаше дума за героичен епизод от Испанската война: един батальон на Черните стрели е залегнал срещу стръмен и непристъпен връх, _loma_ на испански, и почти няма възможност да бъде превзет с атака. Но групата се командва от мургав атлет на двадесет и четири години, Валенте, който в родината си учел филология и пишел стихове, но бил и победител във Фашисткия шампионат по бокс, и се записал доброволец в Испания, където имало „място да се бият и боксьори, и поети“. Валенте командва атаката, като си дава сметка за опасността, разказът описва отделните фази на това героично начинание, червените (_да бъдат проклети, къде са те_? Защо не се показват?) стрелят с всичките си оръжия, куршумите валят като град, _„все едно че хвърлят вода върху пожар, който се разпространява и се приближава“_. Валенте прави още няколко крачки, за да завладее върха, и един внезапен изстрел в челото напълва очите му с кръв и ушите му с ужасен оглушителен грохот:
C>
	После мрак. Лицето на Валенте е на тревата. Сега мракът не е толкова непрогледен, сега е червен. Окото на героя, което е по-близо до земята, вижда две-три стръкчета трева, дебели като колове.
C$
	Приближава се един боец, прошепва на Валенте, че върхът е превзет. Сега авторът говори вместо Валенте: _„Какво означава да умреш? Тази дума обикновено предизвиква страх. Сега, като умира и го знае, не усеща нищо, нито топлина, нито студ, нито болка“_. Знае само, че е изпълнил дълга си и че върхът, който е превзел, ще носи неговото име.
	От трепета, който изпитвах, като четях, разбирах, че тези няколко страници са ми разказали за първи път за истинската смърт. Този образ на стръкчетата трева, дебели като колове, изглежда, живееше от незапомнени времена в ума ми, защото докато четях, почти го виждах. Дори имах усещането, че като дете съм повтарял многократно, като свещен ритуал това да сляза в градината, да легна по очи с лице почти смачкано върху дъхавата трева, за да видя наистина коловете. Това четиво е било като падането на Савел по пътя за Дамаск*, то ме беше белязало завинаги. Тревожело ме е в същите месеци, когато съм писал темата. Възможна ли е такава двойственост? Или може би съм чел разказа след темата и от този момент всичко се е променило?
	[* _… падането на Савел по пътя за Дамаск…_ — Св. ап. Павел, чието рождено име е Савел (Саул), не влиза в числото на дванадесетте апостоли, ученици на Иисус Христос и в младостта си активно участва в преследването на християните, на пътя за Дамаск изживява чудодейна среща с Иисус Христос, пада на земята от изумления и в резултат става най-предан християнин. Това чудо е сюжет на знаменитата картина на Караваджо в църквата „Санта-Мария дел Пополо“ в Рим. — Бел. NomaD.]
	Бях стигнал до края на годините си в началното училище, които приключваха със смъртта на Валенте. Книгите от прогимназията не бяха толкова интересни, ако говориш за седемте римски царе или за полиноми, независимо фашистки или не, трябва да кажеш горе-долу едно и също. Но от прогимназията имаше тетрадки със заглавие „Дневник“. Имало е някаква реформа на програмите, вече не са давали теми с определен сюжет, явно са ни подтиквали да разказваме епизоди от живота си. Друга е била и учителката, която е четяла всяка тема и с червения молив не е пишела оценка, а критически коментар за стила и съдържанието. От завършеците на тези бележки („бях поразена от живостта, с която…“) ставаше ясно, че е жена. Със сигурност умна жена (може би сме я обожавали, защото като четях тези послания в червено, чувствах, че сигурно е била млада и хубава и че, един Господ знае защо, е обичала момини сълзи), която се е опитвала да ни накара да сме искрени и оригинални.
	Едно от най-красноречивите съчинения беше следното, с дата декември 1942 г. Вече съм бил на единадесет, но съм го писал само девет месеца след предишната тема:
C>
#	СЪЧИНЕНИЕ — Нечупливата чаша.*
	[* _Нечупливата чаша._ — Това е обширен цитат. Разказът е написан от прочутия хуморист Акиле Кампаниле (1899–1977) през 1927 г. — Бел. NomaD.]

	Мама беше купила една нечуплива чаша. Но от истинско стъкло и това ме удивляваше, защото когато стана тази случка, аз съм бил много малък и умствените ми възможности не са били още толкова развити, че да мога да си представя, че чаша, подобна на тези, които като паднат правят храс! (като ти докарват и някое шамарче), може да е нечуплива.
	Нечуплива! Струваше ми се вълшебна дума. Пробвах един, два, три пъти, чашата пада, отскача с ужасен трясък и си остава цяла.
	Една вечер дойдоха на гости познати и ги почерпиха с шоколадови бонбони (да се отбележи, че тогава тези лакомства още са съществували и са се раздавали). С пълна уста (не помня дали са били „Джандуя“ или „Стрелио“, или „Кафарел Проше“) отидох в кухнята и се върнах с прочутата чаша в ръце.
	— Госпожи и господа — казах с глас на собственик на цирк, който призовава минаващите да влязат и да видят спектакъла — представям ви една вълшебна чаша, специална, нечуплива. Сега ще я хвърля на земята и ще видите, че няма да се счупи. — И добавям с тържествен и сериозен глас: — ЩЕ ОСТАНЕ НЕПОКЪТНАТА.
	Хвърлям я… и чашата се пръсва на хиляди парченца. Чувствам как се изчервявам, гледам смаян парчетата, които блестят като бисери под светлината на лампата… и избухвам в плач.
C$
	Край на моя разказ. Сега се опитвах да го анализирам, все едно че е класически текст. Разказвал съм за едно предтехнологично общество, в което нечупливата чаша е била рядкост и се е купувала само една, за да се пробва. Това, че съм я счупил, не е било само провал, но и удар, нанесен на семейните финанси. Тоест история за едно поражение по всички фронтове.
	Моят разказ представяше, през 1942 г., предвоенния период като щастливо време, в което са били достъпни шоколадовите бонбони, и то от чужда марка, и са се канели гости в салона или в трапезарията под светлината на абажур. Призивът ми към събраните не имитираше историческите призиви от балкона на Палацо Венеция, а имаше гротескния тон на продавач, който хвали стоката си, може би съм чувал продавачи на пазара. Говорех за облог, за опит за победа, непоклатима сигурност и после, с един хубав ход, обръщах ситуацията и признавах, че съм изгубил.
	Една от първите наистина мои истории, не повторението на учебни клишета, нито извикването на образи от някой хубав приключенски роман. Комедията на една неплатена полица. В тези парчета, които блестяха (фалшиво) като перли под светлината на абажура, аз отбелязвах, на единадесет години, моята _суета на суетите_* и проповядвах космически песимизъм.
	[* _суета на суетите_ (в оригиналния текст е на латински — vanitas vanitatum) (лат.) — част от сентенцията на староеврейския цар Соломон „Суета на суетите и всичко е суета“ (Еклесиаст, 1,2). — Бел. NomaD.]
	Бях разказал един провал и бях неговото крехко обективно съответствие.


	Излъчвах, макар и иронично, екзистенциална горчивина, радикален скептицизъм, неподдаващ се на никаква илюзия.
	Как е било възможно да се променя толкова за девет месеца? Естественият растеж, разбира се — като пораснеш, захитряваш — но имаше и нещо друго: разочарованието от неизпълнени обещания за слава (може би и аз, още в града, съм четял вестниците, подчертавани от дядо), срещата със смъртта на Валенте, героичната постъпка, свършваща с тези ужасни колове с цвят на гниещо зелено, последна ограда, разделяща ме от света на мъртвите и от приключването на естествената съдба на всеки смъртен.
	За девет месеца бях помъдрял и мъдростта ми беше саркастична и объркваща.
	А всичко останало — песните, речите на Дучето и смъртта, видяна с две бомби и цвете в устата? Ако съдя по надписите на тетрадките от прогимназията, първи прогимназиален клас, когато съм писал този разказ, съм го изкарал в града, а другите два в Солара. Знак, че семейството е решило да се евакуира окончателно на село, защото и при нас са започнали бомбардировките. Бях станал жител на Солара, носен от спомена за онази счупена чаша, а другите съчинения, от втори и трети прогимназиален клас, са били само спомени от отминалото хубаво време, когато, ако си чуел сирена, си знаел, че е сирената на фабриката, и си си казвал „дванадесет е, татко се прибира“. Разкази за това колко ще е хубаво да се върнеш в един мирен град, мечти за Коледа от едно време. Бях съблякъл униформата на „Балила“ и бях станал малък декадент, вече обречен да тръгне по следите на изгубеното време*.
	[* _… обречен да тръгне по следите на изгубеното време…_ — разбира се, тази фраза е препратка към романовата поредица на Марсел Пруст „По следите на изгубеното време“. — Бел. NomaD.]
	А как ли съм живял през годините от четиридесет и трета до края на войната, най-мрачните, с партизанските борби и германците, които не са били вече бойни другари? Нито дума в тетрадките, сякаш да се говори за ужаса в онзи момент е било табу и преподавателите са ни подтиквали да не го правим.
	Липсваше ми още една брънка, а може би и повече. В един момент се бях променил, но не знаех защо.


>>	10. Кулата на алхимика*101
	[*101 „Кулата на алхимика“, роман от поредицата „Библиотеката на моите деца“, публ. в Италия през 1933 г. (ориг. заглавие: Arlette De Maillane, _La tour de l’alchimiste_).]

	Чувствах се по-объркан, отколкото бях, като пристигнах. Поне преди не помнех нищо, пълен мрак. Сега пак не помнех, но бях разбрал твърде много. Кой съм бил? Едновременно Ямбо от кутията и резултатът от обучението, което се е осъществявало, следвайки фашистката архитектура, пропагандните картички, афишите по стените, песните, Ямбо на Салгари и Верн, на капитан Сатана, на жестокостите от „Илюстрован вестник за пътешествия и приключения“, Ямбо от престъпленията на Рокамбол, от „Парижките потайности“, на Фантомас, от мъглите на Шерлок Холмс, или още и Ямбо от „Перчемчо“ и счупената чаша?
	Обадих се объркан на Паола, казах й за терзанията си, а тя се разсмя.
	— Ямбо, за мен това са само разбъркани спомени, идват ми наум няколко нощи в едно противовъздушно скривалище, будеха ме внезапно и ме носеха долу, сигурно съм била на четири годинки. Но нека да се изявя като психолог: едно дете може да живее в различни светове, както правят внучетата ни, които се учат да пускат телевизора и да гледат новините, а после искат да им разказваме приказки и разглеждат книжки с картинки със зелени чудовища с добри очи и с говорещи вълци. Сандро непрекъснато говори за динозаври, които е гледал в някой анимационен филм, но въпреки това не очаква да срещне динозавър на ъгъла на улицата. Аз му разказвам „Пепеляшка“, а после в десет той става от леглото и без родителите му да забележат, наднича през вратата и вижда по телевизията морските пехотинци, които убиват десет жълти муцуни с един-единствен картечен откос. Децата са много по-уравновесени от нас, различават чудесно приказките от действителността, стоят с единия крак там и с другия тука, но никога не се объркват, с изключение на някои болни деца, които виждат, че Супермен лети, връзват си една кърпа на раменете и скачат през прозореца. Но това са клинични случаи и почти винаги вината е на родителите им. Ти не си клиничен случай и си се справял чудесно със Сандокан и учебниците си.
	— Да, но кой е бил за мен въображаемият свят? Светът на Сандокан или светът на Дучето, който гали Децата на Вълчицата? Казах ти за тревата, нали? Наистина ли на десет години съм искал да се бия като ранен звяр и да умра за безсмъртната Италия? Казвам на десет години, когато вече със сигурност е имало и цензура, а бомбите са се сипели, а през 1942 година нашите войници са мрели като мухи в Русия.
	— Ямбо, когато Карла и Николета бяха малки, а сега и внучетата ни, ти казваше, че децата са лицемерни. Това сигурно си го спомняш, защото се случи само преди няколко седмици: Джани дойде вкъщи и децата също бяха при нас, и Сандро му каза: „Толкова се радвам, като ни идваш на гости, чичо Джани“. „Видя ли колко ме обича“, каза той. А ти: „Джани, децата са лицемерчета. Малкият знае, че винаги му носиш дъвка. Това е“. Децата са лицемери. И ти си бил същият. Просто си искал да имаш хубави оценки и си пишел това, което се е харесвало на учителя. Преведи го от Тото, когото винаги си смятал за учител в живота: човек се ражда лицемер и аз, скромно казано, съм се родил такъв.
	— Много опростяваш нещата. Едно е да се правиш на лицемер с чичо Джани, друго е с безсмъртната Италия. А и защо тогава една година по-късно съм бил маестро по скептицизъм и с това съчинение за нечупливата чаша съм написал алегорията на един безсмислен свят — защото това съм искал да кажа, чувствам го.
	— Просто защото си сменил учителя си. Един нов учител може да освободи критичния ти дух, а предишният не те е оставял да го развиеш. А и на онази възраст девет месеца разлика са като един век.


	Нещо трябва да се е случило през тези девет месеца. Разбрах го, като влязох в кабинета на дядо. Като преглеждах безцелно книги, докато си пиех кафето, извадих от купчината списания един хумористичен седмичник от края на тридесетте, „Бертолдо“. Броят беше от 1937 г., но със сигурност съм го чел по-късно, защото по-рано е нямало да мога да оценя ефирните му илюстрации и странния му хумор. А сега четях един диалог (всяка седмица имаше диалог на първата страница вляво), който може би ме е поразил именно през онези девет месеца на дълбока трансформация:
C>
	Преминал Бертолдо сред всичките благородници от свитата и отишъл да седне до Великия херцог Тромбоне, който, благ по природа и обичащ остроумията, го заразпитвал сладко по следния начин:
	__Великият херцог:__ Добър ден, Бертолдо, как беше кръстоносният поход?
	__Бертолдо:__ Благороден.
	__Великият херцог:__ А делото?
	__Бертолдо:__ Висше.
	__Великият херцог:__ А подтикът?
	__Бертолдо:__ Великодушен.
	__Великият херцог:__ А поривът на човешка солидарност?
	__Бертолдо:__ Вълнуващ.
	__Великият херцог:__ А примерът?
	__Бертолдо:__ Светъл.
	__Великият херцог:__ А инициативата?
	__Бертолдо:__ Смела.
	__Великият херцог:__ А предложението?
	__Бертолдо:__ Непринудено.
	__Великият херцог:__ А жестът?
	__Бертолдо:__ Изискан.
N	Великият херцог се засмял и след като извикал всичките благородници от свитата, наредил да се извърши метежът на чомпите* (1378 г.) и след като той станал, всичките придворни се върнали по местата си и така Великият херцог и селянинът продължили да разговарят.
	[* _Метежът на чомпите_ — Въстание на наемни работници даракчии във Флоренция през юли-август 1378 г. Даракчиите успяват да постигнат временна победа, в резултат от което за къс период установяват безпрецедентен демократичен режим в града. Бунтът бива потушен когато против тях се обединяват представителите на останалите флорентински професионални гилдии, ратуващи за възстановяване на традиционния ред. — Бел. NomaD.]
	__Великият херцог:__ Как е работникът?
	__Бертолдо:__ Трудолюбив.
	__Великият херцог:__ А храната?
	__Бертолдо:__ Проста, но здрава.
	__Великият херцог:__ А земята?
	__Бертолдо:__ Плодородна и слънчева.
	__Великият херцог:__ А населението?
	__Бертолдо:__ Изключително гостоприемно.
	__Великият херцог:__ А изгледът?
	__Бертолдо:__ Величествен.
	__Великият херцог:__ А околностите?
	__Бертолдо:__ Очарователни.
	__Великият херцог:__ А вилата?
	__Бертолдо:__ Господарска.
	Великият херцог се засмял и след като извикал всичките придворни, заповядал да превземат Бастилията (1789 г.) и да се поведе битката при Монтаперти (1266 г.) и след като станали тези две неща, всички придворни се върнали на местата си и така Великият херцог и селянинът пак продължили да разговарят…
C$
	Този диалог се подиграваше едновременно с езика на поетите, на вестниците и на официалното многословие. Ако съм бил будно момче, след тези диалози не бих могъл вече да пиша теми като онази от март 1942 г. Бил съм готов за нечупливата чаша.


	Това бяха само хипотези. Кой знае колко други неща са ми се случили между героичната тема и лишеното от илюзии съчинение. Реших отново да прекъсна търсенията си и четенето. Слязох в селото, вече бях свършил цигарите „Житан“ и се наложи да се примиря с „Марлборо Лайт“, по-добре така, щях да пуша по-малко, защото не ми харесваха. Отидох пак при аптекаря да ми премери кръвното. Може би разговорът с Паола ме беше поуспокоил, но беше сто и четиридесет. Подобрявах се.
	Като се върнах, ми се прииска да изям една ябълка и влязох в стаите в ниската част на централното крило. Докато обикалях сред плодовете и зеленчуците, видях, че много помещения от този партер са били използвани като склад, и в една стая в дъното имаше струпани шезлонги. Занесох си един в градината. Изтегнах се с красивата гледка пред очите ми, прегледах небрежно вестниците, дадох си сметка, че настоящето ме интересува слабо, и се загледах във фасадата на къщата и в хълма зад нея. Казах си: какво търся, какво искам, не е ли достатъчно да стоя тук, да чакам и да гледам хълма, толкова е хубав*, както се казваше в онзи роман, как се казваше? Рави, добре е да бъдем тук; да направим три сенника: за Тебе един, за Моисея един, и един за Илия** и да се живее така, без минало и без бъдеще. Може би така е в Рая.
	[* _… да стоя тук, да чакам и да гледам хълма, толкова е хубав…_ — с тази фраза завършва романът на У. Еко „Махалото на Фуко“. — Бел. NomaD.]
	[** _Рави, добре е да бъдем тук; да направим три сенника: за Тебе един, за Моисея един, и един за Илия…_ — цитат от Евангелие от Марка, 9:5. — Бел. NomaD.]


	Но дяволската сила на хартията победи. След малко започнах да си фантазирам за къщата, като се виждах като герой от „Библиотеката на моите деца“, изправен срещу замъка на Ферлак или на Фералба, да търся пещерата или хамбара, в които сигурно е скрит забравеният пергамент. Натиска се центърът на една роза, изсечена върху герб, стената се отваря и се вижда вита стълба…
	Виждах капандурите на покрива, после първия етаж с прозорците от крилото на дядо, вече всичките отворени, за да осветяват скитанията ми. Без да си давам сметка, ги броях. В средата беше балконът на преддверието. Вляво имаше три прозореца — на трапезарията, на стаята на баба и дядо и на спалнята на родителите ми. Отдясно бяха прозорците на кухнята, на банята и на стаята на Ада. Симетрично. Вляво не се виждаха прозорците на кабинета на дядо и на моята стая, защото те са към дъното на коридора, там, където фасадата образува ъгъл с нашето крило, и гледат настрани.
	Изпитах безпокойство, все едно че чувството ми за симетрия беше засегнато. Левият коридор свършва до моята стая и до кабинета на дядо, но десният свършва веднага след стаята на Ада. Значи десният коридор е по-къс от левия.
	Минаваше Амалия и я помолих да ми опише прозорците на нейното крило.
	— Лесна работа — каза тя. — На партера, дето ядем, малкото прозорче е на банята, дето господин дядо ви, Бог да го прости, я направи за нас, че не искаше да ходим зад храстите, както правят другите селяни. Останалото, значи ония двата високи прозореца, които виждате ей там, са на склада със земеделските сечива и там се влиза и отзад. На горния етаж е прозорецът на моята стая, а другите два са на спалнята на родителите ми, Бог да ги прости, и на тяхната трапезария, дето съм ги оставила, както си бяха, и никога не ги отварям, от уважение.
	— Значи последният прозорец е на трапезарията и тази стая свършва до ъгъла между вашето крило и крилото на дядо — казах.
	— Ами тъй си е — потвърди Амалия, — останалите са на крилото на господарите.
	Всичко изглеждаше толкова естествено, че не попитах нищо повече. Но отидох да пообиколя зад дясното крило, там, където е харманът и кокошарникът. Вижда се веднага задният прозорец на кухнята на Амалия, после разсъхнатата врата, през която бях минал преди няколко дни, и се влиза в земеделския склад, където вече бях ходил. Само че сега забелязах, че складът е много дълъг и значи продължава отвъд ъгъла, образуван от дясното крило и централния корпус: с други думи, складът продължава под крайната част на крилото на дядо и накрая стига до лозето и то се вижда от едно прозорче заедно с част от хълма.
	Нищо странно, казах си, но какво има на горния етаж над тази допълнителна част, след като стаите на Амалия стигат до ъгъла между двете крила? С други думи, какво отгоре съответства на пространството, заето вляво от кабинета на дядо и моята стая?
	Излязох и погледнах нагоре. Виждаха се три прозореца, както има три и от другата страна (два на кабинета и един на моята стая), но и трите бяха със затворени капаци. Над тях бяха капандурите на тавана, които, както вече знаех, продължаваха без прекъсване по протежение на цялата къща.
	Извиках Амалия, която работеше нещо в градината, и я попитах какво има зад трите прозореца. Нищо, каза тя с възможно най-естествен вид. Как така нищо? След като има прозорци, трябва да има нещо и не е стаята на Ада, която гледа към двора. Амалия се опита да ме отреже:
	— Бяха неща на дядо ви, аз не знам нищо.
	— Амалия, не ме правете на луд. Как се влиза горе?
	— Не се влиза, там вече няма нищо. Сигурно са го отнесли магесниците.
	— Казах ви да не ме правите на луд. Сигурно се стига дотам от вашата площадка или от някое друго проклето място!
	— Не казвайте такива думи, моля ви, че проклет е само дяволът. Какво искате да ви кажа, господин дядо ви ме накара да се закълна, че няма да казвам нищо за онова нещо там, и аз няма да си престъпя клетвата, че иначе мътните ще ме вземат!
	— Но кога сте се заклела и за какво?
	— Заклех се оная вечер, когато после през нощта дойдоха Черните бригади* и господин дядо ви каза на мен и на мама закълнете се, че не знаете нищо и нищо не сте видели, даже няма да ви покажа нищо от това, което правим с Мазулу, баща ми де, Бог да го прости, защото ако дойдат Черните бригади и започнат да ви горят ходилата, няма да издържите и ще кажете нещо, така че по-добре да не знаете нищо, че те са лоши хора и могат да накарат човека да проговори дори след като са му отрязали езика.
	[* _Черните бригади_ — създадени са от Мусолини след излизането на Италия от войната (8 септември, 1943 г.) и бягството на Мусолини от затвора на 12 септември 1943 г. Те действат през цялото време на съществуване на фашистката Италианска социална република (Република Сало`: 23 септември 1943 — 25 април 1945). Тяхната дейност се активизира след като съюзниците пробиват „Линията Густав“. В родния за Еко Пиемонт има седем Черни бригади. Близо до родния град на Еко — Алесандрия, описвана в „Тайнственият пламък“, — действа Втора Пиемонтска черна бригада „Атилио Прато“. Черните бригади са упълномощени да поддържат реда и да се борят с „подривните елементи“. — Бел. NomaD.]
	— Амалия, щом ги е имало още Черните бригади, това е било преди повече от четиридесет години, дядо и Мазулу са мъртви, сигурно са умрели и ония от Черните бригади, клетвата не важи вече!
	— Господин дядо ви и баща ми, Бог да ги прости, си отидоха по-напред, защото все така става, най-добрите си отиват най-напред, ама за ония другите не знам, те са семе, дето никога не умира.
	— Амалия, няма вече Черни бригади, войната свърши и оттогава никой вече не гори ходилата на никого.
	— Щом го казвате вие, за мен е все едно че го казва Господ, ама Паутасо, дето беше в Черните бригади и го помня още, тогава трябва да е бил на по-малко от двайсет, е още жив, живее в Корселио и един път в месеца идва в Солара по негови си работи, защото отвори една фабрика за тухли в Корселио и направи пари, а в селото още има хора, които не са забравили какво правеше, и като го срещнат, минават от другата страна на улицата. Може вече да не гори ходилата на никого, ама клетвата си е клетва и даже и свещеникът не може да ме освободи от нея.
	— Значи на мен, дето съм още болен, и жена ми си мислеше, че с вас ще започна да се чувствам по-добре, значи вие не ми казвате това нещо и може и да се почувствам по-зле.
	— Господ да ме порази ей тука на, ако искам да ви причиня зло, господин Ямбо, ама клетвата си е клетва, нали?
	— Амалия, на кого съм внук аз?
	— На господин дядо си, то си е ясно.
	— И съм единствен наследник на дядо, собственик на всичко, което се вижда тука. Така ли е? И ако вие не ми кажете как се влиза горе, все едно че крадете от имота ми.
	— Господ да ме порази ей сега, в тая минута, ако съм искала да взема нещо ваше, ама къде се е чувало такова нещо, аз, дето цял живот се трепя заради тая къща, да я държа подредена дето да я шибнеш, ще тръгне!
	— И освен това, тъй като съм наследник на дядо, всичко, което казвам сега, е все едно че го казва той, аз ви освобождавам тържествено от клетвата. Съгласна ли сте?
	Бях представил три много убедителни аргумента: здравето ми, правото ми на собственост и това, че съм пряк наследник на дядо с всички привилегии на първороден внук. Амалия не можа да издържи и отстъпи. Господин Ямбо сигурно струва повече от свещеника и от Черните бригади, нали?


	Заведе ме горе, на първия етаж на централното крило, до дъното на десния коридор, където той свършва, след стаята на Ада, с шкафа, който мирише на камфор. Помоли ме да й помогна да отместим поне малко шкафа и ми показа, че зад него има зазидана врата. Оттам някога се влизало в параклиса, защото в къщата, още открай време, имало действащ параклис, не много голям, но достатъчен, за да може да се слуша неделната служба заедно със семейството, и идвал да служи свещеникът от селото. После, като дошъл дядо, който въпреки че държал да се подрежда яслата, не бил от най-вярващите, параклисът бил изоставен. Извадили пейките и ги сложили на разни места в долните стаи и аз, тъй като никой не използвал параклиса, съм помолил дядо да ми разреши да сложа там няколко полици от тавана, за да подредя на тях мои неща, и съм ходел често да се крия там и да правя кой знае какво. Тъй че когато енорийският свещеник на Солара разбрал за тази работа, помолил да изнесе оттам поне осветените камъни от олтара, за да не бъдат осквернени, и дядо му разрешил да вземе и една статуя на Мадоната, съдовете за светеното масло, подноса за нафората и иконостаса.
	Един късен следобед, по времето, в което около Солара имало вече партизани и селото го държали ту те, ту Черните бригади, та през онзи зимен месец селото било в ръцете на Черните бригади, а партизаните се били изтеглили нагоре, към Ланге, някой дошъл да каже на дядо, че трябва да скрие четири момчета, преследвани от фашистите. Може би не са били още партизани, доколкото разбрах, били са младежи, изгубили се, докато се мъчели да стигнат до Съпротивата горе в планината.
	Мен и родителите ми ни нямало, били сме отишли за два дни при брата на майка ми, евакуиран в Монтарсоло. В къщата били само дядо, Мазулу, Мария и Амалия и дядо накарал двете жени да се закълнат, че никога няма да говорят за това, което ставало, дори направо ги изпратил да спят. Само че Амалия се престорила, че си ляга, а после се скрила някъде, за да види какво ще стане. Онези момчета пристигнали към осем часа, дядо и Мазулу ги вкарали в параклиса, дали им да ядат, после отишли да вземат тухли и кофи с хоросан и сами, макар че това не им било работата, зазидали вратата и сложили пред нея шкафа, който преди това стоял от другата страна. Едва свършили и пристигнали онези от Черните бригади.
	— Да знаете какви бяха! Добре че тоя, дето ги командваше, беше възпитан човек, беше дори с ръкавици и се държа прилично с дядо ви, защото явно му бяха казали, че е човек, който има земи, а гарван гарвану око не вади. Пообиколиха тук-там, качиха се дори на тавана, но се виждаше, че бързат и че проверяват колкото да се каже, че са идвали и тука, защото имаше да ходят в още толкова къщи, дето мислеха, че е по-вероятно ние селяните да сме скрили някой от нашите. Не намериха нищо, оня с ръкавиците се извини за безпокойството, каза да живее Дучето, дядо ви и баща ми, които бяха хитри и знаеха накъде духа вятърът, казаха и те да живее Дучето, и толкоз.
	Колко ли време са стояли горе четиримата нелегални? Амалия не знаеше, тя беше останала няма и глуха, знаеше само, че няколко дни с Мария трябвало да приготвят кошници с хляб, салам и вино и после по едно време престанали. Когато сме се върнали ние, дядо просто казал, че имало опасност подът на параклиса да пропадне, че сложили временни подпори и майсторите зазидали вратата, за да не ходим ние децата да гледаме какво има там и да не пострадаме.
	Добре, казах на Амалия. Обяснихме загадката. Но след като са влезли, нелегалните трябва и да са излезли, а Мазулу и дядо няколко дни са им носили и храна. Значи след като са зазидали вратата, трябва да е останал някакъв начин за достъп.
	— Кълна ви се, че не съм се и питала дали са минавали и през коя дупка. Каквото и да вършеше дядо ви, аз знаех, че е добре свършено. Зазида ли го? Зазида го и за мен параклисът вече не съществуваше, даже не съществува и сега, и ако вие не ме бяхте накарали да говоря, все едно че въобще го бях забравила. И после защо говорите за дупка, на клозета ли?
	— Не, за достъп, за място, през което са влизали и излизали.
	— Ами може да са им давали храната през прозореца и те да са издърпвали кошницата с въже, и да са ги изкарали пак оттам, през прозореца, на следващия ден. Нали?
	— Не, Амалия, защото тогава единият прозорец щеше да остане отворен, а е ясно, че всичките са затворени отвътре*.
	[* _… всичките [прозорци] са затворени отвътре…_ — това е откровена препратка към романа на Еко „Името на розата“. Това е един от доводите на Уилям от Баскервил, който води разследването на загадъчните убийства в манастира. Мотивът за зазиданата стая, невидима отвън, но очевидна в архитектурен план, е в центъра на сюжета на „Името на розата“. — Бел. NomaD.]
	— Винаги съм казвала, че вие сте най-умен от всички. За това въобще не съм помисляла, гледай ти работа! Ами тогава откъде са минавали татко и господин дядо ви?
	— Е, да, that is the question*102.
	[*102 Това е въпросът (англ.).]
	— Какво?


	Макар и с четиридесет и пет години закъснение, Амалия си беше задала правилния въпрос. Но трябваше да го разреша аз. Обиколих цялата къща, за да видя някъде някакъв изход, някакъв капак, някаква желязна врата, отново минах през стаи и коридори в централното крило, партера и на първия етаж, претърсих като някой от Черните бригади партера и първия етаж на крилото на Амалия. Нищо.
	Не беше необходимо човек да е Шерлок Холмс, за да стигне до единствения възможен отговор: в параклиса можеше да се влезе и от тавана. В параклиса имаше стълба, която водеше до тавана, само че изходът й на тавана беше скрит. За Черните бригади, но не и за Ямбо. Все едно е било възможно аз да се върна от пътуването, дядо да ни каже, че параклиса вече го няма, и аз да се задоволя с това, още повече, че там е имало неща, които съм обичал. Такъв изследовател на тавани както мен със сигурност е знаел добре входа и съм продължавал да ходя в параклиса, даже с по-голямо удоволствие от по-рано, защото той е станал моето скривалище и щом съм влезел там, никой не е можел да ме намери.
	Не оставаше нищо друго, освен да се кача на тавана и да проуча дясното крило. Точно тогава започваше буря и не беше много горещо. Можех да свърша с по-малко усилие една нелека работа, защото трябваше да разместя всичко, което бяха струпали там — в това крило нямаше ценни неща, а боклуци, стари врати, греди, останали от някой строеж или ремонт, кълба стара бодлива тел, счупени огледала, купища стари завивки, увити в хартия и вързани с канап, неизползваеми нощви и пейки, проядени от вековете и струпани една върху друга. Местех нещата, отгоре ми падаха летви, одрах се на едни ръждясали пирони, но не открих никакъв таен вход.
	После си помислих, че не трябва да търся врата, защото никаква врата не можеше да се отвори в стените, които гледаха навън от четирите страни, откъм дългата и късата страна. Значи ако нямаше врата, имаше капак. Колко глупаво, че не помислих по-напред, така ставаше както в „Библиотеката на моите деца“. Не трябваше да търся по стените, а по пода.
	Лесно е да се каже, но подът беше още по-зле от стените, наложи се да прескачам и да тъпча какво ли не, още летви, нахвърляни безразборно, пружини от легла, скъсани дюшеци, арматурни железа, стар волски ярем, дори седло. И сред всичко това купища умрели мухи, още от миналата година, скрили се там при първия студ, за да оцелеят — но бяха измрели. Да не говорим за паяжините, които се точеха от стена до стена, като тюлените пердета на омагьосана къща, които някога са били красиви и пищни.
	Светкавиците запалваха за миг капандурите, вътре беше станало тъмно, макар че не заваля — бурята се беше развихрила другаде. Кулата на алхимика, загадката на замъка, пленниците на Казабела, тайната на Моранде, Северната кула, тайната на Желязната маска, старата воденица, загадката на Акуафорте… Мили Боже, около мен бушуваше буря, някоя светкавица можеше да събори покрива отгоре ми, а аз изживявах всичко като книжар антиквар. Таванът на антикваря, бих могъл да напиша друга книга, като се подпиша с името Бернаж или Каталани.
	За мой късмет по едно време се спънах в нещо: под купчина боклуци имаше нещо като стъпало. Разчистих, като си издрах ръцете, и ето ти наградата за смели деца: капак. Оттук са минавали дядо, Мазулу и бегълците и оттук кой знае колко пъти съм минавал и аз, изживявайки приключения, за които съм мечтаел над страниците хартия. Какво прекрасно детство.
	Отворът не беше голям и капакът се вдигаше лесно, макар че се понесоха облаци прах — беше се трупал в процепите петдесет години. Какво можеше да има под капака? Стълба, елементарно, Уотсън, и то не особено трудно достъпна дори и за моите крака, изтръпнали от два часа клякане и ставане — разбира се, някога съм правел всичко на един дъх, но вече наближавам шестдесетте, а стоях там и се държах така, все едно съм още дете, което може да си гризе ноктите на краката (кълна се, че никога не съм помислял за това, но ми се струва нормално в леглото да съм се опитвал да си лапна палеца на крака в тъмнината, ей така, на бас).
	Накратко, слязох. Тъмнината беше почти пълна, само тук-там проникваха тънки ивици светлина през капаците — вече не покриваха плътно прозорците. В мрака пространството изглеждаше безкрайно. Веднага отидох да отворя прозорците: параклисът, както можеше да се предвиди, бе голям колкото кабинета на дядо и моята стаичка, взети задно. Имаше остатъци от олтар от позлатено дърво, срещу олтара бяха нахвърляни четири дюшека, със сигурност постелите на бегълците, а от тях нямаше друга следа, нито знак, че параклисът е бил обитаван и след това, поне от мен.
	Покрай стената срещу прозорците видях полици от небоядисано дърво, пълни с хартия, вестници или списания, на купчини с различна височина, сякаш ставаше дума за различни колекции. В средата имаше дълга маса с два стола. До това, което трябва да е било входната врата (забелязваща се заради грубия градеж, направен за един час от дядо и Мазулу с хоросан, който избива между тухлите — всъщност са можели да загладят всичко с мистрията само откъм коридора, а не отвътре), имаше електрически ключ. Завъртях го, без да се надявам, че ще проработи, и наистина, не се случи нищо, макар че от тавана висяха няколко крушки под бели чинийки. Може би през тези петдесет години плъховете бяха прегризали жиците, ако бяха успели да стигнат дотам през капака, но се знае, че плъховете… А може и дядо и Мазулу да са развалили всичко, като са зазидали вратата.
	Дневната светлина беше достатъчна. Чувствах се като лорд Карнавън, който стъпва след хилядолетия в гробницата на Тутанкамон и единственият проблем е да не го ужили някой тайнствен скарабей, останал да дебне там с хилядолетия. Вътре всичко беше както сигурно съм го оставил аз последния път. Дори не трябваше да отварям прозорците, освен мъничко, колкото да виждам, за да не смущавам тази заспала обстановка.
	Още не бях дори посмял да погледна какво има на полиците. Каквото и да имаше, бяха мои и само мои неща, иначе щяха да са останали в кабинета на дядо и вуйчо и вуйна щяха да са ги изхвърлили на тавана. Тогава защо да се мъча да си спомням? Паметта е едно нелошо разрешение за човешките същества, за които времето тече и това, което е минало, е минало. Наслаждавах се на чудото на едно начало _ab ovo_*. Повтарях нещата, които съм правил тогава, като Пипино излизах от старостта, за да стигна до първата си младост. От този момент щях да имам предвид само това, което ми се е случило после, толкова то щеше да е еднакво с онова, което ми се е случило тогава.
	[* _ab ovo_ (лат.) — букв. _от яйцето_; фразеологизъм, означаващ „от самото начало“. — Бел. NomaD.]
	В параклиса времето беше спряло, дори не, беше се обърнало назад така, както се преместват стрелките на часовника на предишния ден и няма значение, че показват четири часа като днес, достатъчно е да знаеш (и това го знаех само аз), че е четири часът от вчера или отпреди сто години. Сигурно така се е чувствал лорд Карнавън.
	Ако Черните бригади ме открият сега, мислех си, ще си мислят, че съм тук през лятото на хиляда деветстотин деветдесет и първа година, а аз (само аз) ще знам, че съм тук през лятото на хиляда деветстотин четиридесет и четвърта. И онзи с ръкавиците ще трябва да си свали шапката, защото влиза в Храма на времето.


>>	11. Горе в Капокабана

	Прекарах много дни в параклиса и вечер, като слизах, вземах купчина неща и стоях да ги разглеждам цяла нощ в кабинета на дядо, под зелената лампа, с пуснато радио (както вече вярвах), за да слея това, което слушах, с това, което четях.
	На полиците в параклиса се намираха неподвързани, но добре подредени на купчини вестничета и комикси от детството ми. Не бяха дядови неща, започваха от 1936 и свършваха около 1945 г.
	Може би, както вече си бях представил, разговаряйки с Джани, дядо е бил човек от други времена и е предпочитал да чета Салгари или Дюма. А аз, за да отстоявам правата на моята си фантазия, съм държал тези неща извън обсега на неговия контрол. Но след като публикациите започваха от 1936 г., когато още не съм ходел на училище, това означаваше, че ако не дядо, някой друг ми е купувал вестничетата. Може би е имало напрежение между дядо и родителите ми, „защо му показвате тези боклуци?“ — а те са ми разрешавали, защото някои неща са ги четели и те като деца.
	И наистина в първия куп имаше поредици от „Куриер на малките деца“, а върху броевете от 1936 година беше написано „Година XXVIII“, не от Фашистката ера, а от основаването на списанието. Значи „Куриер на малките деца“ е съществувал от първите години на века и е радвал детството на баща ми и майка ми — може би те са обичали повече да ми го разказват, отколкото аз да слушам разказите им.
	Във всеки случай, като разлиствах „Куриерчето“ (идваше ми естествено да го наричам така), ми се струваше, че отново преживявам напрежението, което бях почувствал в първите дни. „Куриерчето“ говореше с абсолютно безразличие за фашистката слава и за фашистката вселена, населена с приказни и смешни герои. Предлагаше ми разкази и комикси в абсолютно правоверен фашистки дух и страници на квадратчета, които, както се знае, бяха от американски произход. Единственото отстъпление от традицията беше, че в разкази, които първоначално сигурно са били комикси, бяха махнати „балончетата“ с текст, или пък бяха запазени, но под формата на придружаващ текст за сериозните разкази и на стихчета за смешните истории.
	„Тук започва тази авантюра — на господин Бонавентура“. Със сигурност ми казваха нещо историите на този господин с невероятни бели почти трапецовидни панталони, който всеки път, като отплата за абсолютно случайната си намеса, получаваше един милион (по времето на хилядата лири на месец) и в следващата история беше отново без пари и отново очакваше да му се усмихне късметът. Може би пръскаше парите, като господин Пампурио, който предоволен — във всеки брой — иска да си смени апартамента. Тези, като съдя по стила или от подписа на художника, ми изглеждаха разкази с италиански произход, като историите на Мравчо и Щурчо, на бай Калоджеро Собрара, който на път се отправя, на Мартин Мума, по-лек от перце, който лети, носен от вятъра, на професор Ламбики, измислил невероятната супербоя, която, като се намаже върху картинките, ги оживява, с къща вечно пълна с най-неудобните герои от миналото като обзетия от лудост рицар Орландо, като Валето от картите за игра, гневно и отмъстително заради това, че са го отстранили от неговата Страна на чудесата.


	Но със сигурност американски бяха сюрреалистичните пейзажи, сред които се движеха котаракът Мяу-мяу, колониалните хлапета Биби и Бибо, Фортунело, Арчибалдо и Петронила (където в помещения като от Крайслер Билдинг героите от картинките излизат от рамката).

	{img:loana_058_corriere_dei_piccoli.jpg}

	Беше невероятно, че „Куриерчето“ ми предлагаше и приключенията на войника Мармитоне (облечен точно като моите войничета от Бенгоди!), който, от кутсузлук или заради глупостта на генералите с галони и едновремешни мустаци, всеки път попадаше в затвора.

	{img:loana_059_kotaraka_felix.jpg}

	Мармитоне не беше никак войнствен, нито фашистки. И все пак му беше разрешено да съжителства с други истории, които разказваха не със смешен, а с епичен тон за млади италиански герои, които се бият, за да цивилизоват Етиопия (в „Последният раис“ абисинците, устояващи на нашествието, са наречени „плячкаджии“), или като в „Героят от Вилахермоса“* придружават франкистките войски срещу безмилостните републиканци, облечени всичките в червени ризи. Естествено тази последната история не ми казваше, че ако италианци са се сражавали заедно с фалангистите, други италианци са се биели на другата страна, в Интернационалните бригади.
	[* _„Героят от Вилахермоса“_ — комикс на илюстратора Виторио Косио, създаден през 1937 г. за „Кориере деи пиколи“. — Бел. NomaD.]


	До поредицата „Куриерче“ стоеше една друга, на седмичника „Победоносен“ и на големите му илюстровани книжки от 1940 г. нататък. Значи като съм бил на осем години, съм започнал да чета _възрастна_ литература, под формата на комикси.

	{img:loana_060_alvaro_corsaro.jpg}

	И там шизофренията беше пълна, и тръгваше от приятните истории на Зооландия с герои като Жирафчо, рибата Априлина и маймунката Жожо, или от героично-комичните приключения на Пипо, Петрика и Пала, или на Алонсо Алонсо, наречен Алонсо, арестуван, защото откраднал един жираф, за да стигне до възхвалата на миналата слава на страната ни и до разкази, вдъхновени пряко от бушуващата война.
	Най-много ме бяха поразили историите на легионера Романо, ако трябва да сме точни, почти инженерни, заради бойните машини, самолетите, танковете, торпедоносците и подводниците.
	Вече придобил опит от отразяването на военния конфликт във вестниците на дядо, се бях научил да проверявам датите. Например разказът „Към АА“ започваше на 12 февруари 1941 г. Точно през януари англичаните бяха атакували в Еритрея и на 14 февруари щяха да превземат Могадишу в Сомалия, но изглеждаше, че Сомалия е все още твърдо в наши ръце, и беше справедливо героят (който тогава се сражава в Либия) да се премести на източния фронт. Изпращат го със секретна мисия при херцога на Аоста, тогава командващ силите в Източна Африка, за да предаде тайно послание, и той тръгва от Северна Африка, като пресича англо-египетски Судан. Странно, тогава е съществувало радиото и накрая щеше да се разбере, че посланието въобще не е било секретно, защото гласеше: „Да издържим и да победим“, все едно че херцогът на Аоста се забавлява. Както и да е, Романо тръгва със своите другари, преживява различни приключения сред диви племена, английски танкове, въздушни двубои със самолети и всичко, което е разрешавало на художника да лъсне ръждясалите ламарини.
	В броевете от март, когато вече англичаните са навлезли плътно в Етиопия, единственият, който, изглежда, не го знае, е Романо, който продължава пътя си и се забавлява с лов на антилопи. На 5 април е изоставена Адис Абеба, италианците са в Гала Сидамо и в Амара, херцогът на Аоста се затваря в Амба Аладжи. Романо продължава все напред, като си разрешава дори да хване един слон. Явно и той, и неговите читатели са мислили, че той все още трябва да стигне до Адис Абеба, където обаче е влязъл отново негусът, лишен от власт точно пет години преди това. Вярно е все пак, че в броя от 26 април един изстрел беше разбил радиото на Романо, но това пък показваше, че преди да се случи това, той е имал радио, и не става ясно как така не е разбрал за всичките тези събития.

	{img:loana_061_legionera_romano.jpg}

	В средата на май седемте хиляди войници от Амба Аладжи, останали без храна и боеприпаси, се предават и заедно с тях е пленен и херцогът на Аоста, а пък Романо стига при него в Адис Абеба на 7 юни и го намира бодър като кукуряк и сияещ от оптимизъм.
	И наистина херцогът прочита съобщението и заявява: „Разбира се и ще удържим до победата“.
	Ясно е, че картинките са били нарисувани месеци преди това, но изправена пред случващите се едно след друго събития, редакцията на „Победоносец“ не е намерила смелост да прекъсне историята. Продължили са, като са си мислели, че децата не знаят различните зловещи новини — а може и така да е било.
	Третата поредица беше „Мики Маус“, седмичник, който заедно с историите на Уолт Дисни публикуваше и разкази за смелия Балила като „Юнгата от подводницата“. Но точно в някои от годишните течения на „Мики Маус“ съм могъл да открия промяната, станала през 1941 г., когато през декември Италия и Германия обявяват война на САЩ — отидох да проверя във вестниците на дядо и наистина беше станало така, а аз си мислех, че по някое време на американците им е писнало от хлапашките глупости на Хитлер и Мусолини и са започнали война срещу тях, а всъщност не, Хитлер и Мусолини са им обявили война, може би убедени, че ще се справят с тях за няколко месеца с помощта на японците. Тъй като явно е било трудно да се изпратят веднага групи от СС или от Черните ризи да окупират Ню Йорк, се е започнало с войната срещу комиксите, няколко години преди това, и „балончетата“ бяха изчезнали, заместени от текст. После, както щях да видя в други вестници, от доста време бяха изчезнали в нищото американските герои, заместени от италиански имитации, и накрая бе убит Мики Маус, и мисля, че това е била последната и мъчителна бариера, която е трябвало да бъде съборена. През следващата седмица, без никакво предупреждение, приключенията на Мики Маус продължаваха, все едно че нищо не се е случило, само че сега героят се казваше Тофолино, човек, а не животно, все с четири пръста на всяка ръка, като наподобяващите хора животни на Дисни, и приятелите му продължаваха да се казват Мима вместо Мини, и Пипо. Как ли съм възприел тогава това срутване на цял един свят? Може би съвсем спокойно, тъй като изведнъж американците бяха станали лоши. Но дали тогава съм си давал сметка, че Мики Маус е американец? Сигурно съм преживял студен душ от внезапни промени и докато съм се възбуждал от промените в историите, които съм четял, съм възприемал като логични промените в държавата, в която съм живеел.
	След „Мики Маус“ следваха няколко годишни течения на „Приключения“, и там всичко се променяше. Първият брой беше от 14 октомври 1934 г.
	Не можеше да съм го купил аз, тогава съм бил на по-малко от три годинки, и не мисля, че са ми го купили мама и татко, защото историите в него въобще не бяха детски, бяха американски комикси, предназначени за възрастна публика, макар и не напълно развита. И така, бяха броеве, които съм изровил по-късно, разменяйки ги с други вестничета. Но със сигурност бяха купувани от мен, няколко години по-късно, илюстрованите книги в голям формат, с много пъстри корици, на които бяха изобразени различни сцени от случките, разказани вътре, като в „Очаквайте“ на рекламата за филми.

	{img:loana_062_prikljuchenia.jpg}

	И седмичникът, и книгите с картинки сигурно са ми отворили очите за един нов свят. Като се започне от първото приключение на първата страница на първия брой на „Приключения“, със заглавие „Разрушаването на света“. Героят е Флаш Гордън, който, заради една бъркотия, създадена от някой си доктор Дзаро, се оказва на планетата Монго, управлявана от жестокия и безмилостен диктатор Мин, с дяволско азиатски черти и име. Монго: кристални небостъргачи, които се издигат върху междупланетни платформи, подводни градове, царства, простиращи се под дърветата на безкрайна вековна гора, и герои от дългогривите хора лъвове до хората соколи и хората магьосници на царицата Ураза, всичките облечени със синкретична небрежност — ту с костюми, които напомнят филмово средновековие, като множество Робин-Худовци, ту с по-варварски туники и шлемове, а понякога (в двора на владетеля) с оперетни униформи на хусари или улани, или драгуни от началото на века. И всичките, и добрите, и лошите, нелогично въоръжени едновременно ту с хладни оръжия или със стрели, ту с чудни оръжия с поразяващ лъч, така както и атрибутите им можеха да варират от колесницата с режещи ножове на колелата до междупланетна ракета с остър като игла връх и ослепителните цветове на сблъсък на междузвездни кораби в лунапарк.
	Гордън беше красив и рус като арийски герой, но явно ме е смайвало естеството на неговата мисия. Какви герои съм познавал дотогава? От читанките до италианските вестничета за деца героите бяха все смелчаци, които се сражават за Дучето и ако им се заповяда, копнеят за смъртта. В романите от деветнадесети век на дядо, ако вече съм ги четял по онова време, героите са хора извън закона, които се борят винаги срещу обществото, почти винаги от личен интерес или тласкани от коварство — с изключение може би на граф Монте Кристо, който обаче също все иска да си отмъсти за несправедливости, понесени от него, а не от обществото. Всъщност дори и тримата мускетари, които са на страната на добрите, правят това, което правят, поради дух за принадлежност — хората на краля срещу хората на кардинала — и заради някоя облага или заради повишаване в чин капитан.
	Гордън не, той се бие за свобода срещу един деспот, може би по онова време съм мислел, че Мин е като ужасния Сталин, червеното чудовище от Кремъл, но нямаше как да не съм разпознавал в неговите черти и образа на домашния Диктатор, разполагащ с безгранична власт над живота и смъртта на поданиците си. И така, с Флаш Гордън трябва да съм видял първия образ на герой — разбира се, можех да го кажа в миналите дни, като го препрочитах, не тогава — от някаква освободителна война, водена в едно Абсолютно другаде, в която се взривяват укрепени астероиди в далечни галактики.


	Като прелиствах другите книги с илюстрации, при увеличаваща се интензивност на тайнствени пламъци, които ме обливаха с жар при всеки следващ свитък, откривах герои, за които училищните ми читанки не ми бяха говорили никога. Чино и Франко*103, които претърсват джунглата, сред симфония от бледи цветове, облечени в синкавите ризи на Патрули на слоновата кост, разбира се, за да възпират непокорни племена, но и за да спират търговците на слонова кост и на роби, които експлоатират населението на колониите (колко много лоши бели срещу добрите чернокожи!), сред увличащ лов на трафиканти, но и на носорози, в които карабините им не правят _бам-бам_, нито _бум-бум_ като в нашите комикси, а _кра-кра_ и това _кра_ трябва да се е отпечатало по някакъв начин в най-потайните кътчета на тези челни дялове на полукълбата, които се мъчех да разплета, защото все още чувствах тези звуци като екзотично обещание, знак, който ми сочеше един различен свят. Още веднъж не толкова образите, а шумовете, и още по-точно тяхната азбучна транскрипция имаха силата да извикат в ума ми присъствието на една следа, която все още ми се изплъзваше.
	[*103 Италианизираната версия на поредицата комикси Tim Tyler’s Luck, където истинските имена на героите са Тим Тайлър (Чино) и Спъд Слевинс (Франко).]
C>
	Бръм-бръм, дрън-дрън, чук-чук, капчук-капчук, трак-трак, тик-так, скръц-скръц…*
	[* В италианския оригинал цитатът е следният: _Arf arf bang crack blam buzz cai spot ciaf ciaf clamp splash crackle crackle crunch deleng gosh grunt honk honk cai meow mumble pant plop pwutt roaaar dring rumble blomp sbam buizz schranchete slam puff puff slurp smack sob gulp sprank blomp squit swoom bum thump plack clang tomp smash trac uaaaagh vrooom giddap yuk spliff augh zing slap zoom zzzzzz sniff…_ — Бел. NomaD.]
C$

	{img:loana_063_comixi.jpg}

	Шумове. Виждах ги всичките, докато разлиствах вестничетата едно след друго. Още от малък се бях приучил на flatus vocis. Между различните шумове ми дойде наум _клъц_ и челото ми се покри с капки пот. Погледнах ръцете си, трепереха. Защо? Къде бях чел този шум. Или може би е единственият, който не съм чел, а съм чул?
	После се почувствах почти като вкъщи, като стигнах до илюстрованите книги с Човека-маска, преследван от закона и правещ добро, облечен почти по хомоеротичен начин, с червеното си трико, с лице едва-едва покрито от малка черна маска, през която се вижда животинското бяло на очите му, но не и зениците, което го прави още по-тайнствен. Сигурно наистина е побъркал от любов красивата Диана Палмези, която успява няколко пъти да го целуне и тръпнеща усеща мускулите на героя под материята на трикото, с което той не се разделя никога (понякога, когато е ранен от огнестрелно оръжие, го лекуват верните му диваци превръзката винаги е върху трикото, разбира се, непромокаемо, след като остава прилепнало и когато той се появява след дълго гмуркане в горещите южни морета).
	Но тези редки целувки бяха вълшебни моменти, защото Диана веднага му биваше отнета по някакъв начин, или по погрешка, или от някой съперник, или поради други нейни спешни причини на красива международна пътничка, и той не можеше да я следва и да я направи своя съпруга, прикован от атавистична клетва, осъден от собствената си мисия: да защитава населението на бенгалската джунгла от пиратите индийци и от белите авантюристи.

	{img:loana_064_supergeroi.jpg}

	Така че след или едновременно с картинките и песните, които ни поучаваха как да подчиним жестоките варвари абисинците, бях срещнал герой, който живее братски с пигмеите бандар, и заедно с тях се бори с лошите колонизатори — и Гуран, магьосникът на бандар, е много по` учен и по-мъдър от подлите бледолики, за чието побеждаване допринася; не верен войник, а партньор и пълноправен съдружник в тази добронамерено наказваща мафия.
	После имаше други герои, които не изглеждаха особено революционно настроени (ако така можех да си представя в миналите дни политическото си израстване), като Мандрейк Магьосника, който дори, изглежда, използва черния си прислужник Лотар, макар да се държи с него като с приятел, като телохранител и верен роб. Но и Мандрейк, който побеждава лошите с магия и с един жест превръща пистолета на противника си в банан, е буржоазен герой, без черни и червени униформи, а винаги в безупречен фрак и цилиндър. Буржоазен герой беше и Тайният агент X9, който не преследва враговете на режима, а престъпници и барони крадци, в защита на данъкоплатците, облечен в тренчкот, със сако и връзка, с малки елегантни джобни пистолети, които понякога се появяват и в ръцете на руси дами във вечерно облекло, с пера по врата и грижливо гримирани.

	{img:loana_065_mandrake.jpg}


	Друг свят, можещ да съсипе езика, който училището се е мъчело да ме научи да използвам коректно, защото английски звучащите преводи бяха на доста приблизителен италиански. Но какво значение имаше? Ясно е, че в тези книжки с картинки, пълни с граматически грешки, срещах герои, различни от онези, които ми бяха предлагани от официалната култура, и може би чрез тези картинки с вулгарни (но толкова хипнотични!) цветове съм бил посветен в различно виждане за Добро и Зло.
	Не бяха свършили още. Веднага след тези следваше пълна серия от „Златни книги с илюстрации“ с първите подвизи на Мики Маус, които се развиват в градска среда, която няма как да е била моята (и не знам дали тогава съм разбирал дали е градче, или голям американски град). „Мики Маус и бандата на нападателите“ (о, неописуемият господин Туби!), „Мики Маус и горилата призрак“, „Мики Маус в къщата на призраците“, „Мики Маус и съкровището на Кларабела“ (ето го най-после, точно като изданието от Милано, но в охра и кафяво), „Мики Маус, агент от тайната полиция“ — не защото е боец или агент, а защото от чувство за граждански дълг се забърква в една история на международен шпионаж и преживява ужасни приключения в Чуждестранния легион, преследван от Тригър Хоукс и от подлия Лош Пит — „Мики Маус, хип-хип ура, ще умре в пустинята…“

	{img:loana_066_topolino.jpg}

	Четен повече от всяка друга книга, ако съдя по разпадащата му се подвързия, беше „Мики Маус журналист“: немислимо е по време на режима да са публикували истории за свободата на словото, но явно, че на държавните цензори разказите с животни не са им изглеждали реалистични и опасни. Къде ли бях чул „това е пресата, скъпа, нищо не можеш да направиш“*? Но сигурно е било по-късно. Във всеки случай Мики Маус с ограничени средства успява да създаде своя вестник „Ехо на света“ — първият брой излиза с ужасни печатни грешки — и продължава неустрашимо да публикува all the news that’s fit to print**, макар че безскрупулни гангстери и корумпирани политици се опитват да го спрат с всякакви средства. Кой ми е говорил дотогава за свободен печат, в състояние да се измъкне от цензурата?
	[* _„това е пресата, скъпа, нищо не можеш да направиш“_ — от филма „Фатален срок“ (САЩ, 1952) с Хъмфри Богарт. Любим цитат на Умберто Еко, използван и в други негови текстове, в частност в „Пет морални есета“ и в есеистичния сборник „Връща ли се часовникът назад“. — Бел. NomaD.]
	[** _… all the news that’s fit to print…_ — Всички новини, годни за печат (англ.). — Бел. NomaD.]
	Някои от загадките на моята детска шизофрения започваха да се изясняват. Четял съм училищните книги и комиксите и явно въз основа на комиксите съм оформял — нелеко — гражданската си съвест. Затова със сигурност съм запазил тези парчета от моята история и след войната, когато в ръцете ми са попаднали (може би донесени от американските войски) страници от техните вестници, с цветните неделни притурки, които ми показваха други герои, като Лай’л Абнър или Дик Трейси*. Мисля, че нашите предвоенни издатели не са смеели да ги публикуват, защото видът им е бил прекалено модернистичен и са напомняли онова, които нацистите са наричали упадъчно изкуство.
	[* _Лай’л Абнър_ — персонаж от американските комикси на Ал Кап, чудак и простофил, който в най-различни ситуации съумява да надделява; _Дик Трейси_ — образцов американски полицай, персонаж от комиксите на Честър Гулд, излизащи от 1931 до 1977 г.; по мотиви от тези комикси са заснети кинофилми и телесериали. — Бел. NomaD.]

	{img:loana_067_dick_tracy.jpg}

	Дали после, пораснал и на години, и на знания, съм се приближил до Пикасо, подтикван от Дик Трейси?
	Разбира се, не подтикван от тогавашните комикси, с изключение на Гордън. Картинките, може би взети направо от американски издания и без да се плащат авторски права, бяха отпечатани лошо, често с размазани очертания и съмнителни цветове. Да не говорим за други страници, след забраната за износ от неприятелските брегове, когато Маската се явяваше вече в зелено трико, лошо имитирано от един нашенски художник, и с други лични данни. А да не говорим за автархичните герои, явно измислени, за да се противопоставят на пантеона на „Приключенията“, нарисувани горе-долу, макар и симпатично все пак, като гиганта Дик Светкавицата, с волева челюст ала Мусолини, който с юмруците си натръшкваше разбойници с доказано неарийски произход, като негъра Замбо, латиноамериканеца Барейра и по-късно и един мефистофелизиран Мандрейк, зъл и престъпен, Флатавион, чието име извикваше в ума проклети все още неуточнени раси и който вместо смокинга на американския маг носеше груба шапка и груба наметка, като за селска работа. „Хайде, хубави гълъбчета, падайте“, викаше Светкавицата на неприятелите си, всичките с каскети и смачкани сака, и давай бой с юмруците! „Но той е дявол!“ казваха те, докато в мрака не се появяваше четвъртият смъртен враг на Светкавицата Бялата маска, който го удряше по тила с касапски чук или с торба пясък и Светкавицата рухваше, като казваше: „Ах!…“ Но за малко, защото дори и окован във вериги в дупка, в която водата се качва заплашително, с един напън на мускулите си той се освобождаваше и малко след това излавяше и предаваше на комисаря (едно човече с кръгла глава и с мустак, приличащ повече на банкерски, отколкото на Хитлеров) цялата банда, опакована както подобава.

	{img:loana_068_comixi.jpg}

	Водата, която изпълва карцера, явно е била знаков момент в комиксите на всяка страна. Все едно че в гърдите ми тлееше жар, и вземах в ръка следващата илюстрована книга: „Петица пики — Последен епизод от Знаменосеца на смъртта“. Мъж с червена маска като тръба, която покрива цялата му глава и се разширява в яркочервено наметало; с разкрачени крака, с ръце, изпънати нагоре, и прикован с вериги към стената на една пещера, докато някой е отпушил тръба с подземна вода, която постепенно ще го залее.


	Но в притурките към същите тези илюстровани книги имаше други истории, още по-интригуващи. Едната се казваше „По моретата на Китай“ и главните герои бяха Джани Мартини и брат му Мино. Сигурно ми се е струвало странно, че двама млади италиански герои изживяват приключения в една област, в която нямахме колонии, сред източни пирати, мошеници с екзотични имена и ослепително красиви жени с още по-екзотични имена, като Друзила и Брума. Но със сигурност съм забелязал различията в качеството на илюстрациите. От малкото американски притурки, взети може би от войниците през 1945 г., видях, че историята се казва „Тери и пиратите“. Италианските страници бяха от 1939 г. и значи още оттогава е била налагана италианизацията на чуждите текстове. В моята малка сбирка от чуждестранни материали открих, че в онези години французите са превели Флаш Гордън с Ги л’Еклер.

	{img:loana_069_terry.jpg}

	Не можех да се откъсна от кориците и картинките. Все едно бях на парти и разпознавах всички, изпитвах усещането за déjà vu при вида на всяко лице, което срещах, без обаче да мога да кажа кога по-рано съм го срещал и кой е, и огромното желание да възкликна _как си, приятелю_, да протегна ръце, и веднага ги отдръпвах от страх да не направя някой гаф.
	Мъчително и объркващо е да посетиш отново един свят, където попадаш за първи път: все едно да се усещаш завърнал се в чужда къща.


	Не бях чел подред, нито според поредността на датите, нито в зависимост от героите. Прескачах напред, връщах се назад, минавах от героите на „Куриерчето“ към героите на Уолт Дисни.
	Случваше ми се да сравня някой патриотичен разказ със случките, в които Мандрейк се бие с Кобра. И точно докато преглеждах отново „Куриерчето“, на историята за последния раис, с героичния авангардист Марио срещу раис* Аиту, видях една картинка и сърцето ми спря, усетих нещо много подобно на ерекция — или по-точно нещо като гранично състояние, както сигурно става с някого, поразен от impotentia coeundi. Марио се измъква от преследващия го Аиту, като отвежда със себе си Джеми, бяла жена, съпруга или конкубинка на раиса, която вече е разбрала, че бъдещето на Абисиния е в спасителните и цивилизоващи ръце на Черните ризи. Аиту, бесен заради изневярата на подлата жена (която пък най-после е станала добра и добродетелна), дава заповед да бъде изгорена къщата, в която се крият двамата бегълци. Марио и Джеми успяват да се качат на покрива и оттам Марио забелязва една гигантска еуфорбия. „Джеми — казва той, — хванете се за мен и затворете очи!“
	[* _Раис_ — висша титла в абисинската феодална йерархия. — Бел. NomaD.]
	Немислимо е Марио да е имал лоши намерения, още повече в такъв момент. Но Джеми, като всяка героиня от комикс, е облечена в мека туника, нещо като пеплос, който оставя открити раменете, ръцете и част от гърдите й. Както документираха четирите картинки, посветени на бягството и на опасния скок, известно е, че пеплосите, особено ако са копринени, разголват най-напред глезените, после прасците, а ако жената е вкопчена във врата на един авангардист и е уплашена, това вкопчване се превръща в конвулсивна прегръдка, с нейната буза, със сигурност парфюмирана, притисната към потния му тил. Така в четвъртата картинка Марио сграбчва един клон на еуфорбията и мисли единствено за това да не попадне в ръцете на врага си, но Джеми, вече успокоена, се отпуска и все едно че полата има цепка, левият крак се протяга, вече разголен до коляното, като показва красив изваян прасец, удължен от тънкия ток, а от десния се вижда само глезенът, но тъй като кракът е закачливо повдигнат под прав ъгъл спрямо съблазнителното бедро, дрехата (може би заради горещия вятър) прилепва влажно към тялото й, така че се вижда добре очертаната извивка на ханша и на целия изваян крак. Няма начин художникът да не си е давал сметка за еротичния ефект, който е създавал, и със сигурност е използвал някои филмови модели или направо жените на Гордън, винаги облечени във впити рокли, обсипани със скъпоценни камъни.
	Не можех да кажа дали това е бил най-смущаващият образ, който съм виждал, но със сигурност (след като датата на „Куриерчето“ беше 20 декември 1936 г.) е бил първият. Нито можех да отгатна дали на четири годинки съм изпитал някаква физическа реакция, дали съм се изчервил, или съм потръпнал от възхищение, но със сигурност този образ е бил за мен първото откриване на вечната женственост, до такава степен, че да се запитам дали след това съм можел все още да се навеждам над гръдта на майка си с предишната невинност.

	{img:loana_070_comixi.jpg}

	Крак, който се подава от дълга и мека, почти прозрачна дреха и подчертава извивките на тялото. Ако това е бил първичният образ, дали е оставил някакъв знак?
	Бях започнал да прелиствам отново вече разгледаните страници и търсех с поглед и най-малките знаци по краищата им, бледи следи от потни палци, подгъвания, знаци в горния ъгъл на листа, леки надрасквания на повърхността, сякаш съм прекарвал многократно пръстите си по нея.


	И открих поредица голи крака, които прозират през цепката на много женски дрехи: с цепки бяха дрехите на жените от Монго и на Дейл Арден, и на Аврора, дъщерята на Мин, и на одалиските, услаждали празниците на императора, с цепки бяха фините одежди неглиже на дамите, на които се натъква Тайният агент X9, с цепка бяха туниките на момичетата от Въздушната банда, разбита по-късно от Маската, отгатваше се, че е с цепка и черната вечерна рокля на съблазнителната Лейди Дракон от „Тери и пиратите“… Със сигурност съм мечтаел за тези сластни жени, а жените от италианските списания показваха крака, лишени от тайнственост, под поли, стигащи до коляното, крака, стъпили на огромни коркови токове. Кои от тези жени са събудили първите импулси в мен, сладките момичета и домашните хубавици на велосипед или онези жени от други планети и от далечни градове? Явно са ме съблазнявали повече недостъпните красавици, а не момичето или зрялата жена от съседната къща. И все пак кой може да каже?
	Ако съм си мечтаел за съседката или за момичетата, които са играели в градината пред къщата ни, това е останало моя тайна, за която издателската индустрия нито е получила, нито е дала някаква информация.


	От купчината комикси измъкнах и отделни броеве от едно женско списание, „Новела“, със сигурност го е четяла майка ми. Дълги любовни истории, няколко изискани илюстрации с нежни жени и благородници с английски профил и снимки на актриси и актьори. Всичко в кафяв цвят, раздвижен в хиляди оттенъци, в кафяво бяха и буквите на текста. Кориците представляваха галерия от хубавици от онова време, увековечени в едър план, и при вида на една от тях сърцето ми се сгърчи, изгорено от огнен пламък. Не издържах, наведох се над това лице и залепих устните си върху нейните. Не изпитах никакво физическо усещане, но сигурно така съм правил скришом през 1939 г., седемгодишен, несъмнено вече обзет от някои безпокойства. На кого приличаше това лице? На Сибила? На Паола? На Ванна, дамата с хермелина, и на другите, на които Джани ми каза само имената, като се хилеше — Каваси, американката от Салона на книгата в Лондон, Силвана или красивата холандка, заради която съм ходил три пъти в Амстердам?

	{img:loana_071_novella.jpg}

	Може би не. Със сигурност съм си създал, чрез множеството образи, които са ме привличали силно, един мой идеален образ и ако можех да имам пред себе си лицата на жените, които съм обичал, бих могъл да извлека образа архетип, една никога непостигната Идея, която обаче ме е преследвала цял живот. Какво общо имаше между лицето на Ванна и лицето на Сибила? Може би повече от това, което се вижда на пръв поглед, може би чаровната трапчинка на една усмивка, начинът, по който се виждат зъбите им, като се смеят, жестът, с който оправят косите си. Или може би е достатъчен начинът, по който движат ръцете си…
	Жената, чийто образ току-що бях целунал, беше от друго тесто. Ако я срещнех сега, нямаше дори да я погледна. Ставаше дума за снимка, а снимките имат винаги дата, нямат платоничната лекота на рисунката, която те оставя да гадаеш. Целувайки я, не бях целунал образа на предмета на любовта, а нахалството на секса, видимостта на устните, очертани с ярко червило. Не беше тръпнеща жадна целувка, а дивият начин да усетиш присъствието на плътта. Сигурно веднага съм забравил този епизод, като нещо мръсно и забранено, а абисинската Джеми ми се беше сторила вълнуващ, но нежен образ, грациозна далечна принцеса, гледай и не пипай.
	Но тогава защо бях запазил тези мамини списания? Вероятно вече пораснал юноша, може би вече ученик в лицея, като съм идвал в Солара, съм се занимавал с възстановяването на онова, което тогава ми се е струвало далечно минало, и съм посвещавал зората на младостта си на откриването на изгубените стъпки на детството си. Вече съм бил осъден на възстановяването на паметта си, само че тогава е било игра, с всичките ми сладки „мадленки“ на разположение, а сега беше отчаяно предизвикателство.


	И така в параклиса разбрах все пак за моето откритие и за свободата и робуването на плътта. Добре, все пак това е било начин да се спася от подчинеността на манифестирането в униформа и от безполовата власт на ангелите пазители.
	Само това ли? Като изключим яслата от тавана например, нищо не ми говореше за религиозните ми чувства, а ми се струваше невъзможно едно дете, макар и отгледано в светско семейство, да не е имало такива. И не бях открил нищо, което да ме отведе към случилото се след 1943 г. Може би именно между 1943 и 1945 г., след като параклисът вече е бил зазидан, съм решил да скрия там най-съкровените свидетелства за едно вече изчезващо детство, избледняващо в нежността на спомена: вече съм обличал тогата на мъж*, влизал съм във възрастта на големите, именно сред вихъра на най-мрачните години, и съм решил да запазя в една крипта миналото, на което съм решил да посветя тъгите си на възрастен.
	[* Иде реч за т.нар. тога претекста (бяла тога с пурпурен кант), с който в Античността са обличали римските младежи при достигане на пълнолетие. — Бел. NomaD.]

	{img:loana_072_loana.jpg}

	Сред многото илюстровани книги за Чино и Франко най-после в ръцете ми попадна нещо, което ме накара да се почувствам на прага на крайното откровение. Книгата, с пъстра корица, носеше заглавието „Тайнственият пламък на кралица Лоана“.* Тук се криеше обяснението за тайнствените пламъци, които ме бяха развълнували след събуждането ми, и идването в Солара най-после придобиваше смисъл.
	[* _Книгата, с пъстра корица, носеше заглавието „Тайнственият пламък на кралица Лоана“._ — Източник на сюжета за кралица Лоана (макар и в твърде волна комикс-версия) е произведение на британския писател неоромантик Хенри Райдър Хагард (1856–1925) — готическият роман „Тя“ (1887), където героинята се казва Аеша (Ayesha). Родена преди повече от 2000 години, Аеша е жестока и безжалостна повелителка на диви африкански племена. Успява да съхранява младостта и красотата си благодарение на тайнствен пламък, горящ в пещера, намираща се на планински връх. Преди две хиляди години е била влюбена в гръцкия младеж Каликрат, който обаче не се отзовал с взаимност. В пристъп на ревност Аеша прогонва неговата бременна съпруга, а самия Каликрат убива. Далечният потомък на Каликрат, англичанинът Лео Винси, си прилича с него като две капки вода. Лео Винси попада в кралството на Аеша и тя, обсебена, се опитва да възвърне отдавна изгубената си любов. Романът завършва с гибелта на Аеша — подчинявайки на волята си Лео и отново влизайки в тайнствения пламък, тя не се подмладява, а се състарява до смърт. Впрочем Райдър Хагард пише продължение — романът „Аеша“, където героинята му е представена преродена, но вече в Индия. — Бел. NomaD.]
	Отворих книгата и се натъкнах на най-безвкусната история, която би могъл да сътвори човешки ум. Объркан разказ, който се разпадаше отвсякъде, събитията се повтаряха, героите пламваха от внезапна безпричинна любов, Чино и Франко бяха хем очаровани от кралица Лоана, хем я смятаха за подло същество. Чино и Франко, заедно с двама приятели, попадат в едно тайнствено царство в центъра на Африка, където една също толкова тайнствена кралица пази един тайнствен пламък, който осигурява дълъг живот и дори безсмъртие, като се има предвид, че Лоана царува над дивото племе от две хиляди години и е все така изключително красива.
	По едно време Лоана се появява на сцената и не е нито привлекателна, нито действа обезпокояващо: напомняше ми пародията на вариете от онова време, която бях гледал скоро по телевизията. В цялата история по-нататък, докато, болна от любов, не се хвърля в една бездънна пропаст, Лоана, безсмислено загадъчна, се появява в тази безкрайно скалъпена история без очарование и психология. Единственото, което иска, е да се омъжи за един приятел на Чино и Франко, който си приличал (като две капки вода) с един принц, когото обичала преди две хиляди години и когото заповядала да убият и после да вкаменят, защото отказал ласките й. Не ставаше ясно защо й е на Лоана този модерен двойник (който, на всичкото отгоре, също не я иска, защото се влюбва от пръв поглед в сестра й), след като с тайнствения си пламък би могла да върне живота на мумифицирания си любим.
	Между другото, както бях видял вече и в други комикси, както фаталните жени, така и поредният сатанински мъж (като Мин с Дейл Арден), не искаха никога да притежават, да изнасилят, да затворят в харема си, да се съединят плътски с предмета на лудостта си. Винаги искаха да се оженят. Протестантско лицемерие на американските оригинали или прекалено приличие, наложено на италианските преводачи от едно католическо правителство, ангажирано в демографска битка?
	Та да се върна на Лоана — историята продължава с катастрофален финал, тайнственият пламък угасва завинаги и сбогом на безсмъртието за нашите герои, така че по-добре щеше да е да не бяха ходили чак дотам, още повече че накрая изглежда, че за тях не е толкова важно, че не са взели пламъка. А като си помисли човек, бяха започнали цялата тази бъркотия заради пламъка, но може пък страниците на разположение да са свършили, а книгата все пак е трябвало да завърши някак и авторите са се оправяли по-трудно, отколкото като са започнали.
	Както и да е, изключително глупава история. Но явно ми се е случило нещо като на господин Пипино. Прочиташ като малък някаква история, после я отглеждаш да порасне в паметта ти, променяш я, извисяваш я и можеш да превърнеш в мит нещо, което е абсолютно безсмислено. Явно това, което беше оплодило заспалата ми памет, не е била историята сама по себе си, а заглавието. Словосъчетанието тайнствен пламък ме е омагьосало, да не говорим за сладкото име Лоана, макар че в действителност тя е една дребна капризна надута празноглавка, преоблечена като баядерка. Бях живял през всичките години на детството си — а може би и след това, — като съм се опивал не от образ, а от звук. След като съм забравил „историческата“ Лоана, съм продължил да преследвам устната аура на други тайни пламъци. И години по-късно, с объркана памет, бях активирал отново името на един пламък, за да определя отблясъка на забравени радости.
	Мъглата си стоеше още и постоянно вътре в мен, пробита тук-там от ехото на някое заглавие.


	Докато прехвърлях разни книги, извадих един албум, подвързан с плат, в продълговат формат. Достатъчно беше да го отворя, за да разбера, че става дума за колекция марки. Моя естествено, защото в горния ъгъл стоеше името ми и датата, от която вероятно съм започнал да събирам марките, 1943 г. Беше почти професионален класьор, с подвижни листове, и беше подреден по държави, в азбучен ред. Марките бяха прикрепени с ъгълчета, но някои, италиански марки от онези години, с които може би е започнало увлечението ми по филателията, като съм ги отлепял от писма и картички, бяха по-дебели, грапави откъм гърба и с нещо спечено по него. Беше ясно, че в началото съм ги лепил в някоя тетрадка, като съм използвал гума арабика. После явно съм разбрал как се прави, опитал съм се да спася тази първа част от колекцията си, като съм натопил листовете на тетрадката във вода, марките се бяха отлепили, но неизличимите белези от моята глупост се бяха запазили.
	Че после съм разбрал как се прави, ставаше ясно от един том, който стоеше под албума, екземпляр от каталога „Yvert e Tellier“* от 1935 г. Явно беше част от вехториите на дядо. Естествено той е бил вече неизползваем за сериозен колекционер от 1943 г., но за мен със сигурност е бил ценен, от него съм научавал не цените за момента и последните емисии, а метода, начина, по който се каталогират марките.
	[* _„Yvert e Tellier“_ — фирма, търгуваща с пощенски марки, днес базирана в Амиен, Франция. Техният каталог, издаван от 1895 г., се утвърждава като еталон за всички колекционери, наред с каталозите на Стенли Гибънс, Мишел и Скот. — Бел. NomaD.]
	Откъде ли съм вземал марки в онези години? Дядо ли ми ги е давал, или е можело да се купят в магазините за пликове, с добавени към тях други неща, както става днес по сергиите между улиците Арморари и Кордузио в Милано? Възможно е да съм влагал всичките си с мъка събрани капитали у някой книжар от града, който е продавал на колекционери на парче, и значи марките, които са ми изглеждали приказни, са били като пари в обръщение. Или пък в онези военни години, когато е бил блокиран всякакъв международен обмен — а в известна степен дори и ставащият вътре в страната, — на пазара се е намирал за малко пари материал с известна стойност, продаден от някой пенсионер, предпочитащ да си купи масло, пиле или обувки.

	{img:loana_073_album_marki.jpg}

	Този албум, преди да стане предмет на покупко-продажба, трябва да е бил за мен място, където съм пазел образите на мечтите си. Усещах изгарящ плам при вида на всяка марка. Стари атласи ли! В този албум съм си представял обрамчените с пурпур сини морета на Deutsch-Ostafrika, върху плетеница от линии като тъкан на арабски килим виждах на нощнозелен фон къщите на Багдад, на тъмносин фон, заобиколен с розово, се възхищавах на профила на Джордж V, владетел на Бермудите, в цвят печена керемида ми се хилеше лицето на брадат паша или султан, или раджа от Биджавар, може би някой от индийските принцове на Салгари, със сигурност беше обогатено с отзвука на Салгари граховозеленото правоъгълниче на Лабуан, може би съм четял за започналата в Данциг война, докато съм държал винената марка с надпис Данциг, четял съм _„пет рупии“_ върху марката на държавата Индор, фантазирал съм над странните туземни пироги, които се очертаваха на лилавия фон на една марка от Британските Соломонови острови. Унасял съм се над пейзажа от Гватемала, над носорога от Либия, над една друга дивашка лодка, която стоеше гордо на голямата марка (колкото е по-малка държавата, толкова по-голяма е марката, научил съм и това) от Папуа, и съм се питал къде ли е Саарската територия или Свазиленд.
	Пътувал съм по широкия свят само посредством марките в години, в които сме били като оградени от непреодолими бариери, притиснати между две воюващи войски. Били са прекъснати дори железопътните връзки, може би от Солара до града е можело да се стигне само на велосипед, а аз съм прелитал от Ватикана до Порто Рико, от Китай до Андора.
	Сърцето ми се разтупа за последен път при вида на две марки от островите Фиджи. Не бяха по-хубави или по-лоши от другите. На едната имаше един дивак, на другата беше картата на островите Фиджи (как ли съм го произнасял?). Може би са ми стрували дълги и сложни размени и съм ги обичал повече от всички останали, може би съм бил поразен от точността на географската карта, която ми е говорела за острови на съкровищата, може би съм научил едва от тези правоъгълничета нечуваното никога по-рано име на тези територии. Мисля, че Паола ми беше казала, че съм имал една фиксидея: искал съм да отида някога на островите Фиджи*, преглеждал съм дипляните на туристическите агенции, но все съм отлагал, защото ставало дума за пътуване до място, което е от другата страна на земното кълбо, и да отида дотам за по-малко от месец нямало смисъл.
	[* _… искал съм да отида някога на островите Фиджи…_ — Самият У. Еко реализира мечтата на своя герой — през 1990 г. прекарва около месец на островите Фиджи, събирайки материал за романа си „Островът на утрешния ден“. — Бел. NomaD.]
	Продължавах да гледам двете марки и ми се прииска съвсем непринудено да изпея песента, която бях слушал предишните дни „Горе, в Капокабана“. И с песента се върна и името на Пипето. Какво ли свързваше марките с песента и песента с името, единствено с името на Пипето?


	Тайната на Солара беше, че след всяка крачка стигах до ръба на някое откритие и се спирах на ръба на пропаст с невидимо под мъглата дъно. Като Дола, си казах. Какво ли беше Долът?


>>	12. Сега идва най-хубавото

	Попитах Амалия дали знае нещо за Дола.
	— Разбира се, че знам — отвърна тя. — Долът… ама сега да не ви е щукнало да ходите там, че то си беше опасно и като бяхте малък, ама сега, ако разрешите, не сте вече момче, накрая да не стане така, че да се претрепете там. Ще взема да се обадя на госпожа Паола, да знаете.
	Успокоих я. Исках само да зная какво е.
	— Долът ли? Стига да погледнете от прозореца на стаята си и се вижда далеч върхът на един хълм, където е Сан Мартино, то е едно селце, ама какво селце, махала, сто души да кажа, пак са много, лоши хора са всичките, ако искате да знаете, селото им е по-дълго, отколкото широко и защо ли вдигат толкова врява, че там било тялото на блажения Антонино, дето прилича на рожков, лицето му черно като кюмюр, да ме прощавате, и под дрехата му се показват пръстите, дето приличат на клечки, и баща ми, Бог да го прости, казваше, че преди сто години изровили първия, когото намерили, дето вече смърдял, полели го с някаква мръсотия, турили го под едно стъкло да изкарат нещо от поклонниците, ама то и тъй никой не ходи там, знаете ли колко ги интересува хората блаженият Антонино, дето дори не е светец от тия места, ами са отишли да си го търсят в календара, като сложили пръста си където попадне.
	— Ами Долът?
	— Долът е, че в Сан Мартино се стига само по един път все нагоре, и то и днеска колите едвам излизат. Пътят не е като при нас, дето обикаля около хълма едно след друго и после стига дотука. Де да беше така. Не, оня път върви право нагоре или почти, и затова е голям зор. И знаете ли защо е така? Защото откъм страната на пътя по хълма Сан Мартино има дървета и някое лозе и трябваше да ги укрепят, за да могат да ходят да ги работят, без да се сурнат надолу по задник, а от всичките други страни хълмът се спуска надолу, все едно че пропада, и там са само къпинаци, храсталаци и камънаци и човек не знае къде да стъпи, и те това е Долът, че имаше и хора, дето се убиха там, защото са тръгнали, без да знаят какво чудо е тоя дол. И пак през лятото бива, ама като падне мъглата, вместо да минава човек през Дола, по-добре да вземе едно въже и да се обеси на някоя греда на тавана, така поне ще умре по-бързо. А пък ако някой събере кураж и иде горе, има и магесници.
	За трети път Амалия ми говореше за магесниците, но когато я питах за тях, все се мъчеше да отклони разговора и не разбирах дали го прави от страх, или просто защото и тя не знае какво са. Сигурно били вещици, които на вид били като самотни грозни старици, но като паднела нощта, се събирали в най-стръмните лозя и на други проклети места като Дола, за да правят разни заклинания с черни котки, кози или змии. И били проклети и в червата и се забавлявали, като баели срещу хората, които не им харесват, и им съсипвали реколтата.
	— Един път една се превърнала в котка и влязла в една къща, и откраднала едно дете. А съседът, който се страхувал, щото и той имал малко детенце, прекарвал нощите до люлката му с една брадва и като влязла котката, замахнал и й отсякъл едната лапичка. Тогава му дошла една лоша мисъл наум и отишъл при старицата, дето живеела наблизо, и видял, че ръката й не се подава от ръкава, и я попитал къде й е ръката, а тя взела да си ги измисля разни, казала, че се била порязала със сърпа, като рязала бурени, ама той й казал покажи ми, а тя нямала вече ръка. Котката била тя и така ония от селото я хванали и я изгорили.
	— Вярно ли е това?
	— Вярно или не, така ми го е разправяла баба ми, макар че оня път дядо ми се върна вкъщи и викаше магесниците, магесниците, защото се връщал от кръчмата и имал дъждобран, нали, и някой току го дърпал за ръкава и не му давал да продължи, ама баба му рече мълчи гиди дъртако, бил си пиян като кютюк и си залитал от единия до другия край на пътеката, и си си закачал ти ръцете по драките, вещици, а, и бой колкото може! Аз не знам дали сичките тия работи са верни, ама едно време имаше в Сан Мартино един поп, който беше масон като всичките попове, и той с магесниците се разбираше много добре, но ако дадеш пари за черквата, ти баеше нещо и не те закачат цяла година. За една година, а после други пари.
	Но проблемът с Дола бил, обясни Амалия, че като съм станал на дванадесет-тринадесет години, съм се катерел там с една банда хлапетии като мене и сме се биели с момчетата от Сан Мартино, и сме искали да ги нападнем, като се изкачим откъм Дола. Не ти е работа, тя, ако ме видела, щяла да ме занесе на гръб до къщи, ама аз съм бил като смок, никой не знаел къде съм се завирал.
	Може би заради това, като помислих за пропаст, ми беше дошъл наум Долът. И сега само една дума. В късната сутрин вече не мислех за Дола. От селото се бяха обадили, че е пристигнала препоръчана пратка за мен. Слязох да я взема. Пратката идваше от книжарницата и бяха коректурите на каталога. Използвах това, че съм там, за да мина през аптеката: кръвното ми пак беше сто и седемдесет. От вълненията в параклиса. Реших, че ще прекарам деня спокойно, коректурите бяха добър повод. А пък стана така, че точно коректурите без малко не ми вдигнаха кръвното до сто и осемдесет, а може и да успяха.
	Небето беше облачно и в градината беше приятно. Излегнат удобно, започнах да чета. Страниците още не бяха странирани, но текстовете нямаха грешка. Щяхме да се представим на есенния преглед с хубава оферта от скъпи книги. Браво, Сибила.
	Точно щях да прескоча едно наглед безпроблемно издание на Шекспир, когато се заковах на заглавието: Mr. William Shakespeares Comedies, Histories, E Tragedies. Published according to the True Original Copies. Щях да получа инфаркт. Под портрета на Барда издателят и датата: „London, Printed by Isaac laggard and Ed. Blount. 1623“. Проверих подвързията, размерите (дори 34,2 на 22,6 см, значи много широки полета): о, Хамбургски гръмотевици, хиляди светкавици, проклятие, но това беше неоткриваемото in folio от 1623 г.!*
	[* _… това беше неоткриваемото in folio от 1623 г.!_ — Има се предвид сборникът от 36 пиеси на Уилям Шекспир, отпечатан през 1623 г. във формат in folio (типографски лист). Това издание, достатъчно пълно и по всяка вероятност направено по автентичните ръкописи на Шекспир (предишните издания е прието да се смятат за „пиратски“), е прието от мнозинството учени за дефинитивно. По последни данни от това издание са се съхранили само 229 екземпляри и то се смята за най-ценната библиографска рядкост. — Бел. NomaD.]
	Всеки антиквар, а мисля, и всеки колекционер, фантазира от време на време за осемдесетгодишната старица. Имало една старица с единия крак в гроба, без пукната пара да си купи дори лекарства. Един ден идва при тебе и ти казва, че иска да продаде книгите на прадядо си, останали в мазето. Отиваш да погледнеш просто ей така, има десетки томове без особена стойност, после изведнъж попадаш на едно зле подвързано in folio, с обвивка от прогнил пергамент, без гръб, с разпадащи се страници, с ъгли, изядени от плъховете, с много белези от влага. Оставаш поразен от двете колони готически шрифт, броиш редовете, четиридесет и два са, гледаш веднага карето… Това е Библията на Гутенберг*, първата отпечатана книга на света! Последният екземпляр, срещащ се още на пазара (другите вече се пазят в прочути библиотеки) на последния търг с наддаване е достигнал не знам колко милиарда лири и накрая го купили едни японски банкери, мисля, и веднага го заключили в сейф. Друго копие, все още в свободно обръщение, не би имало цена. Можеш да питаш когото искаш, един фантастилион милиарди.
	[* _Библията на Гутенберг, първата отпечатана книга на света!_ — Йохан Гутенберг (ок. 1400–1468) напечатва латинската граматика на Елий Донат (няколко листа се съхраняват в Националната библиотека в Париж), няколко папски индулгенции и накрая две библии, 36-редова и 42-редова, напечатана през 1453–1465 г. с голямо съвършенство. — Бел. NomaD.]
	Гледаш старицата, разбираш, че ако й дадеш десет милиона, ще е щастлива, но съвестта те захапва: предлагаш й сто, двеста милиона, с които ще може да живне през малкото години, които й остават. После естествено, като се прибереш вкъщи с треперещи ръце, не знаеш какво да правиш. За да продадеш книгата, трябва да се обърнеш към големите къщи, които организират търгове, и те ще ти глътнат кой знае колко от цената, другата половина ще отиде за данъци, иска ти се да задържиш книгата за себе си, но няма да можеш да я покажеш на никого, защото ако се разнесе слухът за нея, крадците от половината свят ще се съберат пред вратата ти, и какво удоволствие е да имаш вкъщи това чудо и да не можеш да накараш да се пукнат от завист другите колекционери? Ако решиш да я застраховаш, ще се разориш. Какво трябва да направиш? Да я дадеш да я пазят в Кметството и те да я сложат кой знае къде, в някоя зала на Кастело Сфорцеско, в блиндирана витрина, с четирима въоръжени до зъби бодигардове, които да я пазят денонощно. Така ще можеш да ходиш да гледаш твоята книга сам сред тълпа нещастници, които искат да видят отблизо най-рядкото нещо на света. А ти какво ще направиш? Ще блъснеш с лакът най-близкия и ще му кажеш, че книгата е твоя, така ли? Струва ли си?
	А какво да кажем не за Гутенберг, а за in folio на Шекспир? Милиардите ще са по-малко, но книгата е известна на колекционерите и ще е по-лесно и да я държиш, и да я продадеш. In folio на Шекспир, мечта номер две на всеки библиофил.
	Каква ли цена му е сложила Сибила? Не знаех къде съм: един милион, като някоя обикновена книга. Възможно ли е да не е разбрала какво държи в ръцете си? И като отидох в студиото, защо не ми каза нищо? Ще я уволня, ще я уволня, шепнех ядосано.
	Обадих й се и я попитах дава ли си сметка какво е номер 85 от каталога. Все едно че падаше от небето, нещо от седемнадесети век, не било в хубав вид, даже била много доволна, че го продала точно като ми изпратила коректурите, само с двадесет хиляди лири отстъпка, и вече трябвало да се махне от каталога, защото не било и от нещата, дето ги оставяш и после пишеш отгоре им „продадено“ само за да покажеш, че имаш добри цени. Щях да я разкъсам жива, докато тя не започна да се смее и не каза, че не бива да допускам да ми се вдига кръвното.
	Било шега. Включила тази книга, за да види дали чета внимателно коректурите и дали културната ми памет е в добро състояние. Смееше се като хлапачка, горда, че ме е взела на подбив — всъщност повтаряше една от шегите, разпространени между нас, фанатичните антиквари, и има каталози, които също са станали обекти на антиквариата, защото предлагат невъзможни или несъществуващи книги, и в този капан бяха попадали дори известни експерти.
	Това са студентски работи, казах, но вече ми минаваше.
	— Ще си платиш! Но останалите страници са без грешка, няма смисъл да ти връщам коректурите, няма какво да поправям. Да продължаваме нататък, благодаря.
	Успокоих се: хората не си дават сметка, но за такъв като мен и в състоянието, в което съм, и една невинна шега може да ми докара удар.


	Докато говорех по телефона със Сибила, небето беше станало черно: приближаваше нова буря, този път истинска. С тази светлина бях освободен от задължението или от изкушението да отида в параклиса. Все пак можех да прекарам поне един час на тавана, все още осветен от капандурите, ей така, за да продължа да търся.
	Бях награден с още един кашон, без надпис, събран набързо от вуйчо ми и пълен с илюстровани списания. Свалих всичко долу и седнах да ги разглеждам, без да се задълбочавам, както се прави в чакалнята на зъболекаря.
	Гледах илюстрациите на някои филмови списания, с много снимки на актьори. Имаше естествено италиански филми и тук цареше пълна и мирна шизофрения, от една страна, имаше пропагандни филми като „Обсадата на Алказар“ и „Лучано Сера пилот“, от друга — филми с джентълмени в смокинги, разглезени жени със снежнобели наметки и луксозно обзавеждане, с бели телефони до легла, нашепващи за сласт по време, в което сигурно всичките телефони са били още черни и са били закачени на стената.
	Но имаше и снимки от чуждестранни филми и усетих няколко леки пламъка, като видях чувственото лице на Зара Леандър* и на Кристине Зондербаум** от „Златния град“.
	[* Зара Леандър (1907–1978) — немска кинозвезда от шведски произход, популярна в нацистка Германия по време на войната. — Бел. NomaD.]
	[** Кристине Зондербаум (1912–2001) — немска киноактриса от шведски произход, изиграла главната роля във филма мелодрама „Златният град“ (1942). — Бел. NomaD.]

	{img:loana_074_ginger_and_fred.png}

	Накрая много снимки от американски филми с Фред Астер и Джинджър Роджърс*, които танцуват като пумпали, и с Джон Уейн от „Дилижанс“**. Междувременно бях пуснал това, което вече смятах за моето радио, като лицемерно се правех, че не виждам грамофона, който го караше да пее, и бях открил сред плочите заглавия, които ми напомняха нещо. Боже мой, Фред Астер! Танцуваше и целуваше Джинджър Роджърс, но в същите години Пипо Бардзица и оркестърът му свиреха мелодии, които аз знаех, защото са част от музикалното възпитание на всички. Това беше джаз, макар и италианизиран, плочата се казваше „Ведрост“ и беше адаптация на „Mood Indigo“, другата беше менте на „In the mood“ с италианско заглавие „Стилно“, а „Тъга в Сан Луиджи“ беше всъщност „Saint Louis Blues“. Всичките без думи, като се изключи доста смешният текст на тъгата в Сан Луиджи; да не говорим пък за твърде неарийския произход на тази музика.
	[* _Джинджър Роджърс и Фред Астер_ — знаменит танцувален дует през 30-те години на XX в., участвал в много филми. — Бел. NomaD.]
	[** _„Дилижанс“_ („Stagecoach“, 1939) — филм уестърн с Джон Уейн в главната роли. — Бел. NomaD.]
	Въобще детството ми е преминало сред джаз, Джон Уейн и комиксите от параклиса, като ме е научило, че трябва да проклинам англичаните и да се защитавам от мръсните американски негри, които искат да омърсят Венера Милоска, а в същото време съм поглъщал посланията, които са идвали от другия бряг на океана.


	От дъното на кашона извадих и връзка писма и картички, адресирани до дядо. Поколебах се за миг, защото ми се струваше светотатство да проникна в неговите лични тайни. После си казах, че дядо е получателят, не авторът на писмата и че на авторите не дължа никакво уважение.
	Разгледах тези послания без надежда да открия в тях нещо важно, но не беше така: в отговорите си до дядо тези хора, вероятно приятели, на които е имал доверие, намекваха за неща, за които той им беше писал, и така се появяваше един по-точен образ на дядо. Започвах да разбирам какво е мислел, с какъв тип приятели се е виждал или е поддържал внимателно връзка от разстояние.
	Но едва след като видях шишенцето, успях да възстановя политическия „образ“ на дядо. Трябваше ми известно време, защото се налагаше да внимавам много, като слушам приказките на Амалия, но имаше писма, от които идеите на дядо прозираха ясно и изплуваха някои моменти от миналото му. И накрая един негов приятел, на когото дядо беше разказал през 1943 г. историята с рициновото масло, го поздравяваше за тази работа.
	И така. Бях се подпрял до прозореца, пред мен беше бюрото, а в дъното — шкафовете. Едва тогава забелязах, че върху шкафа срещу мен има едно шишенце, високо десетина сантиметра, флакон от тъмно стъкло от някакво лекарство или от някогашен парфюм.
	Обхванат от любопитство, взех един стол и се качих, за да го взема. Запушалката му беше на винт, беше херметически затворена и по нея още личаха следи от червения восък, с който някога е била запечатана. Като погледнах и разклатих шишенцето, изглеждаше, че в него няма нищо. Отворих го с известно усилие и видях вътре нещо като малки петна от някаква тъмна маса. Леката миризма, която все още излъчваше, беше определено неприятна, като на нещо разложено, изсъхнало от години.
	Извиках Амалия. Дали знаеше нещо за това шишенце? Амалия вдигна поглед и ръце към небето и започна да се смее.
	— А, още ли било там рициновото масло?
	— Рициново масло? То е очистително, ако не се лъжа.
	— Тъй ами, и понякога даваха и на вас, децата, ама само по една чаена лъжичка, за да ходите по голяма нужда, ако нещо се беше спряло в коремчето ви. И веднага след него две големи лъжици захар, за да не усещате вкуса му. Ама на господин дядо ви му дали повече, не само това шише, ами три пъти по толкова!
	Тръгнахме оттам, че Амалия, като чувала Мазулу все да разправя тази история, започвал с това, че дядо бил вестникар. Не, казвах й, книжар. А тя настояваше (поне аз така разбирах), че най-напред той бил вестникар. После разбрах каква е грешката — на село казвали вестникари на журналистите. Тя повтаряше вестникар, а аз си го превеждах като „продавач на вестници“. Всъщност Амалия просто повтаряше това, което беше чувала да й разказват, а дядо наистина е бил журналист.
	Както се разбираше и от кореспонденцията му, беше се занимавал с тази работа до 1922 г., изданието било социалистически ежедневник или списание. По онова време, в навечерието на Похода към Рим, скуадристите обикаляли с палки и „загрявали“ гърба на бунтарите. Онези, които наистина искали да накажат, карали да пият рициново масло, за да ги „очистят“ от погрешните им идеи. Не една лъжичка, а цяло шишенце. И значи скуадристите нахлули в редакцията на вестника, където работел дядо. Като се има предвид, че той е роден около 1880 г., през 1922 трябва да е бил малко над четиридесет, а скуадристите (членове на фашистки групи) били момчета, много по-млади. Изпочупили всичко, включително и машините в малката печатница, изхвърлили мебелите през прозореца и преди да опразнят редакцията и да заковат вратата с две кръстосани летви, хванали двамата редактори, които били там, били ги колкото трябва и после ги накарали да пият очистително.
	— Не знам дали си представяте, господин Ямбо, ама човек, дето са го накарали да изпие такова нещо, ако успее да се върне до вкъщи на крака, не ме карайте да ви казвам къде клечи следващите дни, сигурно е било унижение, дето не може да се опише, може ли така да се отнасят с човешки същества!
	Разбираше се, от съветите, които му дава един приятел от Милано (тъй като няколко месеца по-късно фашистите щели да вземат властта), че дядо решил да се откаже от вестника и от активния живот, направил си магазинчето за стари книги и живял тихо през следващите двадесет години, като говорел и пишел за политика само с и на верните си приятели.
	Но не забравил онзи, който лично му наливал рициновото масло в устата, докато другите му стискали носа.
	— Казваше се Мерло, господин дядо ви винаги го е знаел и двайсет години не го изпускаше от поглед.
	Наистина някои писма осведомяваха дядо за работите на Мерло. Направил дребна кариера като стотник в Милицията, занимавал се със снабдяването и сигурно се е пооблажил, защото си купил къща на село.
	— Извинявайте, Амалия, разбрах за историята с рициновото масло — но какво е имало в шишенцето?
	— Не смея да го кажа, господин Ямбо, грозно нещо…
	— Ако искам да разбера тази история, трябва да ми го кажете, Амалия, хайде!
	И тогава, само защото съм бил аз, Амалия се опита да обясни. Дядо се върнал вкъщи, като едва се държал на краката си заради очистителното, но с несломен дух. Първите два пъти, като го напънало, нямал време да помисли какво прави, и направо му излязла душата. На третия и четвъртия път решил да ходи в гърне. И в гърнето се събрало рициново масло, смесено с онова, дето излиза, когато човек е взел очистително, както ми обясняваше Амалия. Дядо изпразнил флакона, в който имало розова вода на жена му, измил го хубаво и прелял в него рициновото масло и онова нещо. Завинтил шишето и го запечатал с червен восък, за да не се изпари течността и за да запази непокътнат аромата си, както се прави с виното.
	Пазил шишенцето в градската си къща и когато всички се евакуирали в Солара, го донесъл в кабинета си. Вижда се, че и Мазулу е мислел като него и че е знаел историята, защото всеки път като влизал в кабинета (Амалия гледала й подслушвала), поглеждал шишенцето, после дядо, и правел един жест: протягал ръката си напред, с дланта надолу, после завъртал китката, докато дланта се обърне нагоре, и казвал със заплашителен тон: „Ако се извърти…“ Което значело, „ако се обърне“, ако един ден нещата се променят. А дядо, особено накрая, отвръщал: „Ще се обърне, ще се обърне, драги Мазулу, онези вече дебаркираха в Сицилия…“

	{img:loana_075_corriere_della_sera.png}

	Накрая дошъл 25 юли. Великият съвет поставил Мусолини натясно, кралят го уволнил, двама карабинери го качили в една линейка и го откарали кой знае къде. Фашизмът свършил. Можех да си припомня тези мигове, като погледна във вестниците. Огромни заглавия, падането на един режим.


	Най-интересното беше да се разгледат вестниците от последвалите дни. Съобщаваха със задоволство за тълпи, които събарят паметниците на Дучето от пиедесталите им и откъртват фашисткия знак от фасадите на обществените сгради, и за партийни ръководители, облекли се цивилно и изчезнали. Ежедневници, които до 24 юли говорят само за това как италианският народ се държи смело, сплотен около своя Дуче, на 30-и тръбят за разпускането на фашистката камара и на корпорациите* и за освобождаването на политическите затворници. Вярно е, че за един ден са сменили директорите, но останалите в редакциите със сигурност са били предишните хора: приспособявали са се, или пък много от тях, които с години не са били съгласни, най-после са се почувствали удовлетворени.
	[* _… фашистката камара и… корпорациите…_ — органи на тоталитарната власт във фашистка Италия, заменили парламента. — Бел. NomaD.]
	Но настъпил и часът на дядо. „Извъртя се“, отсякъл тежко дядо и Мазулу разбрал, че е време да се хващат за работа. Извикал двама, дето му помагали в полската работа, Стивулу и Джиджо, и двамата яки, с лица, зачервени от слънцето и барберата*, с ей такива мускули, особено Джиджо — него, ако някоя каруца заседнела в дупка, го викали да я изтегли с голи ръце — и ги пуснал из околните села, а дядо слизал до обществения телефон в Солара и получавал информация от приятелите си в града.
	[* _Барбера_ — силно червено пиемонтское вино. — Бел. NomaD.]


	Най-после, на 30 юли, Мерло бил открит. Къщата му и чифликът били в Басинаско, не много далеч от Солара, и там се бил скатал, без много да се показва. Не бил голям началник и можел да се надява, че ще го забравят.
	— Ще отидем на втори август — казал дядо, — защото точно на втори август преди двадесет и една година тоя ме накара да пия рициновото масло, и ще отидем след вечеря, първо, защото тогава не е толкова горещо и второ, защото тогава Мерло ще се е наял като попско дете на задушница и това е моментът да му помогнем да смели храната.
	Взели бричката и по залез хайде в Басинаско.
	Стигнали до къщата на Мерло, почукали, той дошъл да отвори и още бил с кърпа на квадратчета на врата, кои сте, кои сте, естествено лицето на дядо не му говорело нищо. Блъснали го вътре, Стивулу и Джиджо му държали ръцете зад гърба, а Мазулу му затъкнал носа с палеца и показалеца си, които с лекота отваряли цяла дамаджана.
	Дядо му припомнил спокойно историята отпреди двадесет и една година, докато Мерло си въртял главата, все едно че искал да каже, че има грешка, че той с политика никога не се е занимавал. Дядо, след като приключил с обясненията и преди да му налее сместа в гърлото, го насърчил с няколко удара с бастуна да каже алала със запушен нос. Той бил миролюбив човек и не искал да използва бастуна, така че ако Мерло искал да сътрудничи доброволно, било по-добре това алала да го каже веднага, така щели да бъдат избегнати неприятни сцени. И Мерло с носов възторг извикал алала, което било едно от малкото неща, които се бил научил да прави.
	След което дядо напъхал гърлото на шишенцето в устата му и го накарал да погълне всичкото масло, с останалата част изпражнения, държани в този разтвор, всичко добре отлежало при необходимата температура, година хиляда деветстотин двадесет и втора, чудесна реколта, гарантирана марка.
	Излезли, а Мерло стоял на колене с лице, забито в пода, и се мъчел да повърне, но носът му бил запушен достатъчно дълго време, та напитката да може да слезе до стомаха му.
	Вечерта се прибрали. Амалия никога не била виждала господин дядо ми толкова сияещ. После май Мерло го хванал такъв страх, че дори и след 8 септември, когато кралят поискал примирие и избягал в Бриндизи, Дучето бил освободен от германците и фашистите се върнали, не се присъединил към Социалната република* и си останал вкъщи да си гледа градината — вече трябва да е умрял и той, проклет човек, казваше Амалия и според нея, дори и да е искал да си отмъсти и да каже на фашистите, оная вечер бил толкова уплашен, че е нямало как да помни лицата на тия, дето му влезли в къщата, а кой знае колко хора още е карал да пият рициново масло.
	[* _Социална република Сало`_ (Италианска Социална република), е създадена в Северна Италия няколко дни после примирието, подписано на 8 септември 1943 г. между Италия и съюзниците. Социалната република (23 септември 1943 — 25 април 1945) по същество е протекторат, или марионетна държава, създадена по желание немското командване. — Бел. NomaD.]
	— Защото според мене и някои други са го държали под око през всичките тия години и такива шишета май е изпил повече от едно, чуйте ме какво ви казвам, то от тия неща на човек му минава меракът да се занимава с политика.
	Ето значи какъв е бил дядо, и това обясняваше подчертаването във вестниците и слушането на Радио Лондон. Чакал е да се обърнат нещата.
	От датата 27 юли намерих копие от един лист, в който краят на режима е отбелязан с едно-единствено ликуващо общо послание на Християндемократическата партия, на Партията на действието, на Комунистическата партия, на Италианската социалистическа партия, на Италианската социалистическа партия на пролетарското единство и на Либералната партия. Ако съм го видял, а със сигурност съм го видял, сигурно веднага съм разбрал, че щом всичките тези партии се появяват от вчера за днес, това означава, че са съществували някъде нелегално и преди това. Може би така съм започнал да разбирам какво е демокрацията.
	Дядо беше запазил и вестници от времето на Република Сало и в един от тях, „Народът на Александрия“ (каква изненада! там е писал и Езра Паунд*!), се появяваха свирепи илюстрации срещу краля, когото фашистите мразеха не само защото беше наредил да арестуват Мусолини, а и защото беше поискал примирието, като беше избягал на юг и се беше присъединил към омразните англо-американци. Но те нападаха и сина му Умберто, който го беше последвал. Представяха ги и двамата непрекъснато бягащи, като вдигат облаци прах, кралят дребен, почти джудже, принцът дълъг като върлина, единият имаше прякор Плюй си на петите, а другият — Стеласа Наследника. Паола ми беше казала, че винаги съм бил с републикански убеждения, и се вижда, че първия урок съм го получил именно от онези, които бяха направили краля император на Етиопия. Както се казва, неведоми са пътищата…
	[* _Езра Лумис Паунд_ (1885–1972) — американски поет, музикант и критик, представител на модернизма от началото на XX в., принадлежи към т.нар. Изгубено поколение. През 1924 г. се установява в Италия. Макар и евреин, подкрепя фашизма на Мусолини, симпатизира на Хитлер и пише статии за издания на Осуалд Моузли. По време на войната води многобройни антиамерикански радиоемисии. През 1945 г. съюзническите сили в Италия го арестуват и jfx прекарва няколко месеца във военен лагер в Пиза, в стоманена клетка с приблизителни размери два на два метра, което по собствените му думи го докарва до нервен срив. Неспособен да отговаря за действията си, Паунд прекарва повече от 12 години в психиатричната клиника със затворнически режим „Сейнт Елизабетс“. Освободен през 1958 г., той се завръща в Италия, където остава до края на живота си. — Бел. NomaD.]
	Попитах Амалия дали дядо е разказал историята с рициновото масло и на мен.
	— Има си хас! Още на другия ден. Толкова беше доволен! Седна на леглото ви, веднага след като се бяхте събудили, и ви разказа цялата история, и ви показа и шишето.
	— А аз?
	— Вие, господин Ямбо, виждам ви, все едно че е сега, пляскахте с ръце и викахте: „Браво, дядо, ти си по-страхотен от гудо`н!“
	— От гудо`н? Това пък какво е?
	— Ми откъде да знам? Ама така викахте, кълна се, все едно че ви чувам сега.


	Не е било гудон, а Гордън. В постъпката на дядо съм виждал и съм празнувал бунта на Гордън срещу Мин, тиранина от Монго.


>>	13. Бледата госпожица

	Бях участвал в авантюрите на дядо с ентусиазма на читател на комикси. Но за периода от средата на 1943 г. до края на войната в поредиците в параклиса нямаше нищо. Само от 1945 г. — подлистниците, които бях събрал от освободителите. Може би от средата на четиридесет и трета до средата на четиридесет и пета не са излизали вече комикси, или пък не са стигали до Солара. Или пък след 8 септември 1943 г. съм присъствал на такива събития от реалния живот, които са били повече от роман — с партизаните, Черните бригади, които са минавали пред къщата ни, пристигането на нелегалните вестници — и са надхвърляли това, което биха могли да ми разкажат моите вестничета. Или пък съм се смятал за много голям, за да чета комикси, и именно през онези години съм минал към по-„упойващи“ четива като „Граф Монте Кристо“ и „Тримата мускетари“.
	Във всеки случай до този момент Солара не ми беше върнала нищо, което да е било наистина и само мое. Това, което открих, бяха нещата, които съм четял, но както са ги чели толкова други като мен. До това се свеждаше цялата ми археология: с изключение на историята с нечупливата чаша и една забавна история за дядо (но не за мен), не бях възстановил моето детство, а детството на моето поколение.


	До този момент най-ясните неща ми ги бяха разказали песните. Отидох в кабинета, за да задействам моето радио, като слагах на грамофона случайно попаднали ми плочи. Първата, която ми предложи радиото, беше отново една от онези весели налудничави песнички, които са придружавали бомбардировките:
P>
	Снощи, както се разхождах, ми се случи следното:
	лепна ми се луд младеж —
	спря ме и погледна ме.

	Седнахме кафе да пием на някаква маса,
	той запъваше се малко,
	но все пак ми каза:

	влюбен съм в едно момиче с коси като злато,
	как ли, как ли да й кажа
	колко я обичам?

	Мойта баба Каролина казваше: по нейно време
	влюбените си шептели:
	дай ми, дай ми да целуна

	косите ти черни,
	устните ти сладки,
	очите ти чудни.

	Как обаче да го кажа
	на любимата ми мила?
	Нейните коси са злато.
P$
	Втората песен беше със сигурност по-стара и по-сълзлива: вероятно е разплаквала майка ми:
P>
	Бледа госпожице,
	сладка съседке от петия етаж,
	не минава нощ, без да сънувам Неапол,
	а вече двайсет години съм далече от него

	… момченцето ми днес
	отвори стар учебник по латински
	и намери — познай какво! — да, незабравка.
	Защо, защо в очите ми блести сълза?
	Кой знай, кой знай защо…
P$
	А аз? Комиксите от параклиса ми казваха, че съм получил откровение за секса — а за любовта? Паола първата жена в живота ми ли е била?
	Беше странно, че в параклиса няма нищо, което да отпраща към периода между моите тринадесет и осемнадесет години. И все пак през тези пет години, преди нещастието, все още съм посещавал къщата.
	Дойде ми наум, че бях забелязал, не на етажерките, а подпрени до олтара, три кутии. Не им бях обърнал особено внимание, обзет от очарованието, което ми вдъхваха пъстрите ми колекции — а може би имаше още нещо, в което си струваше да поровя.
	Първата кутия беше пълна със снимки от детството ми. Очаквах кой знае какви открития, но не се случи нищо. Изпитах само чувство на голямо, почти религиозно вълнение. След като бях видял снимката на родителите си в болницата и снимката на дядо в кабинета, разпознавах семейството си и в други периоди, като се ориентирах по дрехите или преценявах по-млади ли са, или по-възрастни, според мярката на полите на майка ми. Сигурно бях аз момченцето с шапка за слънце, което бута един охлюв върху един камък, а момиченцето, което стои мирно до мен и ме държи за ръка, е Ада, Ада и аз сме двете създания с бели дрехи, аз почти във фрак, а тя почти с булчинска рокля, в деня на Първото причастие или на Миропомазването; аз бях вторият балила отдясно, строен с малка пушка, преметната през гърдите, с единия крак изнесен напред; и после пак аз, по-големичък, до един чернокож, който се смееше с шестдесет и четири зъба, може би първият освободител, когото съм срещнал и с когото съм се обезсмъртил на 25 април.
	Само една снимка ме развълнува наистина: беше любителска снимка, разбираше се по това, че не е съвсем на фокус, и показваше едно момченце, което се навежда леко притеснено, а едно по-малко момиченце, стъпило на пръсти с белите си обувчици, го прегръща през врата и го целува по бузата. Така мама и татко ни бяха изненадали, докато Ада съвсем искрено, уморена от дългото позиране, ме възнаграждаваше със сестринската си обич.
	Знаех, че момченцето съм аз, а момиченцето е тя, не можех да не се разнежа, но все едно го бях видял на филм и се разнежвах като страничен човек пред едно артистично представяне на братската и сестринска любов. Така, както се вълнуваме пред „Angelus“*1 от Миле, пред „Целувката“*2 на Хайец, или пред Офелия, която се носи в прерафаелитски стил*3 върху килим от тръстики и асфодели.
	[*1 „Angelus“ — картина на френския художник Жан-Франсоа Миле (1814–1875), един от основоположниците на Барбизонската живописна школа. — Бел. NomaD.]
	[*2 „Целувката“ — картина на италианския художник романтик Франческо Айец (1791–1882). — Бел. NomaD.]
	[*3 _… Офелия, която се носи в прерафаелитски стил…_ — Има се предвид „Офелия“, картина на английския художник прерафаелит Джон Евърет Миле (1829–1896). — Бел. NomaD.]

	{img:loana_076_celuvkata.jpg}

	Асфодели ли бяха? Откъде да зная, ето отново думата, която показва силата си, не образът. Хората разправят, че сме имали две полукълба на мозъка, в лявото били разположени рационалните връзки и словесният език, а дясното било свързано с емоциите и със света на образите. Може да ми се е парализирало дясното полукълбо. Или пък не, защото ето че умирам от желание да открия нещо, а търсенето е страст, не е чиния ядене, което се яде студено, като отмъщението.


	Оставих снимките, които ми вдъхваха само тъга към неизвестното, и минах към втората кутия.
	В нея имаше образи на светци, много от тях на Доменико Савио, ученик на дон Боско, когото художниците изобразяваха изпълнен с жал, рисуваха го с опърпани панталони, издути, все едно стои цял ден на колене, потънал в молитви. После едно томче, подвързано в черно, с червени ръбове на страниците, като молитвеник, „Благоразумният младеж“, от самия дон Боско. Беше издание от 1847 г., в доста лошо състояние, и кой знае кой ми го беше дал. Поучителни четива и сборник с религиозни химни и молитви. Съдържаше много призиви за непорочност като най-висша добродетел.
	И на други места се появяваха пламенни апели за непорочност, подкани да се въздържаме от лоши зрелища, от двойствени връзки, от опасни четива. От всичките Божи заповеди, изглежда, най-важната беше седмата, не прелюбодействай, и по доста прозрачен начин разните поучения се отнасяха до забранените докосвания до собственото тяло, чак до съвета вечер да лягаш в леглото си по гръб, с ръце, скръстени на гърдите, за да не се натиска коремът ти в дюшека. Редки бяха препоръките да нямаш контакти с другия пол, сякаш подобна възможност беше нещо далечно, забранено от обичаите. Най-големият враг беше мастурбацията, макар че думата се споменаваше рядко и по-често се прибягваше до предпазливи заобиколни начини да се обясни. Един наръчник обясняваше, че единствените животни, които мастурбират, са рибите: вероятно се намекваше за външното осеменяване, мръстенето, при което водата има грижата за оплождането — но това не значи, че тези бедни животинки извършват грях, съвкупявайки се in vaso indebito. И нито дума за мъжките маймуни, които са онанисти по призвание. Мълчание за хомосексуалността, сякаш да се оставиш да те пипа някой семинарист не е грях.
	Взех един много раздърпан екземпляр от „Малки светци“ на дон Доменико Пила. Това е историята на двама благочестиви млади хора, които изтърпяват ужасни мъчения от страна на масони, настроени против Църквата и продали се на Сатаната — масоните искат да посветят младежа и девойката в радостите на греха и в омраза към светата ни религия. Но престъплението не остава ненаказано.

	{img:loana_077_wolfango.png}

	Скулпторът Бруно Керубини, изваял статуята на Светотатството за масоните, е събуден през нощта от появата на другаря си в порочните забавления Волфанго Кауфман. След последната им оргия Волфанго и Бруно са сключили договор: първият от двамата, който си отиде от този свят, ще се яви на приятеля си, за да му каже какво има на Оня свят. И Волфанго се явява след смъртта си, излязъл от изпаренията на Пъкъла, увит в погребален саван и с изцъклени очи върху лицето му, напомнящо образа на Мефистофел. От нажежената му плът се излъчва зловеща светлина. Призракът казва кой е и съобщава: „Адът съществува и аз съм там!“. И казва на Бруно, ако иска осезаемо доказателство, да протегне дясната си ръка; скулпторът се подчинява и от призрака капва капка пот, която пробива ръката му като разтопено олово.


	Датите на книгата и на брошурите, когато ги имаше, не ми казваха нищо, защото можеше да съм ги чел на всякаква възраст, така че не можех да кажа кога съм се отдал на благоразумни дела — дали е било през последните години на войната, или след като съм се върнал в града. И какво е било това — реакция на военните събития, начин да се справя с бурите на юношеството, различни разочарования, които са ме хвърлили в отворените обятия на Църквата?


	Истинските части от мен самия бяха в третата кутия. Най-отгоре стояха няколко броя на „Радиокуриер“ от времето между четиридесет и шеста и четиридесет и осма година, в които имаше някои отбелязани и подчертани програми. Почеркът със сигурност беше моят и значи тези страници ми бяха казвали това, което само аз съм искал да слушам. Подчертаните неща, с изключение на няколко нощни програми, посветени на поезия, бяха камерна и концертна музика. Бяха кратки музикални паузи между други предавания — рано сутрин, следобед, късно вечер — три етюда, едно ноктюрно, когато е подходящо и цяла соната. Музика за познавачи, сложена в часове, когато слушат малко хора. Значи след войната, след като съм се върнал в града, съм търсел музикални изпълнения, с които съм се упойвал постепенно, залепен за радиото, пуснато тихо, за да не пречи на останалите от семейството. При дядо имаше плочи с класическа музика, но можех ли да зная дали не ги е купил по-късно, именно за да окуражи тази моя нова страст? Отбелязвал съм си предварително редките случаи, в които съм можел да слушам моята музика, и кой знае колко съм се дразнел, като съм отивал в кухнята за очакваната среща и не съм можел да чуя нищо заради хората там — бъбриви снабдители, жени, които шетат или точат кори за паста.
	Шопен беше авторът, когото съм подчертавал с най-голяма разпаленост. Занесох кутията в кабинета на дядо, пуснах грамофона и скалата на моя телефункен и започнах последното си търсене под звуците на „Соната в си бемол мажор опус 35“.


	Под „Радиокуриер“ имаше две тетрадки от времето на лицея, между четиридесет и седма и петдесета година. Открих, че съм имал наистина страхотен учител по философия, защото по-голямата част от това, което зная по този предмет, беше там, в моите бележки. Имаше също картинки, шеги, които съм си правел със съучениците си, снимки с класа, правени в края на годината, ние, подредени в три или четири редици, учителите в средата. Лицата не ми говореха нищо, беше ми трудно да разпозная дори себе си, карах, като ги изключвах едно по едно, като се захващах за последните кичури от перчема на Перчемчо.
	Сред тетрадките от лицея ето и още една, която започваше от 1948 г., но имаше разлики в почерка, установявах ги постепенно, като продължавах да разгръщам листовете, може би съдържаше текстове и от следващите три години. Бяха стихотворения.
	Тези толкова лоши стихотворения можеха да са само мои. Младежко акне. Мисля, че на шестнадесет години всеки е писал стихотворения, това е преходен период между юноша и възрастен човек. Не помня вече къде съм чел, че поетите се делят на две категории, добри поети, които по някое време унищожават лошите си стихотворения и отиват да продават пушки в Африка*, и лоши поети, които публикуват стихотворенията си и продължават да пишат до смъртта си.
	[* _… добри поети, които по някое време унищожават лошите си стихотворения и отиват да продават пушки в Африка…_ — Явна отпратка към Артюр Рембо, който през 1874 г. спира твори поезия, заминава за Африка и става търговец-трафикант — включително и на оръжие. — Бел. NomaD.]
	Може би нещата не стоят точно така, но моите стихотворения бяха лоши. Не ужасни или отвратителни, че да се помисли, че зъл гений е предизвикал написването им, а просто обикновени. Струваше ли си да се върна в Солара, за да разбера, че съм бил драскач? Но имаше поне една причина да се гордея: бях прибрал тези неуспешни опити в една кутия, в един параклис със зазидана врата, и се бях посветил на събиране на антикварни книги. Изглежда, че на осемнадесет години главата ми е била съвсем наред и съм бил критически неподкупен.
	Но щом, макар че съм ги погребал, все пак съм ги запазил, значи по някакъв начин съм държал на тези стихотворения дори и след като е преминала възрастта на акнето. Като свидетелство. Знае се, че някои хора, успели да изхвърлят тения, запазват главата й в спиртен разтвор, а други правят същото с камъните, които са извадили от жлъчката им.
	Първите текстове бяха само нахвърляни мисли, кратки откровения пред омаята на природата, както трябва да постъпи всеки начеващ поет: зимни утрини, които намигват със скреж и мечтаят лукаво за април, поетични пориви над загадъчния цвят на една августовска вечер, много, прекалено много луни и само един миг на срамежливост:
P>
	Що правиш ти, Луна, на небето, кажи ми, що правиш?
	Живея живота си,
	моя бледен живот,
	защото съм купчина пръст
	и много долини,
	и досадни угаснали вулкани.
P$
	Слава Богу, значи не съм бил чак толкова глупав. Или пък тъкмо съм бил открил футуристите, които искат _да убият лунната светлина_*. Веднага след това обаче прочетох няколко стихотворения, посветени на Шопен, на неговата музика и на мъчителния му живот. Ясно е, на шестнадесет не пишеш стихотворения за Бах, който се е почувствал объркан едва в деня, в който умряла жена му, и на гробарите, като го попитали как да организират погребението, отговорил да питат нея. Шопен сякаш е създаден специално за да изтръгва сълзи от очите на един шестнадесетгодишен юноша, заминаването за Варшава, с панделката на Костанца до сърцето, надвисналата смърт в отшелническата обител на Валдемоса**. Едва като пораснеш, си даваш сметка, че е писал хубава музика, преди това плачеш.
	[* _… които искат да убият лунната светлина._ — „Да убием лунната светлина“ („Uccidiamo il chiaro di luna“, 1909) — така озаглавен един от текстовете на водача на футуристите, поетът Филипо Томазо Маринети (1876–1944). — Бел. NomaD.]
	[** _… надвисналата смърт в отшелническата обител на Валдемоса…_ — Валдемоса — селище и едноименен манастир в Майорка, където Фредерик Шопен (1810–1849) е живял през зимата на 1838 г. заедно с френската романистка Жорж Санд. Там разбира, че е болен от туберкулоза, от която умира след единадесет години. — Бел. NomaD.]
	Следващите стихотворения бяха посветени на паметта. Още с мляко по устата, вече съм се загрижил да колекционирам спомени, едва-едва избледнели от времето. В едно стихотворение се казваше:
P>
	Изграждам си спомени.
	Живота
	насочвам към този мираж.
	Всеки отминал миг,
	всяка минута.
	Обръщам леко страницата
	с трепереща ръка.
	И споменът е вълната,
	която къдри бързата вода
	и изчезва.
P$
	Започвах често на нов ред — сигурно съм се научил от херметиците.*
	[* _Започвах често на нов ред — сигурно съм се научил от херметиците._ — Поети херметици (италиански последователи на Бодлер и Маларме, творили през 1930-те и 1940-те години: Джузепе Унгарети, Салваторе Квазимодо, Алфонсо Гато и др.), любим техен похват са еднословните стихове. — Бел. NomaD.]
	Много стихотворения за пясъчния часовник, който пропуска времето като тънка нишка и го предава на дейната житница на паметта, един химн на Орфей, в който усещам, че _не може да се върнеш в царството на спомена — за да откриеш увехналата — неочакваната свежест — на първия откраднат плод…_ Препоръка към мен самия, не биваше да разпилявам — нито миг. Страхотно, един прекалено силен тласък в артериите ми се беше оказал достатъчен, за да разпилея всичко. В Африка, в Африка, да продавам пушки.
	Сред поетичните дреболии съм пишел и любовни стихотворения. Значи съм обичал. Или съм бил влюбен в любовта, както се случва на тази възраст? Но говорех за нея, колкото и неосезаема да беше:
P>
	Създание, затворено
	във неустойчива загадка,
	която прави те за мен далечна.
	А може би родена си ти само
	да изживееш тези стихове,
	а просто не го знаеш.
P$
	Стихове като на трубадур, и като ги преценявам сега, доста мачистки. Защо създанието е било родено само за да преживее моите бедни стихове? Ако не е съществувала, значи съм бил моногамен паша, който е правел от секса нежна плът за въображаемия си харем, а това си се нарича мастурбация дори когато изпразването става с паче перо. Но ако Затвореното създание е съществувало реално и наистина не е разбрало? Тогава съм бил глупак, а тя коя е била?
	Не стоях пред образи, а пред думи, и не усещах тайнствени пламъци, защото кралица Лоана ме беше разочаровала. Но нещо все пак усещах, така че да мога да си спомня някои стихове, докато четях нататък: _един ден ти ще изчезнеш — и може би било е само сън_. Поетическият фигмент* не изчезва никога, пишеш, за да го увековечиш. Страхувал съм се да не изчезне, защото поезията е била крехък ерзац на нещо, което не съм успявал да доближа. _Непредпазлив градих — на пясъците на момента — пред образ само. — Ала не знам дали мига оплаквам — мига, във който се осъдих да създавам свят._
	[* _Фигмент_ — деликатен фантазъм, мечтателна измислица. — Бел. NomaD.]
	Четях описание, което беше твърде подробно, за да се отнася до измислено същество.
P>
	Минаваше неподозираща,
	с прическа нова,
	и беше май.
	Студентът бе до мен
	(висок и рус, и стар)
	с пластирче на врата,
	разправяше,
	че имал сифилома.
P$
	А по-нататък се споменаваше за жълто сако, все едно е била видението за тръбенето на шестия Ангел* и златния жертвеник. Момичето е съществувало и не може да е било измислено от оня негодник със сифиломата. А това сред последните от любовната поредица?
	[* _… тръбенето на шестия Ангел…_ — Шестият Ангел на Апокалипсиса освобождава „четирите Ангела, вързани при голямата река Ефрат“, за да умъртвят една трета от човечеството: т.е. във визираното в романа стихотворение иде реч за страшно и неотменимо явление. — Бел. NomaD.]
P>
	В една такава вечер
	три дни преди Коледа
	разгатвах любовта
	за първи път.
	В една такава вечер
	с отъпкан сняг по улиците
	вилнеех под един прозорец,
	надявах се, че някой ще ме види
	как хвърлям снежни топки.
	И мислех, че това ще стигне,
	за да позная плътската любов.

	Безброй сезони
	смениха клетките и тъканта ми —
	не знам дори дали живея в спомена.

	Само ти, само ти,
	кой знае къде (къде си?).
	Откривам те още в дълбините на мускула
	сърце
	удивен като в онези три дни
	преди Коледа.
P$
	На това Затворено създание, изключително реално, бях посветил три години от израстването си. После (_къде си?_) я бях изгубил. И може би по времето, когато са загинали родителите ми и съм се преместил в Торино, съм решил да приключа, както свидетелстваха последните две стихотворения. Те бяха пъхнати в тетрадката, но не бяха написани на ръка, а на пишеща машина. Не мисля, че в лицея се е използвала пишеща машина. Значи тези два последни поетични опита бяха от началото на годините ми в университета.
	Странно, че бяха тук, след като всички ми казваха, че съм престанал да ходя в Солара точно през тези години. Но може би след смъртта на дядо, когато вуйчо и вуйна са ликвидирали всичко, пак съм влязъл в параклиса именно за да запечатам спомените, от които се отказвах, и там съм пъхнал тези два листа, като завещание и сбогом. Те звучат като прощаване, като приключване и с поезията, и с нежните прелюбодеяния, които оставях зад гърба си.


	Първото гласеше:
P>
	О, белите дами на Реноар,
	дамите от балкона на Мане,
	кафетата с тераси към булеварда
	и бялото чадърче от ландото,
	увехнало с последната орхидея след последната въздишка на Бергот

	Да си го кажем направо:
	Одет дьо Креси
	е голяма курва.
P$
	Второто носеше заглавие „Партизаните“. Беше всичко, останало в спомените ми от четиридесет и трета година до края на войната:
P>
	Талино, Джино, Рас, Лупето и Шабола
	един пролетен ден слизаха
	и пееха вихри враждебни вият над нас.
	Как бих искал да ги има още тези лета
	на неочаквани силни изстрели
	в тишината на обедното слънце
	на следобеди,
	прекарани в очакване
	новини, прошепнати полугласно,
	Десетата си тръгва, утре слизат
	хората на Бадолио* развалят бариерите
	[* _… Десетата си тръгва, утре слизат/ хората на Бадолио…_ След излизането на Италия от войната (на 8 септември 1943 г.) принц Юнио Валерио Боргезе, командир на Десета флотилия МАС (Decima Flottiglia MAS; MAS: Flottiglia Mezzi d’Assalto — флотилия за нападателни средства) реорганизира бойния състав на флотилията, създава независима бойна група със същото название и влиза във военните действия под знамето на Италианската социална република (република Сало`). Воюва на страната на германците против съюзническите армии на САЩ и Великобритания, провежда наказателни акции срещу партизаните, извършва репресии над цивилно население. Десета МАС оставя тежки спомени със жестокостта, трагичната си обреченост и решимостта си да се сражават докрай на страната на явно губещите войната нацисти.
	Бадолианците са привърженици на генерал Бадолио, сформирал правителство след ареста на Мусолини на 25 юни 1943 г. Първото правителство на Бадолио сключва примирие със съюзниците и изкарва Италия от войната. Партизаните бадолианци действат най-вече по време на т.нар. Второ правителство на Бадолио (22.04.1944–10.06.1944), когато Северна Италия е окупирана от германската армия и се води активна партизанска война. — Бел. NomaD.]
	по пътя за Орбеньо не може да се мине
	откарват ранените с брички
	видях ги до църковния двор
	сержант Карани се е барикадирал
	в кметството…
	После изведнъж дяволска музика,
	адски трясък, тракане
	над зида на една къща, глас от уличката…
	А през нощта тишина и редки изстрели,
	от Сан Мартино и последните преследвани…

	Бих искал да сънувам тези безкрайни лета
	подхранвани със сигурност като със кръв
	и времето, когато
	Талино, Джино и Рас са погледнали
	може би в лицето на истината

	Но не мога, тук е още
	моята бариера
	на пътя към Дола.
	И така затварям тетрадката
	на паметта. Вече свършиха
	ясните нощи, в които
	партизаните в гората
	бдяха птичките да не пеят
	за да може любимата им да поспи.
P$
	Тези стихове оставаха пълна загадка. И така, преживял съм един период, който за мен е бил героичен, поне докато съм го виждал с другите като действащо лице. Докато съм се мъчел да приключа всякакво търсене, свързано с детството и юношеството ми, на прага на порастването, се бях опитал да извикам няколко мига на възторг и сигурност. Но се бях спрял пред една бариера (последната бариера на тази война, водена пред къщи) и се бях предал — на какво? На нещо, за което не можех или не исках вече да си спомням и което беше свързано с Дола. Отново Долът. Да не би да съм срещнал магесници и тази среща да ми е показала, че трябва да залича всичко? Или пък, след като вече съм си давал сметка, че съм изгубил Затвореното създание, съм превърнал другите дни и Дола в алегория на тази загуба — и затова съм затворил в непревземаемия шкаф в параклиса всичко, което е било до онзи момент?
	Друго не оставаше, поне в Солара. Можех само да заключа, че след този отказ съм решил да се посветя, вече като студент, на антикварните книги, за да се обърна към миналото на други, което не можеше да ме засегне.


	Но кое е било _Създанието_, което с бягството си ме е накарало да сложа в архив и годините от лицея, и годините от Солара? И аз ли съм имал моята _бледа госпожица, сладка съседка от петия етаж_? В такъв случай това беше още и единствено една друга песен, която всички, рано или късно, са пели.
	Единственият, който можеше да знае нещо, беше Джани. Ако се влюбиш, и то за първи път, ще го споделиш поне с този, с когото седиш на един чин.
	Само преди дни не исках Джани да разсее мъглата на спомените ми със спокойната светлина на своите, но сега можех да прибягна единствено към неговата памет.
	Обадих му се вечерта и говорихме няколко часа. Започнах отдалеч, с Шопен, и разбрах, че по онова време радиото е било наистина единственият източник на голямата музика, към която сме се пристрастявали. В града, като съм бил в трети гимназиален клас, най-после се е създало дружество на приятелите на музиката, което от време на време организирало някой концерт за пиано или цигулка, най-много някое трио, и от нашия клас сме ходели само четирима души, почти скришом, защото другите разбойници искали само да успеят да влязат в казиното, макар че нямали още деветнадесет години, и ни гледали така, все едно сме педерасти. Добре, изживели сме някои тръпки заедно, можех да пробвам. Знаеш ли дали в първи гимназиален клас съм започнал да мисля за някое момиче?
	— И това си забравил значи. Може би всяко зло за добро. Защо ти трябва да го знаеш, минало е толкова време… Стига, Ямбо, мисли за здравето си.
	— Не се прави на идиот, намерих тука разни неща, които ме заинтересуваха. Трябва да зная.
	Изглежда, се колебаеше, после отпуши спомените си, и то го вземаше много навътре, все едно че влюбеният е бил той. И всъщност било е почти така, защото (казваше ми той) до онези дни бил незасегнат от любовните мъки и се опиянявал от нещата, които съм споделял с него, все едно че историята била негова.
	— А освен това наистина беше най-хубавата в техния клас. Ти много избираше. Влюби се, да, но само в най-красивата.
	— _Alors moi, j’aime qui?… Mais cela va de soi! — J’aime, mais c’est forcé, la plus belle qui soit!_*104
	[*104 „… Тогава аз залюбих най-хубавата!“; цитатите от „Сирано дьо Бержерак“ на Едмон Ростан (1868–1918) са в превод на Веселин Ханчев.]
	— Какво е това?
	— Не знам, хрумна ми. Но кажи ми за нея. Как се казваше?
	— Лила. Лила Саба.
	Хубаво име. Оставях го да се топи в устата ми, все едно че беше мед.
	— Лила. Хубаво. И после какво стана?
	— В първи гимназиален клас ние, момчетата, бяхме още хлапаци с пъпки и ходехме с три четвърти панталони. Те на същата възраст бяха вече жени и въобще не ни поглеждаха, занасяха се със студентите, които идваха да ги чакат на излизане. Още щом я видя, ти хлътна до гуша. Нещо като Данте и Беатриче, и не го казвам случайно, защото в първи гимназиален клас ни караха да учим „Нов живот“ и прозрачни, чисти, сладки води и това бяха единствените неща, които ти знаеше наизуст, защото говореха за теб. Въобще, поразен от любов. Няколко дни беше премалял, с буца в гърлото, не хапваше нищо, вашите мислеха, че си болен. После поиска да разбереш как се казва, но не смееше да питаш, от страх другите да не разберат. За щастие, в нейния клас беше Нинета Фопа, едно симпатично момиче с муцунка като на катеричка, тя ти беше съседка и играехте заедно от деца. И един път, като си я срещнал на стълбите и си говорел с нея за друго, си я попитал как се казва онази, с която си я срещнал предишния ден. И си научил името й.
	— И после?
	— Казвам ти, беше станал като зомби. И тъй като тогава беше много набожен, отиде при духовния си ръководител, дон Ренато, един от свещениците, които се движеха с мотори и с баски барети, и всички казваха, че бил с широки разбирания. Разрешаваше ти дори да четеш книги от забранения списък*, защото нали трябва да се упражнява критичният дух. Аз нямаше да имам смелост да отида да разкажа такова нещо на свещеник, но за теб е било необходимо да кажеш на някого. Знаеш ли, беше като оня от вица, дето след корабокрушение попада на самотен остров, сам с най-известната и най-красива актриса на света, става каквото има да стане, но той все още не е доволен и не се успокоява, докато не я накарва да се преоблече като мъж и да си нарисува мустаци с изгорена коркова тапа; и тогава я хваща под ръка и й казва: да знаеш, Густаво, коя свалих…
	[* _… книги от забранения списък…_ — Има се предвид „Индекс на забранените книги“ — списък със заглавия на книги, които католическата църква смята, че са вредни за вярата и нравствеността. Издава се от Ватикана от 1559 до 1966 г. — Бел. NomaD.]
	— Не говори мръсотии, за мен това е сериозно нещо. Какво ми е казал дон Ренато?
	— Какво искаш да ти каже един свещеник, дори и да е с широки възгледи? Че чувството ти е благородно и красиво, и нормално, но че не бива да го разваляш, като го превърнеш във физическа връзка, защото човек трябва да стигне чист до брака и значи трябва да го пазиш като тайна дълбоко в сърцето си.
	— А аз?
	— А ти като глупак си запазил всичко в сърцето си. Според мен и защото ужасно си се страхувал да се приближиш до нея. Само че глъбините на сърцето ти не са били достатъчни и дойде да разкажеш всичко на мен и трябваше дори да ти държа ръката.
	— Как, след като не съм се доближавал до нея?
	— Работата е там, че ти живееше точно срещу училището, като излезехме, само завиваше зад ъгъла и си беше вкъщи. Момичетата, по нареждане на директора, излизаха след момчетата. Така имаше опасност никога да не я видиш, освен ако не се побиеш като кол пред стълбището на лицея. Обикновено и ние, и момичетата трябваше да пресечем градините и да минем по Ларго Мингети, после всеки си тръгваше към къщи. Тя живееше точно на Ларго Мингети. Значи ти излизаше, правеше се, че ме изпращаш до края на градините, внимаваше кога ще излязат момичетата, връщаше се и пресичаше пътя й, докато тя слизаше с приятелките си. Срещаше я, гледаше я, и толкова. Всеки божи ден.
	— И съм бил доволен.
	— Хич не беше доволен. Започна да ги забъркваш какви ли не. Включваше се в благотворителни инициативи, за да получиш от директора разрешение да ходиш по класните стаи и да продаваш не знам какви си билети, влизаше в нейния клас и правеше така, че да останеш половин минута повече до нейния чин, уж че не можеш да събереш пари да й върнеш рестото. Направи се, че те боли зъб, защото вашият зъболекар беше точно на Ларго Мингети и неговите прозорци гледаха в балкона на къщата й. Оплакваше се от нетърпими болки и зъболекарят не знаеше какво да направи и за да направи нещо, ти пилеше зъбите. Ходи да ти пилят зъбите сума ти пъти за нищо, но пристигаше там половин час по-рано, така че да стоиш в чакалнята и да гледаш през прозореца. Естествено тя никога не се показваше на балкона. Една вечер валеше сняг и излизахме от киното, точно на Ларго Мингети, и ти организира бой със снежни топки, ревеше като подивял, мислехме, че си пиян. Правеше го, като се надяваше, че тя ще чуе врявата и ще се покаже на прозореца, и си си мислел колко добре ще се представиш. Вместо това обаче се показа една зла старица и се развика. И после гениалната ти идея — направи списание, представление, голямото шоу на лицея. Рискува да не завършиш първи гимназиален клас, защото мислеше само за списанието, за текстове, за музика, за декори. И накрая успехът, три представления, за да може цялото училище, заедно със семействата на учениците, да дойдат да видят в аулата най-големия спектакъл на света. Тя дойде две вечери една след друга. Най-големият ти номер беше този с госпожа Марини. Марини беше учителката ни по естествени науки, слаба като клечка, с коса, събрана на кок, без гърди, с големи очила с рамки от костенурка и вечно с черна престилка. Ти беше слаб като нея и за нула време се докара като нея. В профил беше направо тя, като две капки вода. Още като се появи на сцената, избухнаха аплодисменти, не ти трябва Карузо. Марини по време на час изваждаше от чантичката си един бонбон за гърло и половин час го въртеше в устата си, ту на едната, ту на другата страна. Ти отвори чантичката, престори се, че лапаш бонбона, и изду бузата си с език — казвам ти, залата щеше да се събори, пет минути всички се превиваха от смях, направо ревяха. Само с едно мръдване на езика си беше побъркал стотици хора. Беше станал герой. Но беше ясно, че се вживяваш толкова, защото тя беше там и те беше видяла.
	— Не съм ли си помислил, че след това нещо мога да се реша?
	— Ами обещанието, дадено на дон Ренато?
	— И значи освен дето съм й продавал билети, дори не съм говорил с нея, така ли?
	— Само понякога. Например веднъж бяха завели цялото училище в Асти, да гледаме трагедиите на Алфиери, представлението следобед беше само за нас и ние четиримата бяхме завладели една ложа. Ти гледаше в другите ложи и в партера и я търсеше, и забеляза, че е седнала на едно сгъваемо столче в дъното, откъдето не се виждаше нищо. И през антракта направи така, че да се срещнете, каза й здравей, попита я дали й харесва, тя се оплака, че не виждала добре, и ти й каза, че имаме чудесна ложа с едно празно място и ако иска да дойде. Тя дойде, изгледа всичките останали действия, наведена напред, а ти стоя през цялото време на едно от канапенцата в дъното. Не виждаше вече сцената, но пък гледа тила й два часа. Почти оргазъм.
	— И след това?
	— След това тя ти благодари и отиде при приятелките си. Беше се показал любезен и тя ти благодареше. Казах ти, те бяха вече жени, а ние не знаехме още да си обършем носа.
	— Дори след като в лицея съм бил героят на представлението?
	— Е, да не мислиш, че жените се влюбват в Джери Луис*? Мислели са, че си добър, и толкова.
	[* _Джери Луис_ — американски певец, звезда на рокендрола през 50-те години. — Бел. NomaD.]


	Добре, Джани ми разказваше баналната история на една гимназиална любов. Но с продължението на историята ми помогна да разбера нещо. Бях прекарал в делириум първата година от лицея. После беше започнала ваканцията и бях страдал жестоко, защото не съм знаел къде е. От есента започнали мълчаливите ми ритуали на обожание (и междувременно, това го знаех аз, не Джани, съм продължавал да пиша стиховете си). Все едно че съм живеел до нея ден след ден, а и нощем, предполагам.
	Но в средата на втората година Лила Саба изчезнала. Напуснала училището, и както съм разбрал от Нинета Фопа, и града, с цялото си семейство. Объркана история, за която и Нинета не знаела много, само някоя клюка. Баща й се бил забъркал в нещо, май предумишлен фалит. Оставил всичко в ръцете на адвокатите и си намерил работа в чужбина, докато нещата се оправят — но явно не са се оправили, защото те не се върнали.
	Никой не знаел къде са отишли, някои казвали в Аржентина, други в Бразилия. Южна Америка, по време, когато Лугано е било за нас _Краят на света_*. Джани се заел да помогне, май най-близката й приятелка била някоя си Сандрина, но тая Сандрина си мълчала и не казвала. Били сме сигурни, че си пишат с Лила, но тя била като гроб — и после защо е трябвало да каже нещо точно на нас?
	[* _Краят на света_ — в оригинала е _Ultima Thule_ (лат.) — далечната, крайната Туле. Митичен остров, смятан от древните римляни за предел на достижимия свят. — Бел. NomaD.]
	Прекарал съм година и половина напрегнат и изпълнен с мъка, не съм приличал на човек. Мислел съм само за Лила Саба и къде е.
	После, казваше Джани, изглеждало, че като съм отишъл в университета, съм забравил всичко, между първата година и дипломирането ми съм имал две връзки с момичета и после съм срещнал Паола. Лила е трябвало да остане красив спомен от юношеството, както се случва на всеки. Всъщност обаче аз съм я търсил през целия си живот. Искал съм дори да отида в Южна Америка, надявал съм се да я срещна по улицата някъде между Огнена земя и Пернамбуко. В момент на слабост съм признал на Джани, че с всичките си връзки съм търсел във всяка жена лицето на Лила. Искал съм да я видя поне веднъж, преди да умра, не ме интересувало каква е станала. Ще си развалиш спомена, казвал ми Джани. Нямало значение, отвръщал съм.
	— Прекарваше живота си в търсене на Лила Саба. Казвах ти, че това е извинение, за да се срещаш с други жени. Не те вземах много на сериозно. Разбрах, че става дума за нещо сериозно, едва през април.
	— Какво е станало през април?
	— Ямбо, това не бих искал да ти го казвам, защото ти го разказах точно няколко дни преди инцидента. Не казвам, че може да е имало пряка връзка между двете неща, да не чуе дявол, но все пак зарежи това нещо, бездруго според мен няма значение.
	— Не, трябва да ми кажеш всичко, иначе ще ми се вдигне кръвното. Хайде, изплюй камъчето!
	— Значи в началото на април отидох по нашите места, да занеса цветя на гробищата, както правя от време на време, а и защото ми е малко мъчно за стария ни град. Откакто го напуснахме, си е останал така, както си беше, и като се връщам там, се чувствам млад. И там срещнах Сандрина, и тя на шестдесет като нас, но не беше много променена. Отидохме да пием кафе и си спомнихме за едно време. От дума на дума стигнахме до Лила Саба. Не знаеш ли, каза ми тя (ами откъде, по дяволите, можех да знам!), не знаеш ли, че Лила умря веднага след като завършихме лицея? Не ме питай защо и как, каза ми, бях й изпратила писма в Бразилия и майка й ми ги върна, писа ми какво е станало, помисли си, горката, да умре на осемнадесет години. И толкова. Всъщност и за Сандрина беше нещо старо и приключило.
	Измъчвал съм се четиридесет години, като съм преследвал един призрак. Скъсал съм с миналото си в началото на университета, това е бил единственият спомен, от който не съм се освободил, и без да зная, съм обикалял около един гроб. Много поетично. И сърцераздирателно.
	— Но как изглеждаше Лила Саба? — попитах. — Кажи ми поне как изглеждаше?
	— Какво да ти кажа, беше красива, и на мен ми харесваше и като ти казвах това, ти беше горд, като някой, дето му казват каква красива жена имате. Имаше руси коси, които стигаха почти до кръста й, личицето й беше ангелско и дяволито и като се смееше, се виждаха зъбките й…
	— Все ще има някоя нейна снимка, класните снимки от лицея!
	— Ямбо, лицеят, нашият някогашен лицей, изгоря през шестдесетте — стени, чинове, дневници, всичко. Сега има нов лицей, ужасен.
	— Приятелките й, Сандрина, сигурно имат снимки.
	— Може и да имат, ако искаш, ще опитам, макар че не знам как да ги поискам. Иначе какво ще направиш? И Сандрина, след почти петдесет години, няма да може да ти каже в кой град е живяла, беше със странно име, не някой известен като Рио, да не би да искаш да си наплюнчиш пръста и да прелистиш всички телефонни указатели на Бразилия, за да видиш ще откриеш ли името Саба? Може да намериш и хиляда. А баща й, като е избягал, може и да си е сменил името. И после като отидеш, какво ще намериш там? Родителите й сигурно са умрели и те, или пък са вдетинени, защото сигурно са прехвърлили деветдесетте. Ще им кажеш: извинявайте, минавах оттука и искам да видя някоя снимка на дъщеря ви Лила, така ли?
	— Защо не?
	— Престани, защо да тичаш още след този призрак? Умрелият умрял, да са живи живите. Не знаеш дори в кое гробище да потърсиш надгробната й плоча. И после, тя дори не се е казвала Лила.
	— А как се е казвала?
	— Ха сега, по-добре да си бях мълчал. Спомена ми го Сандрина през април и ти го казах веднага, защото съвпадението ми се струваше интересно, но веднага видях, че то те порази повече, отколкото трябва. Прекалено, ако ми разрешиш. Защото е просто съвпадение. Добре, ще изплюя и това камъче. Лила е било умалително от Сибила.


	Профил, видян във френско списание, лице, което съм срещнал по стълбите на лицея като момче, и после други лица, които може би са имали всичките нещо общо, Паола, Ванна, красивата холандка и така нататък и така нататък чак до Сибила, живата, която скоро ще се жени и значи ще изгубя и нея. Щафетно бягане през годините в търсене на нещо, което вече не е съществувало още като съм пишел стихотворенията си.
	Изрецитирах се:
P>
	Сам съм, подпрян на мъглата
	на ствола на един булевард
	и в сърцето ми е
	само споменът за теб,
	блед, безкраен,
	изгубен в студените светлини,
	далеч от всичко сред дърветата.*
	[* _Сам съм, подпрян на мъглата…_ — Чезаре Павезе, стихотворението „Сам съм…“ („Sono solo“, 1927). — Бел. NomaD.]
P$
	Това стихотворение е хубаво, защото не е мое. Спомен огромен, но блед. Сред всичките съкровища в Солара нито една снимка на Лила Саба. Джани си спомня лицето й, все едно че е било вчера, а аз, единственият, който имам право на това — не.


>>	14. Хотел „Трите рози“

	Имах ли да правя още нещо в Солара? Най-важната история от юношеството ми вече е другаде, в града, в края на четиридесетте и в Бразилия. Тези места (тогавашната ми къща, лицея) ги няма вече, може би ги няма и далечните места, в които Лила е изживяла последните години от краткия си живот. Последните документи, които можа да ми даде Солара, бяха стихотворенията ми, които ме накараха да видя Лила, без да ми покажат лицето й. Отново съм пред бариера от мъгла.
	Така си мислех тази сутрин. Вече бях готов за тръгване, но ми се искаше да кажа последно сбогом на тавана. Бях убеден, че няма вече какво да търся там, но ме тласкаше невъзможното желание да открия една последна следа.
	Минах отново през тези вече познати кътчета: тук играчките, там шкафовете с книгите… Забелязах, че между два шкафа има една кутия, все още неотворена. Вътре намерих романи, някои класически, като Конрад и Зола, и популярни, като „Приключенията на Червената примула“ от баронеса Орци…
	Имаше един италиански криминален роман отпреди войната, „Хотел «Трите рози»“ от Аугусто Мария де Анджелис. Отново изглеждаше, че книгата разказва моята история:
C>
	Валеше на дълги нишки, които в отражението на фенерите изглеждаха сребърни. Носещата се като дим мъгла бодеше лицето с игличките си. По тротоара с поклащане се точеше безкрайната процесия на чадърите. Коли в средата на улицата, тук-там файтон, претъпкани трамваи. В шест следобед беше съвсем тъмно в първите дни на този милански декември.
	Три жени вървяха забързани, на тласъци, сякаш блъскани от вятър, проправяха си път, както можеха, сред редиците на вървящите. И трите бяха облечени в черно, по модата от Първата световна война, с шапчици и перлени огърлици…
	И си приличаха толкова много, че ако не бяха панделките с различен цвят — тъмночервена, лилава, черна — вързани под брадичките им, всеки би помислил, че има халюцинация, убеден, че е видял три пъти едно след друго все същия човек. Изкачваха се по улица Понте Ветеро откъм улица Дел’Орсо и когато стигнаха до края на осветения тротоар, и трите влязоха със скок в сянката на площад Кармине…
	Човекът, който ги следваше и който се беше поколебал да ги настигне, когато пресичаха площада, спря пред фасадата на църквата, под дъжда…
	Помръдна ядосано. Гледаше неотлъчно черната вратичка… Чакаше, без да откъсва поглед от вратата на църквата. От време на време някоя черна сянка прекосяваше площада и изчезваше зад крилата на вратата. Мъглата се сгъстяваше. Така мина половин час и повече. Човекът изглеждаше примирен… Беше подпрял чадъра си на стената, за да се отцеди, и си триеше ръцете с бавни, ритмични движения, които придружаваха един вътрешен монолог…
	Чакаше, без да откъсва поглед от вратата на църквата. От време на време някоя черна сянка прекосяваше площада и изчезваше зад крилата на вратата. Мъглата се сгъстяваше…
	От площад Кармине тръгна по улица Меркато и после по Понтачо и се озова пред голяма стъклена врата, която водеше към просторен осветен хол, отвори я и влезе. На стъклата на вратата се четеше, написано с големи букви: „Хотел «Трите рози»“…
C$
	Това бях аз: в носещата се мъгла бях видял три жени, Лила, Паола и Сибила — обвити в мъглата, изглеждаха неразличими и изведнъж изчезваха в сянката. Беше безсмислено да продължавам да ги търся, бездруго мъглата се сгъстяваше. Решението беше може би другаде. По-добре да тръгна по улица Понтачо, да вляза в осветения хол на един хотел (но холът нямаше ли да е сцената на престъплението?) Къде ли е хотелът „Трите рози“? Навсякъде, за мен. _A rose by any other name*._*105
	[* _A rose by any other name._ — Цитат от „Ромео и Жулиета“ на Шекспир, в превод на В. Петров: „Туй, което зовем ний «роза», ще ухае сладко под всяко друго име“. Розата е многозначен символ в изкуството и неслучайно първият световноизвестен роман на У. Еко се казва именно „Името на розата“. В Античността са свързвали розата с особен вид метаморфоза (Апулей). В „Златната легенда“ розата е знак за мъченичество. Именно с розата са свързани първите паметници на редица европейски литератури на народни езици — първият образец на италианската лирика „Rosa fresca aulentissima“ (от Чело д’Алкамо), раннофренските „Li contes de la Rose“, „Dit de la Rose“ и къснолатинската „Carmen de Rosa“, а също така първият голям християнски роман-алегория — „Роман за розата“. Освен това розата е символ на двете „готически“ епохи — Високото средновековие и Романтизмът. Възможна е и алюзия с финалната фраза на „Четири квартета“ на Т. С. Елиът: „… щом огънят и розата станат едно“ (прев. Вл. Левчев). Накрая у Данте в XXIII песен на „Рай“ розата е символ на Словото Божие. В същия асоциативен ред всеки тълкувател на „Името на розата“ припомня известното изречение на Гъртруд Стайн „Розата е роза е роза…“ (Rose is a rose is a rose is a rose — из „Sacred Emily“ 1913), като пряк отговор на което може да се чете последната фраза на романа на Еко (Stat rosa…) и единствено в названието на книгата се разкрива целият кръг на обсъжданите проблеми. — Бел. NomaD.]
	[*105 И роза с всяко друго име (англ.).]
	На дъното на кутията имаше пласт вестници, а под тях — два стари тома, голям формат. Единият беше Библията, с илюстрациите на Доре, но в толкова лошо състояние, че ставаше само за сергиите. Подвързията на другия едва ли беше на повече от сто години, наполовина кожена, с износен гръб, корици от избледнял картон, имитиращ мраморна повърхност. Разгърнах я, личеше, че е от седемнадесети век.
	Печатарският начин на набиране, текстът в две колони ме стреснаха: Mr. William Shakespeares Comedies, Histories, E Tragedies. Портрет на Шекспир, printed by Isaac laggard…

	{img:loana_078_shakespeare.png}

	Дори в нормално здравословно състояние такова нещо може да ти докара инфаркт. Нямаше съмнение, и този път не беше шега на Сибила: държах in-folio-то от 1623 г., цяло, с няколко бледи гънки и широки полета.


	Как беше попаднала тази книга в ръцете на дядо? Вероятно като е купил всичките книги от деветнадесети век от идеалната старица, която не се е пазарила, защото за нея е било все едно да продаде на вехтошар боклуци, които само заемат място.
	Дядо не е бил експерт по стари книги, но не е бил и дилетант. Със сигурност е разбрал, че става дума за издание с голяма стойност, може да се е зарадвал, че притежава пълните произведения на Шекспир, но без да се погрижи да провери в някой каталог за продажби на търг, а и не е имал каталог. И така когато вуйчо е струпал всичко на тавана, там е попаднал и този том — и лежеше тук от четиридесет години, чакал повече от три века.
	Сърцето ми биеше лудо, но не му обръщах внимание.


	Сега съм тук, в кабинета на дядо, и пипам моето съкровище с треперещи ръце. След толкова сиви тласъци на вятъра влязох в хотела „Трите рози“. Не е снимката на Лила, а покана да се върна в Милано, в настоящето. Щом тук е портретът на Шекспир, там ще е портретът на Лила. Бардът ще ме отведе при моята Смугла дама.
	С това in folio преживявам един роман, много по-възбуждащ от всичките загадки на замъка, преживени между стените на Солара, по време на тези три месеца с високо кръвно налягане. Вълнението обърква мислите ми, към лицето ми се надигат горещи вълни.
	Със сигурност това е големият удар на живота ми.


>	Трета част
>	Οι νοστοι*
	[* _Οι νοστοι_ (ст.гр.) — завръщане у дома, завръщане в родината, по правило — след преживени опасности. Също така може да се използва в значение на „странстване“ или „път към дома“. От същия корен произлиза „носталгия“ — болка, мъка по родното и отминалото. Със същата дума са назовавали гръцките епически поеми, разказващи за завръщането на героя у дома след падането на Троя (единствено достигналата до нас е Омировата „Одисея“). — Бел. NomaD.]

>>	15. Най-после ти се върна, приятелко мъгла!

	Преминавам през тунел с фосфоресциращи стени. Нося се към далечна точка, която ми изглежда приканващо сива. Това ли е смъртта? Доколкото се знае, който я е изпитал и после се е върнал, разказва точно обратното, минавало се през тъмен шеметен тунел и се излизало там, където тържествува ослепителна светлина. Хотелът „Трите рози“. Значи не съм умрял, или пък онези лъжат.
	Вече съм почти на края на тунела, в него се вмъкват изпарения, които се сгъстяват от другата страна. Пека се в тях и почти без да усетя, преминавам в някаква нежна тъкан от плуващ дим. Това е мъгла: не прочетена, не разказана от други, а истинска мъгла и аз съм в нея. Върнал съм се.
	Мъглата около мен се надига, за да погали света с мека ефирност. Ако се появят очертания на къщи, ще видя как мъглата пристига потайно и загризва покрива, като започва от ъгъла. Но тя вече е погълнала всичко. Или може би е мъгла по полята и хълмовете. Не разбирам дали набъбвам в нея, или вървя през нея, но и по земята е само мъгла. Все едно че газя сняг. Гмурвам се в мъглата, напълвам дробовете си с нея, издухвам я навън, гмуркам се в нея като делфин, както мечтаех някога да плувам в сметана… Мъглата приятелка ме пресреща, заобикаля ме, покрива ме, обгръща ме, гали бузите ми, после се напъхва между яката и брадичката ми и боде врата ми — и мирише на нещо силно, на сняг, на напитка, на тютюн. Вървя, както вървях под портиците в Солара, където никога не си направо под небето, а портиците бяха ниски, като дъгите на бъчва. _Et, comme un bon nageur qui se pame dans l’onde, — tu sillonnes gaiement l’immensité profonde — avec une indicible et male volupté_.*106
	[*106 Цитат от Ш. Бодлер, „Elevation“. Ето превода на К. Кадийски: _„и както смел плувец с талазите се бори,/ тъй пориш весело бездънните простори/ с един неподражаем, непобедим възторг“_. — Бел. NomaD.]
	Срещу мен идват очертания, фигури. Появяват се най-напред като многоръки гиганти. Излъчват слаба топлина и при минаването им мъглата се разтапя, виждам ги като осветени от слабата светлина на фенер, отмествам се от страх да не паднат отгоре ми, надвесват се над мен, аз прониквам в тях, както става с призраците, и изчезват. Както когато си във влак и виждаш да се приближават сигнали в тъмнината и после виждаш как тъмнината ги поглъща и те изчезват.
	Появява се една подигравателна фигура, сатанински палячо, увит в зелено-синкава туника, притиска към гърдите си нещо разплуто, приличащо на човешки дробове, и бълва пламък от широката си уста. Хвърля се върху мен, лизва ме като огнепръскачка и изчезва, като оставя лека следа топлина, която за няколко мига просветлява тази мъглявина*. Кълбо се търкаля срещу мен, а на него стои огромен орел, а зад грабливата птица се появява посиняло лице, със сто щръкнали молива на главата, като коси, настръхнали от страх… Познавам ги, бяха ми приятели, когато лежах с температура и се усещах като потънал в паста реале, в гной с жълти мехурчета, които вряха около мен, докато се пържех в собствения си сос. Сега, както през онези нощи, съм в мрака на стаята си и изведнъж вратите на гардероба се отварят и от него излизат многобройни чичовци Гаетано. Чичо Гаетано беше с триъгълна глава с остра брадичка и къдрави коси, които образуваха две издутини на слепоочията му, изпито лице, мрачен поглед, един златен зъб в средата на другите проядени. Като човека с моливите. Чичовците Гаетано излизаха най-напред по двама, после се умножаваха и танцуваха из стаята ми с жестове на кукли на конци, като прегъваха ръцете си по геометричен начин и от време на време държаха като бастун една дървена линия, дълга два метра. Връщаха се при всеки сезонен грип, при всяка шарка, за да изпълнят с кошмари късните следобеди, когато температурата се качва, и аз се страхувах от тях. После си отиваха така, както бяха дошли — може би пак влизаха в шкафа, а после, като оздравеех, отивах плахо да го отворя и да разгледам вътрешността му педя по педя, но не намирах тайния вход, от който се появяваха.
	[* В оригинала тук вместо „мъглявина“ е употребена странната дума _fumifugium_ — дума, съставена от два латински корена: _fumi_ — димове, па`ри, мъгли, и _fugium_ — бягство. Тази дума е изобретена от Джон Ивлин (1620–1706), английски писател мемоарист, автор на памфлета „Fumifugium, или Как да преодолеем неудобствата, предоставяни ни от лондонския въздух и дим“ (1661). Примерно значение на тази псевдолатинска дума е „как да накараме мъглата да изчезне“. — Бел. NomaD.]

	{img:loana_079_chicho_gaetano.jpg}

	След като оздравеех, срещах понякога чичо Гаетано на булеварда по обяд, усмихваше ми се със златния си зъб, погалваше ме по бузата, казваше ми браво, браво и си отиваше. Беше добър човечец и никога не разбрах защо идваше да ме плаши, като бях болен, нито пък смеех да попитам родителите си какво е това двойствено, лепкаво, леко заплашително нещо в живота и в самата същност на чичо Гаетано.
	Какво бях казал на Паола, когато тя ме спря, за да не ме блъсне една кола? Че знам, че колите мачкат кокошки, че за да се избегнат, се натискат спирачките и се появява черен дим и после трябва двама мъже с якета и големи черни очила да запалят колата с манивелата. Тогава не съм знаел, но сега знам — те се появяваха след чичо Гаетано сред мехурчетата на бълнуването.
	Те са тук, срещам ги неочаквано в гъстата мъгла.

	{img:loana_080_ushite_na_meo.png}

	Отмествам се с усилие, колата е антропоморфно ужасна и от нея слизат маскирани мъже, които се опитват да ме хванат за ушите. Ушите ми са станали ужасно дълги, астрономически магарешки уши, щръкнали и космати, не ти трябва носът на Пинокио, стигат ти ушите на Мео! Защо книгата я нямаше в Солара? Аз живея в „Ушите на Мео“.
	Паметта ми се върна. Само че сега, прекалено благоволение, спомените ми се носят около мен като прилепи.
	Сега температурата ми спада, след последното хапче хинин: баща ми е седнал на леглото до мен и ми чете една глава от „Четиримата мускетари“. Не тримата, четиримата. Радиопародия, която държеше цялата нация залепена за радиоапаратите, защото беше свързана с един рекламен конкурс: трябваше да се купи шоколад марка „Перуджина“, във всяка кутия имаше цветни фигурки, свързани с предаването, после се събираха в един албум и се участваше в състезание за множество награди.


	Но само който беше имал късмета да му се падне най-рядката фигурка, Свирепия Саладин, печелеше „Фиат Балила“ и цялата страна се тровеше с шоколад (или го раздаваше на когото падне — на роднини, любовници, съседи, шефове) само и само да открие Свирепия Саладин.

	{img:loana_081_figurki.jpg}

	_В случката, която ще ви разкажем, ще видите шапки с пера, шпаги, ръкавици, дуели и засади — и красиви жени и любовни срещи…_ Бяха публикували и книгата, с множество остроумни картинки. Татко четеше, а аз се унасях, виждах фигурките на кардинал Ришельо, заобиколен от котки, или на красивата Суламит.
	Защо в Солара (кога? вчера? преди хиляда години?) имаше толкова следи от дядо и нищо от татко? Защото дядо е търгувал с книги и списания и аз съм четял книги и списания, хартия, хартия, хартия, а татко е работел по цял ден и не се е занимавал с политика, може би за да запази мястото си. Когато бяхме в Солара, той идваше както можеше в края на седмицата, през останалото време стоеше в града под бомбардировките и се появяваше бдящ до мен само като бях болен.


	Бам, крак, клам, спам, бър, мър, тър…
	От прозорците на Солара, когато бомбардираха града, се виждаха далечни отблясъци и се чуваше нещо като тътен на гръмотевици. Ние гледахме този спектакъл и знаехме, че може би в този миг татко го затрупва някоя рухнала сграда, но нямаше как да узнаем какво е станало преди събота, когато той щеше да се върне. Понякога бомбардираха в сряда. Чакахме четири дни. Войната ни беше направила фаталисти, бомбардировката беше като буря. Ние децата продължавахме да си играем спокойно в сряда вечерта, в четвъртък и в петък. Но дали сме били наистина спокойни? Не сме ли били поразени от мъка, обзети от печал, смесени с облекчение, които изпълват човек, бродещ жив сред поле, осеяно с трупове?


	Едва сега разбирам, че съм обичал баща си, и виждам отново лицето му, белязано от тежък живот — беше работил до скъсване, за да купи колата, с която щеше да се убие, може би го е правел, за да се чувства независим от дядо, който си е живеел весело без финансови притеснения, дори обвит с ореол заради политическите си преживявания и заради това, че е отмъстил на Мерло.
	Татко е до мен и ми чете приключенията на д’Артанян, който в книгата е с панталони, вързани под коленете, като играч на голф. Усещам дъха на мамината гръд, когато отивах да легна на леглото, и мама, толкова време, след като ме беше кърмила от тази гръд, оставяше молитвеника със заглавие „Филотея“ и ми тананикаше тихо един химн, посветен на Богородица, който за мен беше хроматичното възнасяне от прелюдията на „Тристан“*.
	[* _… хроматичното възнасяне от прелюдията на „Тристан“._ — Има се предвид операта Рихард Вагнер (1813–1883) „Тристан и Изолда“ (1865). — Бел. NomaD.]


	Как така сега си спомням? Къде съм? Преминавам от мъгливи гледки към съвсем живи образи от домашна обстановка и виждам царстваща тишина. Не чувам нищо около себе си, всичко е вътре в мен. Опитвам се да помръдна пръста си, ръката, крака, но все едно че нямам тяло. Все едно че плувам в нищото и се нося към пропасти, които напомнят ада.
	Да не би да са ме упоили? Но кой? Къде бях последния път, който си спомням? Човек, като се събуди, обикновено си спомня какво е правил, преди да си легне, дори че е затворил книгата и я е сложил на нощното шкафче. Но се случва и да се събудиш в хотел, или дори в собствената си къща, но след дълго пребиваване на друго място, и тогава търсиш ключа на лампата отляво, а той е отдясно, или се опитваш да станеш от леглото от обратната страна, защото мислиш, че си още на другото място. Спомням си, все едно че е било снощи, как татко ми чете „Четиримата мускетари“, знам, че това е нещо отпреди поне петдесет години, но ми е трудно да си спомня къде съм бил, преди да се събудя тука.
	Не бях ли в Солара, in-folio-то на Шекспир в ръцете? А после? Амалия ми е сложила LSD в супата и сега се нося тука, в мъглата, бъкаща от фигури, които изникват от всяка гънка на миналото ми…


	Колко съм глупав, толкова е просто… В Солара съм получил втори инсулт, помислили са, че съм умрял, погребали са ме и сега съм се събудил в гроба. Живият погребан, класическа ситуация. Но в такива случаи човек мърда, движи крайниците си, блъска стените на цинковия ковчег, задушава се, обзема го паника. Нищо подобно, не се чувствам като тяло, върховно спокоен съм. Преживявам само спомените, които ме завладяват, и им се радвам. Човек не се буди така в гроб.
	Тогава значи съм умрял и Оня свят е това място, монотонно и спокойно, в което вечно ще преживявам миналия си живот, толкова по-зле за мен, ако е бил ужасен (това ще е адът), иначе ще е раят. Хайде сега! Ами ако си се родил гърбав, сляп и глухоням или пък онези, които си обичал, са измрели като мухи около теб, родители, съпруга, дете на пет годинки и Оня свят няма да е друго освен повторението, различно, но общо, на страданията, които си преживял? Адът не са другите*, а шлейфът смърт, който сме оставили, докато сме живели, така ли? Но дори най-злият от боговете не би могъл да измисли за нас такава съдба. Освен ако не е прав Граньола. Граньола? Май го познавах, но спомените ми се лутат и трябва да въведа ред, да ги подредя в редица, иначе ще се изгубя отново в мъглата и пак ще се появи палячото от Терможен.
	[* _Адът не са другите…_ — контрареплика на „Адът — това са другите“ — цитат от пиесата Жан-Пол Сартр (1905–1980) „При закрити врати“ (1944). — Бел. NomaD.]


	Може би не съм умрял. Иначе нямаше да изпитвам земни страсти, обич към родителите си, притеснение заради бомбардировките. Да умреш означава да се измъкнеш от цикъла на живота и от трепетите на сърцето. Колкото и да е адски адът, щях да мога да видя от звездно разстояние това, което съм бил. Адът не е да ти се отпори кожата от врящия катран. Съзерцаваш злото, което си извършил, не можеш вече да се освободиш от него, и го знаеш. Но ще си само дух. А аз не само си спомням, а и участвам, изпитвам кошмари, чувства и радост. Не чувствам тялото си, но пазя спомена за него и страдам, все едно че още го имам. Както става с онези, на които са ампутирали крака, а те още усещат болката в него.


	Да започнем отначало. Получил съм втори инсулт, този път по-силен от първия. Бях прекалено възбуден, най-напред от мисълта за Лила, а после пред in-folio-то на Шекспир. Сигурно кръвното ми се е качило до непоносима стойност. Изпаднал съм в кома.
	Отвън Паола, дъщерите ми, всички, които ме обичат (и Гратароло, който си блъска главата с юмруци, задето ме е оставил да си тръгна, вместо да ме държи под жесток контрол поне шест месеца), мислят, че съм в дълбока кома. Апаратурите им казват, че мозъкът ми не дава признаци на живот, и те са отчаяни и се питат дали да изключат захранването, или пък да чакат, може и с години. Паола ми държи ръката, Карла и Николета са пуснали дискове, защото са чели, че и в кома един звук, един глас, един какъвто и да е стимул може неочаквано да те събуди. И могат да продължат така с години, докато аз лежа закачен на една тръбичка. Човек с минимум достойнство би казал да приключваме веднага, за да може тези горките да се почувстват накрая отчаяни, но свободни. А аз мога да помисля, че трябва да изключат захранването, но не съм в състояние да го кажа.
	И все пак в състояние на дълбока кома, това го знаят всички, мозъкът не дава признаци на живот, а аз мисля, чувствам, спомням си. Да, обаче това го разказват хората отвън. Мозъкът дава гладка енцефалограма според науката, но какво знае науката за хитростите на тялото? Може мозъкът да изглежда гладък на техните екрани, а аз да мисля с вътрешностите си, с върха на пръстите на краката си, с тестисите си. Те си мислят, че нямам мозъчна дейност, но аз имам още вътрешни дейности.
	Не казвам, че с гладкия мозък душата действа още някъде. Казвам само, че техните апаратури регистрират мозъчната ми дейност само донякъде. Под този праг аз все още мисля, а те не го знаят. Ако се събудя и го разкажа, ще взема Нобелова награда по неврология и ще пратя на боклука всичките им апаратури.
	Да мога да се появя от мъглата на миналото и да се разкрия, жив и могъщ, на хората, които са ме обичали, и на онези, които са искали да съм умрял. „Погледни ме, аз съм Едмон Дантес!“ Колко пъти граф Монте Кристо се появява пред хора, които мислят, че го няма вече? Пред благодетелите си от едно време, пред любимата Мерседес, пред онези, които са заповядали нещастието му, _„погледни ме, върнах се, аз съм Едмон Дантес“_.

	{img:loana_082_edmond_dantes.png}

	Или пък да мога да изляза от това мълчание, да се нося безплътен из болничната стая, да виждам близките ми, които плачат над безжизненото ми тяло. Да присъствам на собственото си погребение, без плътта да ме затруднява. Две желания от всичките, осъществени изведнъж. Но мечтая, пленник на неподвижността си.


	Всъщност няма отмъщение, за което да мечтая. Ако има причина за мъката ми, то е, че се чувствам добре, а не мога да го кажа. Да можех да мръдна пръста си, клепача си, да изпратя някакъв сигнал, дори по Морзовата азбука. Но аз съм само мисли и никакво действие. Никакво усещане. Бих могъл да съм тука от една седмица, от един месец, от една година и не чувам сърцето ми да бие, не усещам глад или жажда, нямам желание да спя (може би ме плаши това, че съм непрекъснато буден), не знам дори дали се облекчавам (може би посредством маркучи, които правят всичко сами), дали се потя, дори дали дишам. Доколкото знам, отвън и около мен няма дори въздух. Страдам при мисълта за страданието на Паола, на Карла и Николета, които мислят, че не ставам за нищо, но последното нещо, което бих направил, е да се предам на това страдание. Не мога да поема върху себе си мъката на целия свят. Нека да ми е разрешен дарът на един жесток егоизъм. Аз живея със себе си и за себе си и зная това, което след първия инцидент бях забравил. Това засега, а може би и завинаги, е моят живот.
	И така, не ми остава нищо друго, освен да чакам. Ако ме събудят, ще е изненада за всички. Но може и да не се събудя никога и трябва да се приготвя за това непрекъснато извикване на спомените. Или ще изкарам още малко така и после ще свърша — и значи трябва да използвам тези моменти.
	Ако изведнъж спра да мисля, какво ще стане после? Ще започне друга форма на отвъден живот, подобна на изключително затвореното отсам, или пък ще е мрак и безпаметност завинаги?
	Сигурно съм луд да си губя времето, което ми е останало, за да си задавам тези въпроси. Да се възползваме. Ако ще има нещо, за което да се разкайвам, ще го скъся. Но за да се разкайвам, трябва най-напред да си спомня какво съм правил. За дребните подлости, които си спомням, Паола или вдовиците, които съм измамил, сигурно вече са ми простили. И в крайна сметка се знае, ако адът съществува, е празен.*
	[* _… се знае, ако адът съществува, е празен._ — „Пъкълът се е опразнил…“, цитат от пиесата на Шекспир „Бурята“, прев. от англ. В. Петров. — Бел. NomaD.]


	Преди да изпадна в този сън, в Солара бях намерил една тенекиена жаба, с която се беше свързало името на Анджело Орсо и изречението „бонбоните на доктор Озимо“. Това бяха думи. Сега виждам.
	Доктор Озимо е аптекарят от булевард Рома, с гола като яйце глава и синкави очила. Всеки път, когато мама ме води с нея, като има някаква работа и влиза в аптеката, доктор Озимо, дори тя да купи само една опаковка марля, отваря един много висок стъклен буркан, пълен с бели дъхави топчета, и ми подарява едно пакетче бонбони лакта. Знам, че не бива да ги изям всичките веднага и че трябва да ми останат поне за два-три дни.
	Не бях забелязал — бил съм на по-малко от четири годинки, — че мама има корем, по-голям от обикновено, но след последното посещение при доктор Озимо един ден ме накараха да сляза на долния етаж и ме оставиха на господин Пиаца*. Господин Пиаца живее в една голяма стая, която прилича на гора, пълна с животни, които приличат на живи — папагали, лисици, котки, орли. Обясниха ми, че той препарира животните, но само като си умрат сами, вместо да ги погребе. Сега ме сложиха да седна при него и той ме забавлява, като ми обяснява имената и характера на различните животни, и прекарвам не знам колко време в този чуден некропол, в който смъртта изглежда мила, египетска, и мирише на миризми, които усещам само там, сигурно са били химически препарати, заедно с миризмата на прашни пера и на щавена кожа. Най-хубавият следобед в моя живот.
	[* _… ме накараха да сляза на долния етаж и ме оставиха на господин Пиаца…_ — Характерна препратка към „Махалото на Фуко“: основният персонаж на романа Казобон, докато неговата жена Лия ражда техния син, се намира в в работилницата на г-н Салон за препарирани животни и води дълъг и сложен разговор. — Бел. NomaD.]
	Когато някой слиза да ме прибере и ме отвежда вкъщи, разбирам, че докато съм бил в царството на животните, ми се е родила сестричка. Донесла я акушерката, намерила я в една зелка. От сестричката се вижда само, сред белите дантели, една посиняла топка, в която се отваря една черна дупка, от която излиза сърцераздирателен плач. Не е зле, ми казват: когато се роди, сестричката прави така, това е нейният начин да каже, че е доволна, че сега има мама и татко, и братче.
	Аз съм превъзбуден и предлагам да й дадем веднага един от бонбоните на доктор Озимо, но ми обясняват, че току-що роденото бебе няма зъбки и суче само мляко от майка си. Щеше да е хубаво да хвърлям белите топчета и да ги вкарвам в тая черна дупка, можех да спечеля червена рибка.
	Тичам до шкафчето с играчките и вземам тенекиената жаба. Сестричката може току-що да се е родила, но жаба, която квака, като й натиснеш корема, може само да я зарадва. Нищо; оставям и жабата и се оттеглям премалял. За какво ми е тогава нова сестричка? Не беше ли по-добре да си стоя със старите проскубани птици на господин Пиаца?


	Тенекиената жаба и Анджело Орсо. На тавана ми бяха дошли в ума заедно, защото Анджело Орсо е свързан със сестричката, вече като съучастничка в игрите ми и лакома за бонбони лакта.
	„Престани, Нучо, Анджело Орсо не издържа повече“. Колко пъти съм молил братовчед си да престане с мъченията. Но той беше по-голям от мен, бяха го пратили да учи при монасите, през целия ден сдържан, с униформа, и като се върнеше в града, си го изкарваше. В края на дълга битка между играчките хващаше Анджело Орсо, връзваше го за облегалката на леглото и го подлагаше на неописуеми мъчения.
	Анджело Орсо, откога ли го имах? Споменът за неговото идване се губи там, където, както ми казваше Гратароло, още не сме се научили да координираме личните си спомени. Анджело, плюшен приятел, жълтеникав, с подвижни ръце и крака, като куклите, така че можеше да стои седнал, да върви, да вдига ръцете си към небето. Беше голям, внушителен, с кафяви блестящи и много живи очи. С Ада го бяхме избрали за цар на нашите играчки, на войничетата и на куклите.
	Старостта го позахаби, но го направи още по-почитан. Беше придобил своеобразен куцукащ авторитет и той се увеличаваше постоянно, след като, като герой от много битки, Орсо беше изгубил едното си око и едната си ръка.
	Обръщахме табуретката и тя ставаше кораб, пиратски кораб с платна или кораб с квадратна палуба и нос: Анджело Орсо седеше до руля и пред него на кораба се качваха за далечни пътешествия и приключения войничетата от Бенгоди, с капитан Патата, по-важни заради размерите си, макар и по-смешни от сериозните си бойни другари, войничетата от ронлив материал, още по инвалиди и от Анджело, някои без глава или без крак, и от телата им от пресован материал стърчаха куки от метална тел, все едно че бяха десетки Дълги Джон Силвъровци. Докато корабът вдигаше славно котва от Морето на стаята, преминаваше през Океана на коридора и акостираше в Архипелага на кухнята, Анджело стоеше гордо сред поданиците си лилипути, но тази диспропорция не ни тревожеше, защото подчертаваше неговото Гъливерово величие.
	С времето — заради всеотдайната му служба, заради склонността му към всякакви акробатики и заради това, че беше жертва на беса на братовчед ми Нучо — Анджело Орсо беше изгубил вече и второто си око, и другата си ръка, а после и краката си. Докато с Ада растяхме, от покритото му с рани тяло започваха да се подават снопчета слама. Майка и татко ни казваха, че в това проскубано тяло са се завъдили инсекти, дори бацили, и ни повтаряха да го махнем, с ужасната заплаха, че ще го изхвърлят в кофата за боклук, докато сме на училище.
	На нас с Ада ни беше мъчно за този вече едва пълзящ приятел, толкова хилав, неспособен да се държи прав сам, подложен на бавно изкормване и на тъжно изсипване на вътрешните му органи. Бяхме приели мисълта, че ще умре — дори трябваше вече да го смятаме за умрял, така че трябваше да му направим достойно погребение.
	Ранна сутрин е, татко току-що е запалил отоплението, котела, който подава топлина на всички радиатори в къщата. До котела са строени всичките оцелели играчки, под командата на капитан Патата. Всичките строени, за да отдадат чест, както се полага на падналите. Аз пристъпвам, нося една възглавница, на която е положен почти умрелият, а след мен пристъпват всичките членове на семейството, включително домашната помощница, обединени от болезнена почит.
	С ритуална жал полагам Анджело Орсо в огнената паст на този горящ Ваал. Анджело, вече само тяло, пълно със слама, изчезва, превръща се в един-единствен пламък.
	Пророческа церемония, защото само няколко месеца след това изчезна и котелът, който най-напред беше захранван с антрацитни въглища, а после, когато те изчезнаха, с брикети.
	Но напредващата война беше направила с купони и брикетите и се наложи да сложим в кухнята една стара печка, много подобна на онази, която щяхме да използваме в Солара — тя можеше да поглъща дърва, хартия, картон и едни брикети от джибри, които горяха лошо, но бавно, с нещо подобно на пламък.

	{img:loana_083_mineraria.jpg}

	Смъртта на Анджело Орсо не ме натъжава, нито предизвиква у мен приливи на мъка. Може би съм изпитвал тези чувства в последвалите години, може би съм се връщал към тях, когато, шестнадесетгодишен, съм се занимавал с връщането към близкото си минало, но сега не. Сега не живея в течението на времето. Стоя, блажен, в едно вечно сегашно. Анджело е пред очите ми, в деня на погребението му, както и в дните на неговата слава, мога да се местя от един спомен на друг и да изживявам всеки като _hic et nunc_*.
	[* _hic et nunc_ (лат.) — тук и сега. — Бел. NomaD.]
	Ако това е вечността, тя е чудесна, защо трябваше да чакам шестдесет години, преди да я заслужа?
	А лицето на Лила? Сега би трябвало да го видя, но сякаш спомените идват при мен сами, един по един, в реда, който те са си избрали. Стига с това чакане. Нямам друга работа.
	Седнал съм в коридора, до телефункена. Предават комедията. Татко я слуша цялата, а аз съм седнал на коленете му и съм си лапнал палеца. Не разбирам нищо от тези истории, семейни трагедии, изневери, сдобрявания, но далечните гласове ме приспиват. Отивам да си легна, като моля да оставят отворена вратата на стаята ми, за да мога да виждам светлината в коридора. Станах изключително хитър още като съвсем малък и усетих, че коледните подаръци и подаръците в нощта на Богоявление ги купуват родителите. Ада не вярва, не мога да я излекувам от заблудите й на малко дете, и през нощта на пети януари отчаяно се мъча да остана буден, за да чуя какво става оттатък. Чувам, че подреждат подаръците. На следващата сутрин ще се правя на радостен и удивен пред чудото, защото съм лицемер и не искам тази игра да се прекъсва.
	Много работи знам аз. Проумях, че децата се раждат от корема на майка си, но не казвам. Мама говори с приятелките си за женски работи (онази е в положение, е… деликатно или пък има срастване там, е… на яйчниците), една от тях й прави знак, детето е тука, а мама казва: няма значение, на тази възраст те са глупачета. А аз дебна зад вратата и прониквам в тайните на живота.
	От кръглата поличка в нощното шкафче на мама извадих една книга, „Не е вярно, че това е смъртта“, от Джовани Моска, една написана с вкус иронична елегия за красотата на живота в гробищата и за сладостта да лежиш под гостоприемния покров на земята. Харесва ми тази подкана към смъртта, може би това е първата ми среща с нея преди зелените колове на героя Валенте. Но една сутрин, пета глава, нежната Мария, която след миг слабост е била приета от гробаря, усеща в корема си трепкане на крило. До този момент авторът се държеше срамежливо, беше едва намекнал за една нещастна любов и за едно създание на път. Но сега си разрешаваше едно реалистично описание, което ме ужасяваше: „Утробата й, от тази сутрин, се оживи от трептене и пърхане, като клетка, в която са затворени врабчета… Детето се движеше“.
	За първи път чета, в непоносимо реалистичен тон, за бременността. Не се удивлявам на това, което научавам, то само потвърждава нещо, което вече съм разбрал сам. Но съм уплашен от мисълта, че някой може да ме изненада, докато чета този забранен текст, и да разбере, че съм разбрал. Чувствам се като грешник, защото съм нарушил забрана. Връщам книгата в шкафчето, като се старая да залича всякаква следа от делото си. Зная една тайна, но се чувствам виновен, задето я зная.
	Това се случва много преди да съм целунал лицето на красавицата от „Новела“, свързано е с откровението за раждането, не с това за секса. Като някои първобитни племена, които, казват, не били успели никога да видят пряка връзка между половия акт и бременността (девет месеца са цял век, казва Паола), и аз карах дълго време така, преди да разбера загадъчната връзка между секса, нещо, с което се занимават възрастните, и децата.
	Нито пък родителите ми са се притеснявали, че може да изпитам объркващи усещания. Вижда се, че тяхното поколение ги е изпитвало със закъснение, или пък са забравили за детството си. С Ада вървим, държим за ръка родителите си, срещаме един познат, татко казва, че отиваме да гледаме „Златния град“*, човекът се усмихва лукаво, гледа към нас, малките, и прошепва, че филмът „е малко пиперлия“. Татко отговаря безгрижно: „Значи ще гледаме да не ни залюти“. И аз, със спряло сърце, гледам прегръдките на Кристина Зондербаум.
	[* „Златният град“ (1942) — мелодраматичен филм с участието на Кристине Зондербаум. — Бел. NomaD.]
	В коридора на Солара, докато мислех за израза „раси и народи на земята“, се бях сетил за космата вулва. И наистина, ето ме тук с няколко приятели, може би като съм в прогимназията, в кабинета на бащата на единия от тях, където са томовете на „Раси и народи на земята“ от Биасути. Разгръщаме бързо, за да стигнем до страницата, където има снимка на голи калмушки жени и се вижда половият им орган, или по-точно космите му. Калмучки, жени, които се предлагат.


	Отново съм в мъглата, която царува над мрака на затъмнението, а градът се мъчи да изчезне за небесните очи на вражеските самолети, и във всеки случай изчезва за моите, които го гледат от земята. В тази мъгла продължавам с образа на първата ми прочитна книга, държа татко за ръка, със същата шапка борсалино като господина от книгата, но балтонът му не е толкова елегантен, по-износен е и раменете му са отпуснати, ръкавите са реглан — а моето е още по-износено, с печата на илиците от дясната страна, знак, че е ушито от старо обърнато палто на татко. В дясната си ръка татко не държи бастун за разходки, а електрическо фенерче, но не от тези с батерии: това е така наречената „жабка“, като фара на велосипеда, стиска се с ръка. Чува се леко жужене и фенерчето осветява тротоара, колкото да се види някое стъпало, някой ъгъл, началото на кръстовище, после пръстите охлабват натиска и светлината изчезва. Продължава се така десетина крачки, разчита се на малкото, което се е видяло, като в сляп полет, после фенерчето отново светва за миг.
	В мъглата се срещат други сенки, понякога се прошепва поздрав или извинение и ми се струва, че е правилно да се шепне, макар че, ако човек помисли добре, бомбардировачите биха могли да видят светлината, но не и да чуят звука, и значи в тази мъгла може да се върви и да се пее с цяло гърло. Но никой не го прави, защото все едно че нашето мълчание окуражава мъглата да закриля крачките ни, да ни прави невидими, нас и улиците.


	Наистина ли е необходимо това жестоко затъмнение? Може би то само действа успокояващо, защото когато поискаха да бомбардират, дойдоха през деня. Посред нощ завиха сирените. Мама плаче и ни събужда — нас, децата — плаче не от страх от бомбите, а защото трябва да прекъсне съня ни — облича ни по едно палто върху пижамите и слизаме в скривалището. Не в скривалището на нашата къща, което е едно мазе, подсилено с греди и торби с пясък, а в отсрещната къща, строена през тридесет и девета, когато войната вече се чакаше. Дотам стигаме не през дворовете, които са разделени със стенички, а като заобикаляме сградата, тичаме и се уповаваме на това, че сирените са завили, когато самолетите са били още доста далеч.
	Противовъздушното скривалище е хубаво, циментените стени са набраздени тук-там от сълзяща вода, светлината е бледа, но топла, всички големи са седнали на пейки и бъбрят, ние децата ходим насам-натам в средата. Изстрелите на противовъздушната отбрана стигат дотук омекотени, всички са убедени, че ако върху сградата падне бомба, скривалището ще издържи. Не е вярно, но помага. Собственикът на сградата обикаля с участващ вид, това е учителят ми от началното училище Моналди, унижен поради това, че не е успял навреме да облече униформата на стотник от Милицията. Тогава всички участвали в Похода към Рим бяха все едно ветерани от великите Наполеонови битки — и едва след 8 септември четиридесет и трета дядо ми обясни, че тоя поход бил просто разходка на кокошкари, въоръжени с бастуни за разходка, и че ако кралят бил дал заповед, няколко групи пехотинци щели да ги разпердушинят много преди да стигнат до Рим. Но кралят беше Плюй си на петите и предателството беше в кръвта му.
	И така, учителят Моналди се разхожда между съкварталците си, успокоява ги, притеснява се за бременните, обяснява, че това са малки неудобства, които трябва да се понесат в името на крайната победа. Свири сирената и обявява края на тревогата, семействата се пръскат по улицата. Един господин, когото никой не познава и който се е скрил при нас, защото тревогата го е настигнала на улицата, пали цигара. Учителят Моналди го сграбчва за ръката и го пита саркастично дали знае, че сме във война и че има затъмнение.
	— Дори горе да има още някой бомбардировач, няма как да види пламъчето на една кибритена клечка — казва човекът и дръпва от цигарата.
	— Така ли?
	— Точно така. Аз съм капитан, пилот, и летя на бомбардировачи. Вие бомбардирали ли сте някога Малта?
	Истински герой. Учителят Моналди се изнизва, запенен от злоба, весели коментари на съседите, аз ви казвах, че е надут пуяк, всичките са такива тия, дето командват.
	Учителят Моналди, героичните му теми. Виждам се вечер, с татко и мама, надвесени над мен. На следващия ден в училище ще пишем тема за участие в Състезанията по култура.
	Каквато и да е темата — казва мама, — ще е за Дучето и за войната. И значи приготви си хубави фрази, които имат ефект. Например верни и неподкупни стражи на Италия и на нейната цивилизация е изречение, което става за всичко, каквато и да е темата.
	— Ами ако темата е за битката за зърното?
	— Пак ще го вкараш това изречение, с малко повече фантазия.
	— Помни, че войниците обагрят с кръвта си жежките пясъци на Мармарика* — подсказва ми татко. — И не забравяй, че нашата цивилизация е нова, героична и свещена. Това винаги има ефект. Дори и да е битката за зърното.
	[* _Мармарика_ — област в Либия, район на кръвопролитни сражения между италианската и английската армии през октомври-ноември 1940 г., а също така и през юни 1942 г. — Бел. NomaD.]
	Искат син, който да получи добра оценка. Правилен стремеж. Ако искаш да получиш добра оценка, знаейки постулата за успоредните прави, се готвиш по учебника по геометрия; ако трябва да говориш за „Балила“, научаваш наизуст това, което трябва да мисли един балила. Въпросът не е дали е правилно, или не. Всъщност моите родители не знаеха, но и Евклидовата теорема важи само за гладки равнини, толкова идеално гладки, каквито не съществуват в действителността. Режимът беше гладката повърхност, с която вече всички бяха свикнали. Без да държат сметка за криволинейните водовъртежи, в които успоредните прави изгарят или се раздалечават безутешно.


	Виждам една кратка сцена, която сигурно се е случила няколко години по-рано. Питам:
	— Мамо, какво е революция?
	— Едно нещо, когато работниците вземат властта и отрязват главите на всички чиновници като баща ти.


	Но точно два дни след темата стана случката с Бруно. Бруно, с две котешки очи, с остри зъби и глава в миши сив цвят, по която се виждаха бели петна, като от алопеция или импетиго. Бяха белези от струпеи. Бедните деца имаха винаги струпеи по главите, и защото живееха в мръсни места, и заради авитаминозата. В началното училище с Де Кароли бяхме богатите в класа, така се мислеше тогава. Наистина, нашите семейства принадлежаха на социалния кръг на учителя, аз, защото баща ми беше чиновник и ходеше с връзка, а майка ми с шапка (и значи не беше обикновена жена, а госпожа), и Де Кароли, защото баща му имаше малък текстилен магазин. Всички останали бяха от по-долни класи, говореха на диалект с родителите си и значи правеха правописни и граматически грешки, а пък най-бедният от всички беше Бруно. Бруно носеше изтъркана черна престилка, нямаше бяла якичка, или ако имаше, беше мръсна и раздърпана, и естествено не носеше синя панделка като децата от добри семейства. Имаше струпеи и затова главата му беше обръсната, единственото средство, което семейството му познаваше срещу въшките, и с бели белези от вече зарасналите струпеи. Белези на малоценност. Учителят беше общо взето добър човек, но тъй като бил скуадрист, се чувстваше длъжен да ни възпитава по мъжки и плющеше яки шамари. Но никога не удряше мен и Де Кароли, защото знаеше, че ще кажем на родителите си, които бяха негови равни. Тъй като живееше в моя квартал, беше предложил да ме води всеки ден до вкъщи след излизане от училище, заедно със сина си, за да не се притеснява баща ми да идва да ме взема. И защото майка ми беше братовчедка на една от зълвите на директорката и знае ли човек…
	А пък Бруно ядеше бой всеки ден, защото беше буен, значи имаше лошо поведение, и идваше в клас с омазнена престилка. Все го пращаха наказан зад дъската, там беше позорният стълб.
	Един ден Бруно дойде на училище след неизвинено отсъствие и учителят точно си запряташе ръкавите, когато Бруно се разплака и сред хлипанията му успяхме да разберем, че баща му е умрял. Учителят се развълнува, защото и скуадристите носят сърце. Естествено той разбираше социалната справедливост като милостиня и ни помоли да съберем пари за Бруно. Сигурно и нашите родители са имали сърца, защото на следващия ден всеки беше донесъл по някоя монета, някоя износена дрешка, бурканче мармалад или килограм картофи. Бруно получи своя миг солидарност.
	Но същата сутрин, докато марширувахме по двора, той тръгна на четири крака и всички решиха, че е наистина лош, щом прави така, след като е умрял баща му. Учителят му изкрещя, че му липсва най-елементарно чувство за признателност. Сирак от два дни, току-що подпомогнат от другарчетата си и вече обрекъл се на престъплението: като се има предвид от какво семейство беше, вече не можеше да бъде спасен.
	Аз, второстепенен актьор в тази малка драма, бях обзет от известно съмнение. То се беше появило още сутринта след темата, когато се събудих неспокоен и се питах наистина ли обичам Дучето, или съм лицемер, който само го пише. Като видях Бруно, който ходеше на четири крака, разбрах, че неговото е тръпка на достойнство, начин да реагира на унижението, което тъпата ни щедрост го беше принудила да понесе.
	Разбрах го по-добре през следващите дни, на едно от събиранията на фашисткия съботник, където бяхме строени с униформи, нашите блестящи, а Бруно с всекидневната си престилка и със зле завързана синя панделка, и трябваше да произнесем Клетвата. Стотникът казваше: „В името на Бог и на Италия, заклевам се да изпълнявам заповедите на Дуче и да служа с всичките си сили, и ако е необходимо, и с кръвта си, на каузата на Фашистката революция. Ще се закълнете ли и вие?“ И всички трябваше да отговорим: „Кълна се!“ И докато всички викахме: „Кълна се!“, Бруно, който беше до мен и го чух отлично, извика: „Влека се!“ Той се бунтуваше. Тогава за първи път присъствах на акт на бунт.
	По собствена инициатива ли се бунтуваше, или защото баща му беше пияница и социалист? Но сега разбирам, че Бруно е бил първият човек, който ми е показал как да се реагира на празнословието, което ни задушаваше.
	Между темата на десетгодишна възраст и съчинението на единадесет, в края на четвърто отделение ме е променил урокът на Бруно. Той анархист революционер, а аз едва-едва скептичен; неговото „Влека се“ беше станало моята нечуплива чаша.


	Ясно е, че сега, в тишината на комата, разбирам по-добре какво е станало. Дали това не е просветлението, което други получават, когато дойде последният миг и тогава, като Мартин Идън, разбираш всичко, но в момента, в който го узнаеш, преставаш да го знаеш? Аз, който още не съм стигнал до последния миг, имам една точка преднина пред онези, които умират. Разбирам, знам и дори си спомням (сега), че знам. Дали това е привилегия?


>>	16. Свири вятърът

	Искам да си спомня Лила… Как изглеждаше Лила? Сред саждите на тази полудрямка изплуват други образи, но не е тя…
	{img:loana_084_licata_na_lila.png}
	И все пак човек в нормално състояние би трябвало да може да си каже: искам да си спомня когато бях в отпуска миналата година. Ако е запазил някоя следа, ще си спомни. Аз не мога. Моята памет се вие като самотен червей, но за разлика от червея, няма глава, върти се в лабиринт, всяка точка може да е началото и краят на пътуването. Трябва да чакам спомените да дойдат сами, по собствената си логика. Така се върви в мъглата. На слънце виждаш нещата отдалеч и можеш да решиш да смениш посоката именно за да срещнеш нещо определено. В мъглата нещо или някой идва срещу теб, но ти не знаеш кой е, докато не те приближи.
	Може би е нормално, не можеш да имаш всичко в един миг, спомняш си на парчета. Какво казваше Паола за вълшебното число седем, за което говорят психолозите? От един списък помниш лесно до седем неща, по-нататък не можеш. Дори и седем е проблем. Кои са седемте джуджета? Ероло, Кучоло, Пизоло, Бронтоло, Мамоло, Дото… И после? Все липсва седмото джудже. А седемте римски царе? Ромул, Нума Помпилий, Тулий Остилий, Сервий Тулий, Тарквиний Приск, Тарквиний Горди… А седмият? А, да, Гонголо*107.
	[*107 Гонголо: оставащото от седемте джуджета.]
	Мисля, че първият ми спомен е един палячо, облечен като главния барабанист на военен оркестър, в бяла униформа с кепе, който, като се навиеше с едно ключе, биеше барабани. Наистина ли е точи споменът, или съм го виждал така през годините, като съм използвал спомените на родителите си? Дали пък не е сцената със смокините, аз под дървото, а един селянин, който се казваше Куиринио, се катери по една стълба, за да ми откъсне най-хубавата смокиня, само че аз още не можех да произнеса „смокиня“ и казвах „мокиня“?
	Последният спомен: в Солара, пред in-folio-то на Шекспир. Дали Паола и другите са си дали сметка какво държа в ръцете си, като съм заспал изведнъж? Трябва да го дадат на Сибила, веднага, ако остана така, няма да се оправят с разходите, ще трябва да продадат книжарницата, а после и Солара, а после може и да не стигне, а с Шекспир могат да ми платят прилично гледане, с десет медицински сестри и фелдшери, и тогава стига да идват да ме виждат веднъж в месеца и после да си живеят живота.


	Срещу мен идва друга фигура, хили ми се и ми показва среден пръст. И сякаш се блъска в мен, увива ме в себе си и се разтапя в мъглата.

	{img:loana_085_fiat.jpg}

	Край мен минава барабанчикът с кепето. Скривам се в ръката на дядо. Усещам миризмата на лула, докато притискам бузата си в жилетката му. Дядо пушеше лула и миришеше на тютюн. Защо я нямаше лулата му в Солара? Хвърлил я е проклетият ми вуйчо, не им се е струвала важна, проядена от пламъка на толкова кибритени клечки, хайде на боклука, заедно с перодръжките, с попивателната хартия и знам ли с какво още, с някои очила и с някой скъсан чорап, с последната кутия тютюн, все още до половината пълна.


	Мъглата се разсейва. Помня Бруно, как върви на четири крака, а не помня раждането на Карла, деня на дипломирането си, първата си среща с Паола. По-рано не помнех нищо, сега помня всичко от първите години на живота си, но не помня кога Сибила е влязла за първи път в студиото ми или кога съм написал последното си стихотворение. Не мога да си спомня лицето на Лила Саба. Да можех да си го спомня, тогава целият този сън би си струвал. Не помня лицето на Лила, която съм търсил през целия си съзнателен живот, защото още не помня съзнателния си живот, нито онова, което, докато съм навлизал в съзнателния си живот, съм искал да забравя.
	Трябва да чакам, да се приготвя да обикалям вечно по пътеките на първите ми шестнадесет години. Може да е достатъчно, ако преживея един миг, едно събитие, да остана в това състояние още шестнадесет години. На мен ми стига, така ще стигна до седемдесет и шест, достатъчно дълъг съзнателен живот… А Паола, която се пита дали трябва да изключат захранването?
	Но нали съществува телепатия? Бих могъл да се съсредоточа върху Паола и като мисля настойчиво, да й изпратя послание. Или да опитам със свежия и необременен детски ум: „Послание за Сандро, послание за Сандро, тук Сивия орел от Фернет Бранка, тук Сивия орел, отговорете. Приемам…“ И ако той ми отговори: „Прието, Сиви орел, чувам те…“


	В града се отегчавам. Четири момчета играем на улицата пред къщи, където минава по една кола на час и кара бавно. Оставят ни спокойно да играем навън. Играем на топчета, бедна занимавка, добра и за деца, които нямат други играчки. Има топчета от креда, кафяви, и стъклени топчета с цветни шарки вътре, сирийчета, други са млечнобели с червени нишки — американчета. Първа игра, дупката: от средата на улицата топчетата се изстрелват с един точен удар с палеца (но по-добрите играчи плъзват палеца върху показалеца) в една дупчица, изкопана до тротоара. От време на време някой успява да вкара топчето в дупката с първия удар, иначе се продължава на фази. Втора игра, педя, която в Солара се казва фас педя. Като билярда, трябва да се стигне близо до първата дупка, но не по-близо от една педя, която се мери с пръсти.
	Възхищаваме се на тези, които могат да въртят пумпал. Не пумпала на богатите деца, шарен и направен от метал, дето натискаш много пъти топчето на дръжката, за да го навиеш, после го пускаш и той се върти, като чертае многоцветни кръгове, а дървен пумпал, нещо като конусовидна поничка, дебела круша, завършваща с един гвоздей, по нея има спираловидни жлебове. Пумпалът се увива с един канап, който влиза в жлебовете, после се дърпа краят на канапа, канапът се размотава и пумпалът се върти. Не всички можеха да го правят, аз не можех, защото бях разглезен с по-скъпи и по-лесни за въртене пумпали, и другите ми се подиграваха.
	Този ден не играем, защото покрай тротоара има едни господа със сака и връзки, които с малки мотички изкореняват тревата. Работят без особен ентусиазъм, бавно, и един от тях започва да говори с нас, пита ни за различните игри на топчета. Казва, че той като малък играел на кръг: с тебешир или с клечка се начертавал кръг върху тротоара, слагали се топчетата вътре, после с едно по-голямо топче се опитвали да ги изкарат от кръга и печелел онзи, който успеел да изкара най-много топчета. „Познавам родителите ти — каза ми господинът. — Кажи им много поздрави от господин Ферара, от магазина за шапки“.
	Казах вкъщи. „Евреи са — каза мама, — задължават ги да работят“. Татко вдигна поглед към тавана и каза: „Е…!“. По-късно отидох в магазина при дядо и го попитах защо евреите вършат тази работа. Каза ми да се държа възпитано с тях, ако ги срещна пак, защото са свестни хора, но че сега не можел да ми обясни тази работа, защото съм бил много малък. „Мълчи си и не разправяй наляво и надясно, особено на учителя си“. Един ден щял да ми разкаже всичко. Ако се извърти.
	Тогава се бях запитал само защо евреите продават шапки. Шапките, които продаваха по афишите, закачени на стените, или в рекламите в списанията, бяха изискани и елегантни.
	Още нямах причини да се притеснявам за евреите. Чак по-късно, в Солара, дядо ми показа вестници от 1938 г., където се обявяваха расистките закони, но през тридесет и осма съм бил на шест години и не съм четял вестници.

	{img:loana_086_borsalino.jpg}

	После един ден не видях повече господин Ферара и другите да скубят трева покрай тротоарите. Помислих си, че са ги оставили да се върнат по къщите си след това малко наказание. Но след войната чух някой да казва на мама, че господин Ферара умрял в Германия. След войната бях научил вече много неща, не само как се раждат децата (включително и подготвителната работа девет месеца преди това), но и как умират евреите.
	С евакуацията в Солара животът ми се промени. В града бях тъжно дете, което играе с другарчетата си от училище по няколко часа на ден. През останалото време стоях свит над някоя книга или обикалях с колелото. Единствените вълшебни моменти бяха прекараните в магазинчето на дядо: той говореше с някой клиент, а аз ровех, ровех, заслепен от непрекъснати открития. Но така увеличавах самотата си и живеех само с фантазиите си.
	В Солара, където вече слизах сам до училището в селото и обикалях из нивите и лозята, бях свободен, пред мен се откриваше неизследвана територия. И имах толкова много приятели, с които обикаляхме. Искахме да си направим колиба, на всяка цена.


	Сега виждам целия си живот в ораториума*108, като на филм. Не вече на парчета, а в една подредена последователност.
	[*108 _Oratorium_ — Институция на католическата църква. В ораториума към енорийските църкви се събират деца и младежи, за да се обучават в различни знания, както и за да прекарват свободното си време в игри и забавления. В заниманията е включено освен това изучаване на вероучение и молитва в църквата.]
	Колибата не трябваше да е като къща, с покрив, стени и врата. Обикновено е дупка, вдлъбнатина, която може да се прикрие с клони и листа, така че да остане отворен само един процеп, от който да се държи под око околността. Прицелвахме се с колове и стреляхме като с картечници. Както в Джарабуб, там можеха да ни пленят само заради глада.
	Започнахме да ходим в ораториума, защото в дъното на футболното игрище, върху едно по-високо място до оградата, бяхме открили идеалното место за колиба. Можехме да стреляме по всичките двадесет и двама играчи, които се събираха за мача в неделя. В ораториума бяхме сравнително свободни, събираха ни само за урока по вероучение и за благословията, но през останалото време си правехме каквото си искахме. Там имаше една примитивна въртележка, няколко люлки, малък театър, където за първи път стъпих на сцена, в „Малкия партизанин“. Там се научих да владея сцената и години по-късно това умение щеше да ме направи незабравим в очите на Лила.
	Идваха и по-големи момчета и дори младежи — на нас ни изглеждаха много стари, — играеха на пинг-понг и на карти, без залози. Добричкият дон Конясо, директорът на ораториума, не искаше от тях да са твърдо вярващи, стигаше му да участват в шествията към града, на колела, дори с риска да ги застигне някоя бомбардировка, за да се опитат да атакуват Червената къща, най-прочутия бардак в провинцията.


	След 8 септември именно в ораториума за пръв път чух да се говори за партизаните. В началото това бяха младежи, които се опитваха само да се измъкнат от новия набор на Социалната република или от това да ги хванат германците и да ги изпратят на работа в Германия. После започнаха да ги наричат бунтовници, защото така ги наричаха в официалните съобщения. Едва след няколко месеца, когато разбрахме, че десетима от тях били разстреляни — и единият беше от Солара — и когато чухме по Радио Лондон, че им се изпращат специални съобщения, започнахме да ги наричаме партизани или патриоти, както те самите предпочитаха. Селото беше на страната на партизаните, защото всичките бяха момчета от тоя край, и когато се показваха, макар че вече всичките имаха партизански имена, Ричо, Саета, Барбаблу или Феручо, хората ги наричаха с имената, с които ги познаваха от по-рано. Много от тях бяха младежи, които бях виждал в ораториума да играят на карти, облечени в омачкани сака, а сега се появяваха с фуражки, с патрондаши през гърдите, с автомати, с по две гранати, закачени на колана, някои имаха дори пистолети в кобури. Бяха облечени с червени ризи или куртки от английската армия, или с панталони и гетри на кралски офицери. Бяха страхотни.
	Още през четиридесет и четвърта се бяха появили в Солара за бързи набези, в моменти, в които Черните бригади ги нямаше.
	Понякога слизаха и привържениците на Бадолио, със сини кърпи на врата, и се говореше, че те били за краля и че като се хвърляли в атака, викали „Савоя“. Понякога идваха гарибалдийците*, с червени кърпи на врата, и пееха песни срещу Бадолио и срещу краля, _свири вятърът, вие виелицата — обувките ни са пробити, но трябва да вървим — да завладеем червената пролет — където изгрява слънцето на бъдещето_**. Привържениците на Бадолио бяха по-добре въоръжени, разправяше се, че англичаните пращали помощи на тях, а не на другите, които били всичките комунисти. Гарибалдийците имаха автомати като на Черните бригади, взети след някоя схватка или изнесени след нападение над оръжейни складове, привържениците на Бадолио имаха английски карабини „Стен“, последен модел.
	[* _Понякога идваха гарибалдийците…_ — Бригадите „Гарибалди“, участващи в италианската Съпротива, са отряди от комунисти и се сражават под предводителството на Луиджи Лонго (1900–1980), който впоследствие става секретар на Италианската комунистическа партия. — Бел. NomaD.]
	[** _… свири вятърът, вие виелицата…_ — Италианската партизанска версия на съветската песни „Катюша“. — Бел. NomaD.]
	Карабините „Стен“ бяха по-леки от автоматите, бяха с кух приклад, като очертан с метална жица, и пълнителят им не беше отдолу, а отстрани. Веднъж ми дадоха да стрелям. Стреляха обикновено, за да се упражняват и за да се изфукат пред момичетата.
	Веднъж дойдоха фашистите от „Сан Марко“, пееха: „Сан Марко! Сан Марко! — голяма работа, ако умрем!“
	Казваха, че били свестни момчета от добри семейства и че може да са направили погрешен избор, но се държаха добре с хората и ухажваха жените възпитано.

	{img:loana_087_brigate_nere.jpg}

	Онези от Черните бригади пък бяха хора, пуснати от затворите и от поправителни домове (имаше и шестнадесетгодишни), и искаха единствено да вдъхват страх на всички. Но времената бяха тежки и трябваше да се отнасяме с недоверие и към фашистите от „Сан Марко“.
	Отивам на литургия в селото заедно с мама и с нея е госпожата от вилата на няколко километра от нашата. Все говори срещу арендатора си, който й крадял счетоводните документи. И понеже арендаторът бил червен, тя станала фашистка, поне в смисъл, че фашистите са срещу червените. Излизаме от църквата и двама офицери от „Сан Марко“ се заглеждат по госпожите, които не са първа младост, но още хващат окото, а пък и то се знае, войниците не подбират много. Приближават се и уж питат за нещо, защото не били оттука. Двете госпожи се държат любезно (какво толкова, две хубави момчета) и ги питат как се чувстват далеч от къщи. „Борим се, за да върнем на тази страна честта й, скъпи госпожи, честта, която някои предатели омърсиха“ отвръща единият от двамата. А съседката коментира:
	— Браво, точно така, не като онзи, за когото говоря.
	Единият от двамата се подсмихва странно и казва:
	— Бихме искали да знаем името и адреса на този господин.
	Мама пребледнява, после почервенява, но се справя добре:
	— О, знаете ли, лейтенант, моята приятелка говори за един тип от Асти, който идваше тука миналата година, а пък сега кой знае къде е, разправят, че го откарали в Германия.
	— Пада му се — усмихва се лейтенантът и не настоява повече. Вземат си довиждане. По пътя към къщи мама казва през стиснати зъби на тази нещастница, че в тия времена трябва да се внимава какво се говори, защото човек може да го разстрелят ей така, за нищо.


	Граньола. Той идваше в ораториума. Казваше, че името му се произнася Граньола, но другите му викаха Граньола*109, намекваха за градушката от удари. Той повтаряше, че е миролюбив човек, а приятелите му отговаряха:
	[*109 Градушка (ит.).]
	— Стига де, знаем те…
	Разправяше се шепнешком, че бил във връзка с гарибалдийските бригади в планината — дори бил голям началник, казваха някои, и за него било по-рисковано да живее в селото, отколкото в гората, защото ако някой ден го хванели, щели да го разстрелят, без да им мигне окото.
	Граньола беше играл с мен в „Малкия партизанин“ и оттогава бях станал негов любимец. Пожела да ме научи на една игра на карти. Ясно беше, че се чувства неудобно с другите големи и с часове си говореше с мен. Може би се дължеше на педагогическото му призвание, бил е учител. Или пък говореше такива невероятни неща, че ако ги кажеше на всички, щяха да го обявят за антихрист, и се доверяваше само на едно момче.
	Показваше ми нелегални листовки, които се предаваха от ръка на ръка. Не ми ги даваше, защото, казваше, ако хванели някого с такива листовки, го разстрелвали. Така научих за разстрелите в рововете до Ардеатина, в Рим.
	— За да не се случват повече такива неща — казваше ми, — нашите другари са горе, в планините. А германците, _капут!_

	{img:loana_088_vestnici.png}

	Разказваше ми как тайнствените партизани, които се проявяваха чрез тези листовки, съществували преди фашизмът да дойде на власт и оцелели в нелегалност, в чужбина, с големите им шефове, които били честни зидари, и понякога копоите на Дучето ги откривали и ги пребивали с тояги.
	Граньола бил преподавал в не знам какво си трудово училище и всяка сутрин ходел с колелото и се връщал в късния следобед. После се наложило да прекъсне, някои казваха, че го направил, защото вече се бил посветил напълно на партизаните, други разправяха шепнешком, че не можел да продължи, защото бил охтичав. Граньола наистина имаше вид на болен от туберкулоза, пепеляво лице с две болезнено червени петна, хлътнали бузи, непрекъсната кашлица. Зъбите му бяха развалени, накуцваше и имаше леко загатната гърбица, или по-точно гърбът му беше изкривен, ключиците му бяха изпъкнали, а яката на сакото му зееше, затова изглеждаше като закачен в дрехите си. В театъра му даваха винаги ролите на лошия, или на куция пазач на някоя тайнствена вила.
	Бил много учен, така казваха всички, много пъти го канили да преподава в университета, но той отказвал заради учениците си. „Глупости — обясни ми той после. — Ямбин, аз съм преподавал само в училища за бедни, като заместник, защото заради тази мръсна война дори не се дипломирах. На двадесет години ме изпратиха да строша гръбнака на Гърция, раниха ме в коляното и карай, не се вижда много, но в оная кал хванах лоша болест и оттогава все плюя кръв. Ако ми падне в ръцете Крапоне*110, няма да го убия, защото, за съжаление, съм страхливец, но така ще го наритам по задника, че да му спукам бъбреците, за малкото време, дето му остава да живее, предател мръсен.“
	[*110 Прякор на Мусолини, букв. „дебела глава“.]
	Бях го попитал защо идва в ораториума, след като всички казват, че е атеист. Беше ми отговорил, че идва, защото това е единственото място, където може да види хора. А и не бил атеист, а анархист. Тогава не знаех какво са анархистите и той ми обясни, че са хора, които искат свобода, без господари, без крал, без държава и без свещеници. „Без държава най-вече, не като комунистите, които в Русия имат държава, дето им казва дори кога да ходят в клозета“.
	Разказваше ми за Гаетано Бреши, който, за да накаже крал Умберто, който беше дал заповед да пребият работниците от Милано, след като хвърлил ези-тура, тръгнал от Америка, където можел да си живее спокойно, без билет за връщане и отишъл да убие краля. После го убили в затвора и казали, че се бил обесил заради угризенията си. Но анархистът никога нямал угризения заради това, което прави в името на народа. Разказваше ми за кротки анархисти, които били принудени да емигрират от страна в страна, преследвани от всички полиции. Пеели: „Сбогом, красив Лугано“.
	После пак започваше да ми говори против комунистите, които били избили анархистите в Каталуния. Попитах го защо, след като е против комунистите, е с гарибалдийците, които са комунисти. Отговори ми, че първо, не всички гарибалдийци са комунисти и че сред тях има социалисти и дори анархисти, и второ, че в този момент врагът е нацифашизмът и че в такива случаи не бива много да се придиря. „Най-напред се побеждава заедно, а сметките се уреждат след това“.
	После добави, че ходи в ораториума, защото е нещо хубаво. Свещениците били лоша пасмина, но били като гарибалдийците, и сред тях имало добри хора. „Особено в тия времена, когато момчетата могат да попаднат кой знае къде, до миналата година ги учеха на книга и на пушка. В ораториума поне няма да ги оставят да пропаднат и ги учат да са честни, макар че прекалено много говорят за чекиите, ама нищо, вие и бездруго си ги биете и най-много след това да се изповядате. Така че идвам в ораториума и помагам на дон Конясо да организира децата да играят. Когато се ходи на литургия, си стоя тихо в дъното на църквата, защото Иисус Христос аз го уважавам, макар че Бог не го уважавам“.
	Една неделя, когато в ораториума бяхме само няколко души, му разказах за моите марки и той ми каза, че едно време и той събирал марки, но като се върнал от войната, вече нямал желание и зарязал всичко. Останали му двайсетина марки и щял да ми ги подари всичките.
	Отидох у тях и находката беше страхотна, защото имаше две марки от островите Фиджи, които толкова бях искал, знаех ги от „Yvert e Tellier“.
	— Имаш и „Yvert e Tellier“? — попита той с възхищение.
	— Да, но е стар…
	— Те са най-хубавите.
	Островите Фиджи. Ето защо ме бяха омагьосали толкова тези две марки от Солара. След като Граньола ми ги беше подарил, ги бях занесъл вкъщи, за да ги сложа на нов лист в албума си. Беше зимна вечер, татко беше пристигнал предишния ден, но следобед вече беше заминал за града.

	{img:loana_089_marki.jpg}

	Бях в кухнята на голямото крило, единственото отоплено място в къщата. Светлината беше слаба. Не защото в Солара се грижеха кой знае колко да затъмняват (кой щеше да дойде да бомбардира тука), а защото крушката беше засенчена от един абажур, от който висяха едни висулки като нанизи перли, готови за подарък за диваците от островите Фиджи.
	Аз седях до масата, наведен над моята колекция, мама кърпеше нещо, сестра ми си играеше в ъгъла. Радиото беше пуснато. Току-що бе свършила „миланската“ версия на „Какво става в семейство Роси“, пропагандна програма на Републиката на Сало, в която членовете на едно семейство спореха за политика и естествено стигаха до заключението, че съюзниците са нашите врагове, партизаните са разбойници, неявили се на военна служба, а Северът ще защитава честта на Италия рамо до рамо с германските бойни другари. Но през вечер пускаха „римската“ версия, където Роси бяха едно друго семейство, със същото име, живееха в Рим, вече окупиран от съюзниците, и изведнъж проумяваха колко е било по-добре, когато е било по-зле, и завиждаха на сънародниците си от Северна Италия, останали свободни под знамената на Оста. От това как мама клатеше глава, се виждаше, че не вярва на тия работи, но програмата беше направена приятно. Или се слушаше това, или се гасеше радиото.
	След това обаче (и идваше и дядо, който дотогава беше издържал в кабинета си с едно мангалче до краката) можеше да се хване Радио Лондон.
	Започваше с поредица барабанни удари, почти като Петата симфония на Бетховен, после се чуваше сладкото „Добър вечер“ на полковник Стивънс, с акцента на Лаурел и Харди*. Другият глас, с който бяхме свикнали заради радиото на режима, беше на Марио Апелиус, който завършваше окуражителните си слова за победата в борбата с „Бог да прокълне трижди англичаните!“ Стивънс не проклинаше трижди италианците, дори ги приканваше да се радват заедно с него на победите над Оста, за които ни разказваше вечер след вечер, с тона на човек, който иска да каже: „Виждате ли какво ви докара до главата вашият Дуче“.
	[* _Стан Лоръл_ (сценичен псевдоним на Артър Стенли Джеферсън, 1890–1965, популярен в навремето в България с произношението Лаурел) и _Оливър Харди_ (1892–1957) — американски киноактьори, участващи заедно от 1927 г. до 50-те години на XX в., един от най-популярните комедийни дуети в историята на киното. — Бел. NomaD.]
	Но хрониките му не говореха само за сраженията на фронта. Описваха живота ни, говореха за хората като нас, залепени всяка нощ за радиото, за да чуят Гласа на Лондон, които преодоляваха страховете си, че може да има някой доносник, който да ги прати в затвора. Разказваше това, което се случваше на слушателите му, и ние му вярвахме, защото описваше точно това, което правехме ние, аптекарят зад ъгъла и дори — казваше Стивънс — старшината на карабинерите, който знае всичко и хитро си трае. Така казваше, и след като не лъжеше за това, можехме да му вярваме и за другото. Знаехме всички, дори ние, децата, че и неговото е пропаганда, но ни привличаше тази пропаганда, правена на тих глас, без героични фрази и призиви към смърт. Полковник Стивънс правеше думите, с които ни заливаха всеки ден, да изглеждат прекалени.
	Не знам защо, но този господин — който беше само глас — го виждах като Мандрейк: елегантен, с фрак, с подрязани мустачки, само малко по-прошарени от мустачките на чародея, способен да превърне всеки пистолет в банан.
	След като полковникът свършеше, започваха специалните съобщения за партизанските бригади, загадъчни и призоваващи като заклинания: „Съобщения за Франки, Щастливеца не е щастлив, Дъждът спря, Брадата ми е руса, Джакомоме целува Мохамед, Слънцето изгрява в…“
	Виждам се, докато продължавам да се възхищавам на марките от островите Фиджи, но неочаквано, между десет и единадесет, в небето се чува бръмчене, угасяме лампите и тичаме на прозореца да чакаме да мине Пипето. Чуваме го всяка нощ, горе-долу по едно и също време, или пък вече така искаше легендата. Някои казваха, че е английски разузнавач, други, че е американски самолет, който отива да хвърли пакети с храна и оръжие за партизаните в планината и може би не много далеч от нас, по билата на Ланге.
	Нощта е без звезди и без луна, в равнината не се виждат светлини, не се виждат и очертанията на хълмовете, а над нас лети Пипето. Никой никога не го е виждал: той е само шум в нощта.
	Пипето прелетя и тази вечер всичко мина както обикновено, и се връщаме към последните песни по радиото. Може би тази нощ бомбардират Милано, преследват хората, за които работи Пипето, с кучета вълча порода, но радиото, с гласа на разгонения саксофон, пее: _„Горе, в Капокабана, в Капокабана жената е царица, жената е владетелка“_ и човек си представя някоя сластна звезда (може би съм виждал снимката й в „Новела“). Слиза с грациозни извивки по една бяла стълба със стъпала, които се осветяват, щом ги докосне с крак, заобиколена от младежи в бели фракове, които свалят цилиндрите си и падат на колене, изпълнени с обожание при нейното минаване. С Капокабана (не беше Копакабана, а точно Капокабана) чувствеността ми изпраща послание, точно толкова екзотично, колкото и посланието на марките ми.
	После завършват предаването с различни тържествени и победни химни. Но радиото не бива да се гаси веднага и мама знае. След като се създаде впечатлението, че радиото е млъкнало до утре, се чува един покъртителен глас, който пее:
P>
	Ще се върнеш
	при мен
	защото на небето е написано, че
	ще се върнеш.
	Ще се върнеш,
	ти знаеш,
	че аз съм толкова силен, защото
	вярвам в теб.
P$
	Чух отново тази песен в Солара, но беше любовна песен и гласеше: _Ще се върнеш при мен — защото ти си единствената мечта — на моето сърце. — Ще се върнеш — ти защото — без твоите сластни целувки — то няма да оживее._ Значи песента, която слушах онези вечери, е била версия от времето на войната и сигурно е звучала в сърцата на много хора като обещание или призив към някого далеч, който може би в този момент е замръзвал в степта или е бил изправен на разстрел. Кой пускаше песента в този нощен час? Някой тъжен служител, преди да затвори студиото, откъдето предават, или някой, изпълняващ заповед отгоре? Не знаехме, но този глас ни придружаваше до прегръдките на съня.
	Почти единадесет е, затварям албума с марките, отиваме да спим. Мама е приготвила тухлата, една истинска тухла, сложена във фурната, докато се нагорещи така, че да не може да се пипне с ръка; увива се в парче вълнен плат и се слага под завивките, за да стопли леглото. Приятно е да допреш краката си до нея, за да се успокои сърбежът по измръзналите места, които в онези години (студ, авитаминоза, хормонални бури) подуваха пръстите и понякога се превръщаха в болезнени рани.
	Куче вие в някой чифлик в долината.


	С Граньола говорехме за всичко. Разказвах му какво чета и той спореше разпалено: „Верн — казваше — е по-добър от Салгари, защото е учен. По-истински е Сайръс Смит, като прави нитроглицерин, от тоя Сандокан, дето си раздира гърдите със собствените си нокти само защото си е загубил главата по една глупачка на петнадесет години“.
	— Не ти харесва Сандокан? — попитах го.
	— Според мен е малко фашист.
	Казах му, че съм чел „Сърце“ на Едмондо де Амичис, а той ми каза да го хвърля, защото Де Амичис бил фашист.
	— Ти даваш ли си сметка — казваше, — всичките са срещу горкия Франти, който е от нещастно семейство, а се разчекват, за да се харесат на тоя фашист учителя. И за какво ти разказват? За добрия Гароне, дето е подмазвач, за малкия ломбардски часовой, който умира, защото оня тъпак, кралският офицер, праща едно дете да гледа дали идва неприятелят, за барабанчика от Сардиния, дето на неговата възраст го пращат да разнася заповеди сред огъня на сражението, и после тоя гаден полковник, след като нещастното дете е изгубило единия си крак, се хвърля отгоре му, с разперени ръце, за да го целуне три пъти по сърцето, такива неща не се правят с някого, който току-що е бил ранен, и дори и полковникът от кралската пиемонтска войска би трябвало да има малко ум в главата. Или пък за бащата на Корети, който подава на сина си ръка, още гореща от милувката на оня касапин краля. До стената! До стената! Тия като Де Амичис разчистиха пътя на фашизма.
	Обясняваше ми кои са били Сократ и Джордано Бруно. И Бакунин — за него не разбирах добре кой е бил и какво е казал. Разказваше ми за Кампанела, Сарпи, Галилей, които били вкарани в затвора и измъчвани от поповете, защото искали да разпространяват принципите на науката, и на някои им се наложило да си прережат гърлото, като Ардиго*, защото господарите му и Ватиканът му готвели бесилка.
	[* _Роберто Ардиго_ (1828–1921) — италиански философ позитивист, педагог. — Бел. NomaD.]
	Тъй като в „Най-новата енциклопедия Мелци“ бях прочел името Хегел (Проч. фил. От школата на пантеистите), го попитах кой е.
	— Хегел не е бил пантеист и твоят Мелци е неграмотник. Пантеист е бил Джордано Бруно. Пантеистите твърдят, че Бог е навсякъде, и в оная цвъкаща муха, дето я виждаш ей там. Голямо удовлетворение, да си навсякъде значи да си никъде. Добре, за Хегел не Бог, а Държавата е трябвало да бъде навсякъде, значи е фашист.
	— Но не е ли живял преди повече от сто години?
	— И какво от това? И Жана д’Арк е чиста проба фашистка. Фашистите са съществували винаги. Още от времето на… още от времето на Бог. Вземи Бог. И той е фашист.
	— Но ти не си ли атеист, те казват, че няма Бог?
	— Кой ти е казал това, дон Конясо ли, дето не разбира от нищо? Аз вярвам, че Бог съществува, за съжаление. Само че е фашист.
	— И защо Бог е фашист?
	— Слушай, ти си много малък, за да мога да водя с тебе разговори по теология. Да тръгнем от това, което знаеш. Кажи ми десетте божи заповеди, бездруго в ораториума ви карат да ги учите наизуст.
	Казах му ги.
	— Добре — казваше той, — сега внимавай. Сред тези десет заповеди има четири, внимавай, не повече от четири, които съветват да правиш добри неща — макар че и те, но… нищо, после ще видим. Не убивай, не кради, не лъжесвидетелствай и не пожелавай жената на ближния си. Тази последната е заповед за мъже, които знаят какво е чест, от една страна, гледай да не правиш рогоносци приятелите си и от друга, гледай да запазиш семейството си, и това ми харесва, анархията иска да премахне и семейството, но не може всичко наведнъж. Колкото до другите три, съгласен съм, но то е най-малкото, което ти диктува здравият смисъл. Макар че не трябва да им вярваш напълно, всички лъжем, може би за добро, докато да се убива не, не бива да се прави, никога.
	— Дори когато кралят те праща на война ли?
	— Точно това е въпросът. Поповете ти казват, че ако кралят те прати на война, можеш, даже трябва да убиваш. Защото отговорността си е на краля. Така се оправдава войната, която е лошо нещо, особено ако на война те прати тъпакът Крапоне. Имай предвид, че заповедите не казват, че можеш да убиваш по време на война. Казват не убивай и толкова, точка. Ама после…
	— После?
	— Да видим другите заповеди. Аз съм Господ, Бог твой. Това не е заповед, иначе трябваше да са единадесет. Това е прологът. Но е лъжовен пролог. Опитай се да разбереш: на Мойсей му се явява някой си, между другото даже не му се явява, чува глас и кой знае откъде идва, и после Мойсей тръгва и разправя на своите хора, че трябва да се подчиняват на заповедите, защото идват от Бог. Ама кой казва, че идват от Бог? Оня глас: „Аз съм Господ, Бог твой“. Ами ако не е бил той? Представи си, че те спра и ти кажа, че съм карабинер, облечен цивилно, и че трябва да ми дадеш десет лири глоба, защото по тази улица не може да се минава. Ти, ако си хитър, ще ми кажеш: а откъде да знам, че си карабинер, може да си някой, който си изкарва хляба, като преебава хората. Покажи ми документите си. А пък Бог доказва на Мойсей, че е Бог, защото му го казва, и толкоз. Всичко започва с едно лъжесвидетелство.
	— Ти мислиш, че не Бог е дал заповедите на Мойсей ли?
	— Не, вярвам, че е бил именно Бог. Казвам само, че е използвал измама. Винаги е правил така: трябва да вярваш в Библията, защото е вдъхновена от Бог, но кой ти е казал, че е вдъхновена от Бог? Библията. Разбираш ли каква е работата? Но давай нататък. Първата заповед казва да няма други богове освен Него. Така този господин ти забранява да мислиш, знам ли, за Аллах, за Буда, а защо не и за Венера — която, да си кажем право, да имаш за богиня такова парче съвсем не би било зле. Но значи също така, че не бива да вярваш във философията, в науката и да допускаш в главата си мисълта, че човекът произлиза от маймуната. Само той, и толкова. Сега внимавай, защото всичките други заповеди са фашистки, измислени са, за да те задължат да приемеш обществото такова, каквото е. Трябва да тачиш празниците… Какво ще кажеш?
	— Ами заповядва да се ходи на литургия в неделя. Какво лошо има?
	— Това ти го разправя дон Конясо, който като всички попове изобщо не е отварял библията. Събуди се! За едно първобитно племе като онова, дето го е разхождал Мойсей, означава, че трябва да спазваш ритуалите, а ритуалите служат, за да оскотее народът, от човешките жертвоприношения до сборищата на тъпия Дуче на площад Венеция. И по-нататък? Почитай баща си и майка си. Мълчи, не ми казвай, че е правилно да се подчиняваш на родителите си, това е добре за децата, те трябва да бъдат учени. Почитай баща си и майка си значи уважавай идеите на старите, не искай да променяш начина на живот на племето. Разбра ли? Не режи главата на царя, както заповядва Бог — чакай, извинявай, както всъщност трябва да се направи, ако имаш ум в главата, особено с крал като нашето джудже Савоя, което предаде войската си и изпрати на смърт офицерите си! И тогава разбираш, че дори не кради не е невинната заповед, каквато изглежда, защото ти заповядва да не пипаш частната собственост, притежание на онези, които са забогатели, като са крали от теб. Какво значи не прелюбодействай? Разните дон Конясовци искат да те накарат да повярваш, че тази заповед съществува само за да ти забрани да си пипаш оная работа, дето се клати между краката ти, обаче да занимаваш скрижалите на закона с няколко чекии ми изглежда просто губене на време. Какво да правя аз, дето съм пропаднал човек, горката ми майка не ме е родила красавец, на всичкото отгоре съм куц и жена не съм пипал никога! И иска да ми отнеме и това облекчение?
	По онова време знаех как се раждат децата, но мисля, че не бях твърде наясно за нещото, което се случва преди това. За чекии и други пипания бях чувал да говорят другарите ми, но не смеех да се задълбочавам в тези разговори. Но не исках да се изложа пред Граньола. Съгласявах се мълчаливо и разкаяно.
	— Бог е можел да каже можеш да се чукаш, но само за да правиш деца, най-вече защото тогава на света е имало много малко хора. Но десетте заповеди не го казват: от една страна, не бива да пожелаваш жената на ближния, а от друга, не бива да прелюбодействаш. Въобще, кога да се чукаш? Но как така, трябва да направиш закон, който да е добър за целия свят, римляните, които не са били Бог, като са създали законите си, са били нещо, което е добро и днес, а Господ ти хвърля отгоре десет заповеди, а пък не ти казва най-важните неща. Ти ще ми кажеш: да, но заповедта за прелюбодейството забранява чукането извън брака. Сигурен ли си, че е наистина така? Какво е било нечисто за евреите? Те са имали изключително строги правила, например било им е забранено да ядат свинско, не им е било разрешено да ядат животни, ако не са убити по определен начин, казвали са ми, че не бивало да ядат и риба. Тогава нечисто е всичко, което законът забранява. И кое е то? Всичко, което властта е определила като нечисто. Какво да говорим, според Дучето е нечисто да се говори лошо за фашизма — иначе те интернират. Нечисто е да си ерген и плащаш ергенски данък. Нечисто е да развяваш червеното знаме. И така нататък, и така нататък, и така нататък. А сега да дойдем на последната заповед, не пожелавай нищо, което е на ближния ти. Ти питал ли си се някога за какво е тази заповед, след като вече има не кради? Ако пожелаеш да имаш колело като на приятеля си, сторил ли си грях? Не, ако не му го откраднеш. Дон Конясо ти казва, че тази заповед забранява завистта, която със сигурност е лошо нещо. Но има лоша завист, като тази: ако приятелят ти има колело, а ти нямаш и ти се иска той да си счупи врата по нанадолнището, и има и добра завист, като тази: искаш и ти да имаш такова колело и започваш да работиш като луд, за да можеш да си купиш и ти, може и на старо, и тази добра завист движи света напред. А после има и друга завист, завистта на справедливостта, това, че не можеш да се примириш, че някой има всичко, а други хора умират от глад. И ако усетиш тази хубава завист, която е социалистическата завист, се хващаш на работа, за да създадеш свят, в който богатствата да са по-добре разпределени. И именно това ти забранява заповедта: не пожелавай повече от това, което имаш, уважавай реда на собствеността. На тоя свят има хора, които имат две ниви с жито само защото са ги наследили, и други, които ги копаят за един залък хляб, и тоя, дето копае, не трябва да пожелава нивата на господаря си, иначе държавата ще пропадне, и ето ти революция. Десетата заповед забранява революцията. И така, мойто момче, не убивай и не кради от бедни като теб, но пожелай нещата, които другите са взели от теб. Това е слънцето на бъдещето и затова другарите ни са в гората, за да очистят Дучето, който дойде на власт, платен от едрите земевладелци, а фрицовете на Хитлер искат да завладеят света, за да дадат възможност на Круп, оня, дето прави ей толкова дълги Берти, да продаде повече топове. Ама ти какво ли разбираш от тези работи, ти, дето са те отгледали, като са те карали да учиш наизуст кълна се, че ще спазвам заповедите на Дучето?
	— Не, аз разбирам, макар и не всичко.
	— Дано!

	{img:loana_090_ducheto.png}

	Онази нощ сънувах Дучето.


	Един ден отидохме в хълмовете. Мислех, че Граньола ще ми говори за красотите на природата, като един друг път, но той ми показваше само мъртви неща, изсъхнало кравешко лайно, над което бръмчаха мухи, една процесия от нощни пеперуди, които отиваха да убият някое дърво с ларвите си, покарали картофи, които бяха вече за изхвърляне, трупа на някакво животно, захвърлено в един ров, и не можеше да се разбере дали е белка, или заек, защото беше вече почти напълно разложено. И пушеше цигари „Милит“ една след друга, точно за охтиката, казваше, дезинфекцира ти дробовете.
	— Виждаш ли, момчето ми, злото владее света. Даже Злото с главна буква. И не говоря само за злото на някого, който убива себеподобния си, за да му открадне и последната пара, или за злото на СС, които бесят другарите ни. Казвам Злото само по себе си, това, заради което дробовете ми изгниха, реколтата може да не стане, една градушка може да докара до мизерия собственика на някое малко лозе, което му е всичко, което има. Питал ли си се някога защо съществува Злото на света, преди всичко смъртта, хората толкова обичат да живеят, а един ден, богати и бедни, смъртта ги отнася, дори и деца. Чувал ли си да се говори някога за смъртта на Вселената? Аз, понеже чета, зная: вселената, казвам всичко — звездите, Слънцето, Млечният път — е като електрическа батерия, която кара, кара, но междувременно се изчерпва и един ден ще свърши. Злото на злините е, че самата вселена е осъдена на смърт. Откакто се е родила, така да се каже. И хубав ли е тоя свят, в който съществува Злото? Нямаше ли да е по-добре свят без Зло?
	— Е, да — казвам аз философски.
	— Разбира се, някои казват, че светът се е появил по погрешка, светът е болест на вселената, която бездруго не била добре, а в един прекрасен ден й пониква и този оток, Слънчевата система, и ние с него. Но звездите, Млечният път и Слънцето не знаят, че трябва да умрат, и затова не им пука. А от болестта на вселената сме се родили ние и за наше нещастие сме големи умници и сме разбрали, че трябва да се мре. Така не само сме жертви на Злото, ами и го знаем. Голям майтап!
	— Но че света не го е създал никой, това го разправят атеистите, а ти казваш, че не си атеист…
	— Не съм, защото не мога да повярвам, че всичките тези неща, които виждаме около нас, и светът, в който растат дървета и плодове, и Слънчевата система, и нашият мозък са се родили ей така, случайно. Твърде добре са направени. И значи трябва да е имало съзидателен ум. Бог.
	— Ами тогава?
	— Ами тогава как ще помириш Бог със Злото?
	— Ами… не знам, трябва да помисля… не мога да кажа така изведнъж…
	— Е, да, трябва да помисля, казва той, все едно че от векове не е имало умни глави, дето са мислили…
	— И докъде са стигнали?
	— До под кривата круша. Злото, казват те, е внесено в света от разбунтувалите се ангели. И как така? Бог вижда и предвижда всичко, а пък не е знаел, че непокорните ангели ще се разбунтуват ли? Защо ги е създал, след като е знаел, че ще се разбунтуват? Все едно някой, дето прави автомобилни гуми, да ги направи така, че да гръмнат след два километра. Значи е глупак. Ама не, той ангелите ги е създал, после е бил предоволен, гледай какъв майстор съм, знам да правя и ангели… После почакал да се разбунтуват (кой знае как са му текли лигите, докато е чакал да стъпят накриво) и ги натикал в ада. Но тогава е подлец. Други философи пък измислили друго: Злото не съществува извън Бог, той го носи вътре в себе си като болест и прекарва вечността в мислене как да се освободи от него. Горкият, може и така да е. Но ето, аз знам, че съм болен от туберкулоза, никога няма да създам деца, за да не създавам нещастие, защото туберкулозата се предава от бащата на детето. И Бог, който знае, че има тази болест, да вземе да ти спретне един свят, който, както и да го въртиш, все Злото ще го владее. Това е чиста лошотия. И още, някой от нас може да създаде дете, без да иска, защото някоя вечер се е отпуснал и не е нахлузил качулката, а Бог света го е създал точно защото е искал.
	— Ами ако се е изпуснал, както човек може да се изпусне и да се напишка?
	— Ти си мислиш, че казваш нещо смешно, но точно това са си го мислили други големи мозъци. Бог света го е изпуснал така, както ние се изпускаме, като ни се пишка. Светът е резултат от невъзможността му да устиска, като някой, дето му е увеличена простатата.
	— Какво е простата?
	— Няма значение, все едно че съм ти дал друг пример. Но виж какво, както и да го гледаме — дали се е изпуснал, дали не е устискал, дали всичко това е резултат от Злото, което носи със себе си — това е единственият начин Бог да бъде извинен. Ние сме затънали в лайна до гуша, но и той не е по-добре от нас. Ама тогава всичките хубави неща, дето ви ги разправят в ораториума за Бог, който е Добро, и че е съвършено същество, творец на небето и на земята, са празни приказки. Той е създателят на небето и на земята именно защото е абсолютно несъвършен. И така е направил звездите, като батерия, която не се зарежда.
	— Чакай малко, Бог може да е построил свят, вътре в който ние трябва да умрем, но го е направил, за да ни подложи на изпитание и да ни помогне да идем в рая и значи да получим вечно щастие.
	— Или да се наслаждаваме на ада.
	— Онези, които отстъпват пред съблазните на дявола.
	— Ти говориш като теолог, а те всичките са недобросъвестни. Те казват като тебе, че Злото съществува, но че Бог ни е подарил най-хубавото нещо на света — нашата свободна воля. Ние можем да правим свободно това, което ни заповядва Бог, или това, което ни подсказва дяволът, и ако после отидем в ада, то е защото не сме създадени като роби, а като свободни хора, само че сме използвали зле свободата си и значи ние сме си криви.
	— Точно така.
	— Точно така ли? А кой ти е казал, че свободата е подарък? Не обърквай нещата. Нашите другари в планината се борят за свобода, но това е свобода срещу онези, които искаха да ни превърнат в машини. Свободата е нещо хубаво между двама души, ти нямаш право да ме караш да правя и да мисля това, което искаш ти. Освен това нашите другари бяха свободни да решат дали да идат в планината, или да се скрият някъде. А свободата, която ми е дал Бог, каква свобода е? Свободата да ида или в рая, или в ада, без друга възможност. Ти се раждаш и си принуден да играеш тази игра, и ако я изгубиш, страдаш цял живот. А ако не искам да играя тая игра? Дучето, който освен толкова лоши неща все трябва да е направил и нещо хубаво, забрани хазартните игри, защото хората се съблазнявали и после се разорявали. И няма смисъл да се казва, че човек е свободен да отиде или да не отиде там. По-добре хората да не се вкарват в изкушение. А Бог ни е създал свободни и безкрайно слаби, изложени на съблазните. Подарък ли е това? Все едно аз да те блъсна в ей оная пропаст и да ти кажа бъди спокоен, ти имаш свободата да се хванеш за някой храст и да се изкачиш обратно, или пък да се търкаляш надолу, докато не станеш на кайма. Ти можеш да ми кажеш: но защо ме блъсна, толкова ми беше хубаво тука. А аз да ти отговоря: за да видя дали ще се справиш. Хубава шега. Ти не си искал да видиш дали ще се справиш, стигало ти е да не паднеш.
	— Объркваш ме. Каква е твоята идея всъщност?
	— Проста е, само че никой не е помислил за това. Бог е лош. Защо поповете ти разправят, че е добър? Защото ни е създал. Но именно това е доказателството, че е лош. Бог не изпитва Злото, както когато нас ни боли глава. Бог е Злото. Може би, като знаем, че е вечен, не е бил лош преди милиарди години. Станал е лош като онези деца, на които през лятото им е скучно и започват да късат крилата на мухите, за да мине времето. Всъщност ако приемеш, че Бог е лош, целият проблем със Злото става изключително ясен.
	— Всичките ли са лоши тогава, и Иисус ли?
	— А, не! Иисус е единственото доказателство, че поне ние, хората, можем да бъдем добри. И да ти кажа право, не съм сигурен, че е Божи син, защото не мога да разбера как може да се е родил толкова добър човек от толкова лош баща. Не съм сигурен и дали Иисус е съществувал наистина. Може би сме си го измислили ние, но точно това е чудото, че ни е дошло наум нещо толкова хубаво. А може и да е съществувал, бил е най-добрият от нас и е казвал, че е Божи син, за да ни убеди, че Бог е добър. Но ако четеш добре Евангелието, ще забележиш, че накрая и той разбира, че Бог е лош: обзема го страх и моли да го отмине горчивата чаша, ама ядец, Бог не го послушва; вика на кръста Боже мой, Боже мой, защо си ме оставил и ядец, Бог се обръща на другата страна. Обаче Иисус ни е показал какво може да направи човек, за да поправи лошотията на Бог. Щом като Бог е лош, да се опитаме да бъдем добри ние, да си прощаваме, да не си причиняваме зло, да лекуваме болните и да не отмъщаваме за обидите. Да си помагаме помежду си, след като той не ни помага. Разбираш ли колко е била велика идеята на Иисус? И кой знае колко се е ядосал Господ. Иисус е бил единственият истински неприятел на Господ, не ти трябва дявол, Иисус е единственият приятел на нас, нещастниците.
	— Да не би да си еретик, като онези, дето са ги изгаряли…
	— Аз съм единственият, който е проумял истината, само че, за да не ме изгорят, не мога да тръгна да я разправям наляво и надясно и я разказах само на теб. Закълни се, че няма да казваш на никого.
	— Кълна се. — И кръстосах пръстите си пред устата. — Ей на, кръст!


	Бях забелязал, че Граньола винаги носи под ризата си една дълга кожена торбичка, закачена на врата.
	— Какво е това, Граньола?
	— Скалпел.
	— Да не си учил за лекар?
	— Учех философия. Скалпела ми го подари докторът на моя полк в Гърция, преди да умре. „На мен не ми трябва вече — каза ми, — корема ми го отвори гранатата. Май ми трябва повече една от онези кутийки, дето ги имат жените, с игла и конец. Но тази дупка няма как да се зашие. Вземи скалпела за спомен от мен“. И аз оттогава си го нося.
	— Защо?
	— Защото съм страхливец. С това, което правя и което знам, ако СС или Черните бригади ме пипнат, ще ме измъчват. Ако ме подложат на мъчения, ще проговоря, защото се страхувам от болката. И ще изпратя на смърт другарите си. Така че ако ме хванат, ще си прережа гърлото със скалпела. Не боли, става за секунда. Така ще мина всички: фашистите, които няма да научат нищо, поповете, защото ще се самоубия, а това е грях, и Бог, защото ще умра, когато искам, а не когато той реши. Както ви харесва!


	Разговорите с Граньола ме натъжаваха. Не защото бях сигурен, че са лоши, а защото се страхувах, че са добри. Изкушавах се да поговоря с дядо, но не знаех как ще погледне на тая работа. Може би той и Граньола нямаше да се разберат, макар и двамата да бяха антифашисти. Дядо беше разрешил своя въпрос с Мерло и с Дучето по весел начин. Дядо беше спасил четирите момчета в параклиса, беше се подиграл на Черните бригади, и толкова. Не ходеше на църква, но това не значеше, че е атеист, иначе нямаше да подрежда яслата на Коледа. Ако вярваше в Бог, това беше весел Бог, който сигурно се е посмял добре, като е гледал как Мерло се мъчи да си изповръща душата — дядо беше спестил на Бог усилието да праща Мерло в ада, със сигурност с всичкото това очистително го е пратил само в чистилището, за да му даде възможност да се поизмие в катрана. А Граньола живееше в един свят, направен тъжен от лошия Бог, и го бях виждал да се усмихва с известна нежност само като ми разправяше за Сократ и за Иисус. А те двамата, беше ми казал, са били убити, и аз не разбирах какво толкова смешно има.
	И все пак не беше лош, обичаше хората, които бяха около него. Сърдеше се само на Бог и това сигурно беше много тежко, все едно да замеряш с камъни носорог, той дори не усеща и продължава да върши носорожките си работи, а ти почервеняваш от яд и може да получиш удар.


	Кога започнах Голямата игра* с приятелите си? В един свят, в който всеки стреляше срещу всеки, имахме нужда от враг. И избрахме онези от Сан Мартино, селото на върха над Дола.
	[* _Голямата игра_ — термин, с който се назовава съперничеството между Великобритания и Русия за господство в Централна Азия в продължение на целия XIX в. В широка употреба е въведен от Ръдиард Киплинг (1865–1936) в романа „Ким“ (1901), където Голямата игра също така става синоним и на опасните приключения, за които мечтае всяко момче. — Бел. NomaD.]
	Долът беше още по-страшен, отколкото го беше описала Амалия. Там наистина човек не можеше да се изкачи, да не говорим за слизане, защото на всяка крачка се стъпваше накриво. Където нямаше къпинаци, земята се ронеше, виждаш гъсталак или някоя къпина и точно в средата дупка, мислиш, че си хванал пътеката, а то се оказва сипей, след десет крачки започваш да се хлъзгаш, пропадаш през ръба и падаш поне двадесет метра. И да стигнеш жив до долу, без да си счупиш врата, трънаците ще ти извадят очите. А разправяха, че имало и змии.
	Ония от Сан Мартино умираха от страх, като чуеха за Дола и заради магесниците, а хора, дето си бяха сложили в селото свети Антонино, една мумия, сякаш току-що излязла от гроба, та можеше да пресече и млякото на кърмачките, вярваха в магесници. Те бяха идеалните неприятели, защото за нас до един бяха фашисти. В действителност не беше така, само че двама братя от селото бяха отишли в Черните бригади, а двамата им по-малки братя, главатарите на тамошната банда, си бяха останали вкъщи. Но хората бяха привързани към синовете си, изпратени на война, и в Солара се шушукаше, че на ония от Сан Мартино не бива да им се има доверие.
	Фашисти или не, ние казвахме, че момчетата от Сан Мартино са зли като кучета. Работата е там, че ако живееш на място като Сан Мартино, трябва всеки ден да измисляш по нещо, за да се чувстваш жив. За да ходят на училище, те трябваше да слизат в Солара, а ние ги гледахме накриво, все едно че бяха цигани. Много от нас си носеха ядене, хляб и мармалад, а те най-много по някоя червива ябълка. Въобще трябваше да направят нещо и много пъти ни бяха пребивали с камъни, докато стояхме на вратата на ораториума. Трябваше да си платят за това. Значи трябваше да се качим в Сан Мартино и да ги нападнем, докато играят на топка на площада пред църквата.
	Но до Сан Мартино се стигаше само по оня прав път без завои, а от площада пред църквата се виждаше, ако някой се качва нагоре. Така че беше невъзможно да ги изненадаме. Докато един ден Дуранте, селско момче с дебела глава и черен като абисинец, не каза, че можем да ги хванем, ако минем откъм Дола.
	За да се качим откъм Дола, трябваше да се упражняваме. За това ни трябваше цяло лято, първия ден изпробвахме десет метра: трябваше да запомниш наизуст всяка крачка и всяка пукнатина, мъчиш се да слезеш обратно, като стъпиш там, където си стъпил, като си се качвал, и на следващия ден се упражнявахме на следващите десет метра. От Сан Мартино не можеше да ни видят, така че имахме на разположение цялото време, което ни трябваше. Не биваше да импровизираме, трябваше да станем като животните, които живееха в Дола — змиите и гущерите.
	Двама от нас си изкълчиха крак, един без малко щеше да се пребие и си беше одрал дланите, мъчейки се да спре, докато се свличаше надолу, но накрая станахме единствените на света, в състояние да се изкачат по Дола. Един следобед се решихме, катерихме се час и повече, така че стигнахме горе задъхани, обаче изпълзяхме от сливака точно под Сан Мартино, където между къщите и пропастта има една уличка, укрепена със стеничка, за да не падат хората, като минават оттам нощем. И точно където излязохме ние в стеничката имаше една дупка, през която можеше да се мине. Срещу дупката имаше друга уличка и там беше вратата на къщата на свещеника и накрая уличката излизаше на площада пред църквата.
	Нахлухме на площада точно когато онези играеха на сляпа баба. Страхотен удар: един беше с вързани очи, а другите скачаха насам-натам, като се мъчеха да го избегнат. Изстреляхме нашите муниции, един го улучихме право в челото, другите избягаха в църквата, като викаха на помощ свещеника. За този път стигаше и бегом назад, до дупката, и после надолу по Дола. Свещеникът едва успя да види главите ни, докато изчезвахме сред храсталаците — и закрещя ужасни заплахи, а Дуранте му викаше „Наааа!“ и удряше с лявата си ръка сгъвката на дясната.


	Но онези от Сан Мартино вече се бяха усетили. След като разбраха, че се изкачваме по Дола, слагаха до дупката часовой. Вярно е, че можеше да се стигне почти под стеничката, без той да разбере, но само почти: последните метри бяха на открито, сред много ниски трънаци, които препречваха пътеката, и часовоят щеше да успее да ги предупреди. Бяха си приготвили в дъното на уличката топки от суха кал и щяха да ни засипят с тях още преди да сме завладели уличката.
	Жалко, че толкова се бяхме мъчили да се научим да изкачваме Дола, а сега трябваше да зарежем всичко. Докато Дуранте не каза: „Ще се научим да се катерим в мъгла“.
	Тъй като започваше есента, по тия места мъгла колкото искаш. В мъгливите дни, ако мъглата беше както трябва, Солара изчезваше долу в ниското, изчезваше и дядовата къща и в белотата се забелязваше едва-едва камбанарията на Сан Мартино. Ако човек се качеше на камбанарията, все едно че беше в дирижабъл, който лети над облаците.
	При това положение можехме да стигнем до стеничката, докъдето стигаше мъглата, ония нямаше да стоят цял ден да се взират в нищото, особено като стане тъмно. А когато се сгъстеше, мъглата прехвърляше стеничката и заливаше площада пред църквата.
	Да се научим да се катерим по Дола в мъгла беше различно от катеренето на слънце. Наистина всичко трябваше да се запомни наизуст, да знаеш да кажеш тука има камък, там внимавай, защото започва гъст трънак, пет крачки (пет, нито четири, нито шест) по-надясно има свлачище, което е направо мечта, като стигнеш до големия камък, точно от лявата му страна започва задънената пътека и ако тръгнеш по нея, отиваш право в пропастта. И така нататък.
	Така че изследвахме мястото в ясните дни, една седмица се упражнявахме да повтаряме наум всяка крачка. Аз се бях опитал да начертая карта, като в приключенските книги, но половината от приятелите ми не можеха да четат карти. Толкова по-зле за тях, аз си я бях запечатал в главата и в Дола можех да отида и с вързани очи, а да се мине оттам нощем в мъгла беше почти същото.
	След като всички научихме пътя, се упражнявахме още няколко дни в гъстата мъгла след залез, така че да видим ще можем ли да стигнем до стеничката, преди онези да са се прибрали да вечерят.
	След много репетиции пробвахме с първата акция. Как стигнахме, не знам, но стигнахме точно когато ония, на площада, все още без мъгла, се чудеха какво да правят — защото в място като Сан Мартино или стоиш на площада и не правиш нищо, или си лягаш, след като си изял една попара с корав хляб и мляко.
	Стигнахме до площада, обстрелвахме ги колкото трябва, спукахме ги от подигравки, докато бягаха към къщите си, и се върнахме. Слизането беше още по-лошо от изкачването, защото ако се подхлъзнеш, като се изкачваш, можеш да се хванеш за някой храст, но ако се подхлъзнеш, като слизаш, си направо свършен и преди да спреш, от краката ти тече кръв, а панталоните ти са съсипани завинаги. Но стигнахме тържествуващи като победители.
	След този път ги нападахме още и ония не можеха да сложат часовои и когато е тъмно, защото повечето от тях се страхуваха от тъмното, заради магесниците. Ние бяхме в ораториума и магесниците въобще не ни интересуваха, защото знаехме, че е достатъчно да се каже половин Аве Мария и те все едно че се вкаменяваха. Така карахме няколко месеца. После ни омръзна: изкачването не беше вече предизвикателство, можехме да го правим по всяко време.
	Никой вкъщи не беше разбрал за историята с Дола, иначе щях да отнеса голям бой, и когато бяхме ходили там по тъмно, казвах, че отивам в ораториума, защото има репетиции на комедията. Но в ораториума всички знаеха къде ходим и ние се перчехме, защото бяхме единствените в цялото село, които се оправяхме в Дола.


	Беше неделя, по обяд. Нещо ставаше, всички вече бяхме разбрали: в Солара бяха пристигнали два камиона германци, бяха претърсили цялото село, после бяха тръгнали по пътя към Сан Мартино.
	Беше се спуснала гъста сутрешна мъгла, а мъглата през деня е по-лоша от нощната, защото е светло, а трябва да се движиш все едно че е тъмно. Не се чуваше дори биенето на камбаните, сякаш сивотата поглъщаше всичко. И гласовете на измръзналите врабчета, сгушени сред клоните на дърветата, идваха като през памук. Беше умрял някой, трябваше да има погребение, но катафалката не искаше да ходи в тая мъгла до гробището, а гробарят беше пратил да кажат, че тоя ден няма да погребва никого, защото можело да се обърка и вместо да спусне ковчега, той да падне в гроба. Един от селото, който беше вървял след германците, за да види какво ще правят, ги беше видял да пристигат едва-едва, със запалени фарове, които се виждали на един метър, до началото на стръмното към Сан Мартино, и после да спират, без да смеят да продължат. Разбира се, не с камионите, защото не знаели какво има от двете страни на нанагорнището и не искали да паднат в някоя пропаст, а и може би са мислели, че има предателски завои. Но и пеша не посмели, защото не познавали мястото. Някой обаче им бил обяснил, че до Сан Мартино може да се стигне само по този път и че в тая мъгла никой не можел да слезе от друго място заради Дола. Тогава те преградили пътя с дървени заграждения и стояха там, със запалени фарове и насочени оръжия, за да не може да мине никой, а един от тях крещеше нещо в един полеви телефон, може би искаше подкрепление. Човекът, който ги беше дебнал, чул да се повтаря много пъти думата _волсунде, волсунде_. Граньола веднага обясни, че искали Wolfshunde, т.е. кучета вълча порода.
	Към четири следобед, когато всичко беше още гъсто сиво, но светло, германците забелязали човек да слиза с колело. Бил енорийският свещеник на Сан Мартино, който минаваше по този път кой знае от колко години и можеше да слиза, като спира дори с крака. Като видели свещеника, германците не стреляли, защото, както щяхме да разберем после, не търсели свещеници, а казаци. Свещеникът обяснил, най-вече с жестове, че някакъв човек умирал в един от чифлиците до Солара и искал да го помажат (показвал всичко необходимо в една чанта, вързана за рамката на колелото), и германците повярвали. Пуснали го да мине и свещеникът дойде в ораториума да говори с дон Конясо.
	Дон Конясо не се занимаваше с политика, но знаеше кое как е и почти без да говорят, му казал да каже каквото има за казване на Граньола и другарите му, защото той в тая работа не можел и не искал да се меси.
	Веднага се събра една група младежи около масата за игра на карти, аз се бях намъкнал сред големите, бях се снишил да не ме видят. И слушах разказа на свещеника.
	С немските войски имало казаци. Ние не знаехме за това, но Граньола беше осведомен. Били пленени на руския фронт, но по някаква своя причина казаците били против Сталин, така че много от тях се съгласили (заради пари, от омраза към Съветите, за да не гният в някой пленнически лагер или дори за да могат да напуснат, заедно с каруците, конете и семействата си съветския рай) да се включат във войската като помощници. По-голямата част от тях се сражавали в източните райони, като Карния, където много се страхували от тях, защото били сурови и жестоки. Но имало една част туркестанци и около Павия и хората им викали монголците. Бивши руски партизани, макар и не точно казаци, обикаляли и из Пиемонт, с партизаните.
	Но вече всички знаеха, че войната отива към края си, а освен това осмината казаци, за които се говореше, били хора със свои религиозни принципи. След като видели как германците изгорили две-три села и обесили няколко десетки нещастници, още повече след като разстреляли двама от техните, защото отказали да стрелят по деца и старци, си казали, че не могат да останат със СС.
	— Не само това — обясняваше Граньола, — ами ако германците загубят войната, а те вече я загубиха, американците или англичаните какво ще направят? Ще хванат казаците и ще ги върнат на руснаците, след като са им съюзници. А в Русия тези _капут_! Така че гледат да се свържат със съюзниците, та след войната да им намерят някъде убежище, далеч от ноктите на тоя фашист Сталин.
	— Наистина — казваше свещеникът, — тези осмината чули да се говори за партизаните, които се бият заедно с англичаните и американците, и се мъчат да стигнат до тях. Така са намислили и са се информирали добре: не искат да вървят с гарибалдийците, а с привържениците на Бадолио*111.
	[*111 Пиетро Бадолио (1871–1956), ит. военен и политик; след свалянето на Мусолини получава от Виктор Емануил III мандат за сформиране на правителство за излизане от войната.]
	Дезертирали не знам къде и тръгнали към Солара само защото някой им казал, че привържениците на Бадолио са тук наоколо. Извървели километри пеша, покрай пътищата, като се придвижвали само нощем и така им трябвало два пъти повече време, но СС били по петите им и е чудо, че са успели да стигнат до нас, просели храна по чифлиците, все на косъм от това да попаднат на някой доносник, разбирали се както могат, знаели някоя дума на немски, един само знаел италиански.

	{img:loana_091_faximile.jpg}

C>
#	Факсимиле на Манифеста на фелдмаршал Кеселринг

	Вследствие на известния призив на маршал Кеселринг към италианците фелдмаршалът нарежда на войските си следното:

	1. Да се започват най-енергични действия срещу въоръжените банди на бунтовниците, срещу саботьорите и престъпниците, които с подривната си дейност усложняват хода на войната и заплашват обществената сигурност.

	2. Да се вземе определен процент заложници в местата, където има въоръжени банди, и заложниците да се разстрелват всеки път, когато в тези места се осъществят саботажни действия.

	3. Да се извършват репресивни действия до изгаряне на селищата, разположени на места, където се е стреляло с огнестрелно оръжие срещу германски военни подразделения или отделни военни.

	4. Да се бесят на площадите елементите, смятани за виновни за убийства или за главатари на въоръжени банди.

	5. Да се държат отговорни жителите на онези села, където ся прекъснати телефонните или телеграфни линии, както и където са установени саботажи, свързани с движението по пътищата (разпръскване на стъкла, гвоздеи или други по пътните платна, повреда на мостове, прекрачване на улици).

@	Фелдмаршал Кеселринг
C$
	Като разбрали, че СС са ги открили и ще стигнат до тях, се качили в Сан Мартино, казали си, че там могат да се опрат за няколко дни на един батальон, а после какво толкова, ако умрат — нали ще умрат като смели хора. А и някой им казал, че там живеел някой си Талино, който пък познавал един друг, който можел да им помогне. В Сан Мартино пристигнали през нощта и се срещнали с Талино, но той им казал, че в селото има едно семейство фашисти и че в едно село с пет къщи всичко се разбира веднага. Единственото нещо, което му дошло наум, било да ги скрие в къщата на свещеника. Свещеникът ги приел не по политически причини и нито от добро сърце, а защото разбрал, че да ги остави да обикалят из селото е по-лошо, отколкото да ги прибере. Но не можел да ги държи дълго там. Нямал достатъчно храна да нахрани осем души и беше прежълтял от страх, защото ако германците стигнеха дотам, щяха да претърсят всяка къща, и неговата също.
	— Момчета, разберете ме — казваше свещеникът, — и вие сте чели манифеста на фелдмаршал Кеселринг, закачен е навсякъде. Ако ги открият тия при нас, ще изгорят селото, а пък ако те започнат да стрелят, ще ни избият всичките.
	За съжаление манифеста на фелдмаршал Кеселринг го бяхме виждали и ние, но и без манифеста беше ясно, че СС не придирят много — вече бяха изгорили не едно село.
	— И сега?
	— Сега, тъй като, слава Богу, падна тая мъгла и германците не познават местата, трябва да дойде някой от Солара да вземе тия казаци, да ги свали долу и да ги заведе при привържениците на Бадолио.
	— А защо ние от Солара?
	— _In primis_, защото ако кажа на някого от Сан Мартино, веднага ще се разбере, а в тия времена колкото по-малко се знае, толкова по-добре. И второ, защото германците държат пътя и оттам не може да се мине. Така че остава да се мине само през Дола.
	Като чуха да се споменава Долът, всички казаха, ама да не сме луди, в тая мъгла, пък ако е така, защо не ги изведе тоя Талино и така нататък. Но проклетият свещеник, след като каза, че Талино бил на осемдесет години и не слизал от Сан Мартино и като грее слънце, добави — и според мен го направи, за да си отмъсти, дето толкова пъти му се беше разхлопвало сърцето заради нас, момчетата от ораториума:
	— Единствените, които знаят как се минава през Дола дори когато има мъгла, са вашите момчета. И след като са се научили на това, за да правят бели, нека веднъж да има полза от уменията им. Свалете казаците с помощта на някое от вашите момчета.
	— Господи — каза Граньола, — дори и да стане, после като ги доведем тука какво, ще ги държим в Солара и в понеделник сутринта вместо при вас ще ги намерят при нас и после ще изгорят нашето село, така ли?
	В групата бяха и Стивулу и Джиджо, двамата, които бяха ходили с дядо и с Мазулу при Мерло, да го накарат да изпие рициновото масло, и се разбра, че и те са били във връзка със съпротивата.
	— Спокойно — каза Стивулу, който беше по-оправен — привържениците на Бадолио в този момент са в Орбеньо и до тях не са стигали никога нито СС, нито Черните бригади, защото са нависоко и отгоре държат на прицел цялата равнина с английските си картечници, които са като топове. Оттук до Орбеньо и в мъглата човек като Джиджо, който знае пътя, и с пикапчето на Берчели, дето накара да му сложат специално фарове за мъгла, ще стигне за два часа. Хайде да сложим три, защото вече се мръква. Сега е пет часът, Джиджо ще стигне там в осем, ще ги предупреди, те ще слязат малко по-надолу и ще чакат на разклона за Виньолета. После пикапът ще се върне тук до десет, нека да е единадесет, и ще се скрие в горичката под Дола, там, където е параклисът на Мадоната. Някой от нас след единадесет ще мине през дола, ще вземе казаците от къщата на свещеника, ще ги свали, ще ги натовари на пикапа и преди да се е съмнало, те ще са при привържениците на Бадолио.
	— И ще вдигнем цялата тая гюрултия и ще си рискуваме живота за осем мамелюци или калмуци, или монголци, каквито са там, дето са били до вчера със СС? — попита един с червена коса, мисля, че се казваше Милявака.
	— Ех, момче, те са минали на наша страна — каза Граньола, — и дори и само това да е, хубаво, освен това са и осем богатири, които знаят да стрелят добре и значи има нужда от тях.
	— Имат нужда от тях хората на Бадолио — отвърна Милявака.
	— Бадолио или гарибалдийците, всички се борят за свободата, и както сме казвали винаги, сметките ще ги правим после, не предварително. Трябва да спасим казаците.
	— И ти си прав. А и са съветски граждани, значи са от великата родина на социализма — каза Мартиненго, който не беше разбрал добре цялото това отмятане. Но през онези месеци ставаше какво ли не, като историята с Джино, който беше от Черните бригади, и то един от най-фанатичните им членове, после беше избягал от тях и беше отишъл при партизаните и се беше появил в Солара с червена кърпа на врата. Но тъй като не му мислеше много, един ден, когато не биваше да го прави, беше дошъл в селото, заради едно момиче, Черните бригади го хванаха и го разстреляха в Асти една сутрин на разсъмване.
	— Така че може да се направи — каза Граньола.
	— Само че има един проблем — каза Милявака. — И това го каза и свещеникът, по Дола могат да се изкачат само момчета, а ние няма да намесим деца в една толкова опасна работа. А освен опасността после те могат много лесно да се разприказват.
	— Не — каза Стивулу, — ето например тука е Ямбо, вие не го видяхте, но той вече чу всичко. Ако дядо му разбере какво говоря, ще ме убие, но Ямбо се разхожда из Дола като у тях си и не само е умно момче, но и няма да продума, аз за това си слагам ръката в огъня, освен това неговото семейство мисли като нас и значи няма риск.


	Обля ме студена пот и започнах да обяснявам, че е късно и че ме чакат вкъщи.
	Граньола ме дръпна настрана и ми каза много хубави неща. Че това ще го направим за свободата и за да спасим тези осем нещастници, че и на моята възраст човек може да е герой, че в края на краищата в Дола съм ходил толкова пъти и че този път няма да е по-различно от другите, само дето ще има осем казаци, дето трябва да вървят след мене и трябва да се внимава да не се изгуби някой по пътя, че германците бездруго стоят в началото на пътя да вардят като луди, а пък Дола не знаят дори къде е, че с мен ще е и той, нищо че е болен, но като става дума за дълг, човек не може да се откаже, че няма да тръгнем в единадесет, а в дванадесет, когато нашите вече ще спят и ще мога да се измъкна, без да ме усетят, след като са ме видели да си лягам, все едно че няма нищо. И продължи да ме омайва така.
	Накрая се съгласих. Това си беше приключение и после щях да мога да го разкажа, партизанска работа, удар, дето не го е правил и Гордън в джунглата на Арбория. Нито Тремал Наик в Черната джунгла. И по-хубаво от Том Сойер в Тайнствената пещера. Че и Патрулите на Слоновата кост в джунглите не са се впускали в такова приключение. Въобще щеше да е моят момент на слава и дело за Родината, за истинската, не за онази другата. И то без да обикалям и да се перча с патрондаши и карабини „Стен“, а така, с голи ръце, като Дик Светкавицата. Въобще всичко, което бях чел, сега ми идваше добре. А пък ако загинех, щях да видя най-после стръкчетата трева като колове.
	Но тъй като бях умно момче, веднага се разбрах за всичко с Граньола. Той казваше, че като водя осем казаци, има опасност да ги изгубя по пътя и значи трябва дълго въже, за да се вържат, както правят алпинистите, така всеки върви след предния, дори и да не вижда къде стъпва. Аз не се съгласих, защото ако са вързани с въже и първият падне, ще повлече всичките. Трябваше да се вземат десет въжета: така всеки ще държи края на въжето на този, който е пред него, и края на въжето на този, който е след него, и ако усети, че другият пада, ще пусне веднага края, защото по-добре да падне един, отколкото всичките. Сече ти пипето, каза Граньола.
	Попитах го възбуден дали ще е въоръжен, той каза не, първо, защото не можел и муха да убие, и после, защото, ако не дай Боже, се стигнело до въоръжен сблъсък, казаците имали оръжие, и накрая, ако станело така, че да го хванат, той щял да е без оръжие и така, кой знае, можело и да отърве разстрела.
	Отидохме при свещеника и му казахме, че сме съгласни и те да държат казаците готови след един през нощта.
	Към седем се прибрах за вечеря. Срещата ни беше в полунощ, до параклиса на Мадоната, за да стигна там ми трябваха четиридесет и пет минути бърз ход.
	— Имаш ли часовник? — попита Граньола.
	— Не, но в единадесет, след като всички си легнат, ще стоя в трапезарията, там има стенен часовник.
	Вечерям вкъщи и главата ми пуши, след вечеря се правя, че слушам радио и че си разглеждам марките. Лошото е, че и татко е вкъщи, защото в тая мъгла не беше посмял да тръгне за града и се надяваше да замине на следващата сутрин. Но си легна много рано, а и мама с него. Дали родителите ми са се любели още по онова време, вече прехвърлили четиридесетте? Този въпрос си го задавам сега. Мисля, че за всеки сексуалният живот на майка му и баща му остава загадка и останалото е измислица на Фройд. Но си спомням един разговор на майка ми с нейни приятелки, в началото на войната, когато тя трябва да е била малко над четиридесетте (бях я чул да казва с пресилен оптимизъм „всъщност животът започва на четиридесет“): „А, моят Дуилио, когато трябваше си свърши работата…“ Кога? Преди раждането на Ада ли? И след това родителите ми не са се съвкупявали повече? „Кой знае какви ги върши моят Дуилио в града със секретарката на предприятието“ шегуваше се понякога майка ми с дядо вкъщи. Но го казваше на смях. Дали горкият ми баща е стискал нечия ръка под бомбите, за кураж?
	В единадесет къщата беше потънала в тишина, аз стоях в трапезарията, на тъмно. От време на време драсвах клечка кибрит, за да видя стенния часовник. В единадесет и четвърт се измъкнах тихо и тръгнах през мъглата към параклиса на Мадоната.
	Обзема ме страх. Сега или тогава? Виждам неща, които изобщо не са свързани. Може би там наистина имаше магесници.

	{img:loana_092_videnia.jpg}

	Чакаха ме зад рядката горичка, която не можех да видя в мъглата: бяха там, усмихнати (кой беше казал, че се появявали като беззъби старици? Може да са и с цепка на полата), после щяха да ме изправят срещу шмайзерите си и щяха да ме довършат сред симфония от червеникави дупки. Виждам неща, които нямат нищо общо едно с друго…


	Граньола беше там и каза, че съм закъснял. Трепереше. Аз не. Сега бях в мои води.
	Граньола ми даде единия край на въжето и тръгнахме нагоре по Дола.


	Аз имах картата в главата си, но Граньола на всяка крачка казваше, о, Господи, ще падна, а аз го успокоявах. Бях водачът. Знаех добре как се върви през джунглата. Пристъпвах, все едно че следвах партитурата на някаква музика, мисля, че така правят пианистите — с ръцете си, искам да кажа, не с краката си — и не правех нито една погрешна стъпка. Но той, макар че ме следваше, се спъваше често. Кашляше. Трябваше да се обръщам и да го издърпвам за ръката. Мъглата беше гъста, но ако стояхме на половин метър един от друг, можехме да се виждаме. Дърпах въжето и Граньола се появяваше от мъглата, която най-напред беше гъста, а сега изведнъж се разнесе, и той се появяваше неочаквано като Лазар, който се измъква от погребалния си саван.
	Изкачването продължи цял час, но се движехме в пресметнатото време. Бях предупредил Граньола да внимава, като стигнем до камъка. Ако вместо да го заобиколи и после да продължи направо допуснеше грешката да завие наляво, защото усеща чакъл под краката си, отиваше направо в пропастта.
	Стигнахме догоре, до дупката в стеничката, и Сан Мартино също беше нещо невидимо. Да вървим направо, казах му, и да тръгнем по уличката. Брой двадесет крачки и сме пред вратата на къщата на свещеника.
	Както се бяхме разбрали, почукахме на вратата, най-напред три почуквания, после пауза, после още три. Дойде да отвори свещеникът, беше бял, все едно посипан с прах, като храст край пътя през лятото. Осемте казаци бяха там, въоръжени като разбойници и уплашени като деца. Граньола заговори с онзи, който знаеше италиански. Човекът говореше доста добре, като се изключеше странният му акцент, но както правят хората с чужденците, Граньола му говореше в 3 лице:
	— Той върви пред негови хора и следва мен и дете. Той каже негови хора какво аз каже и те прави какво аз каже. Разбрано?
	— Разбирам, разбирам. Готови сме.
	Свещеникът, малко оставаше да се подмокри от страх, ни отвори вратата и ни изведе на улицата. Но точно в този момент отдалеч, от другия край на селото, се чуха гласове — говореха на немски — и кучешко скимтене.
	— Мамка му! — каза Граньола, но свещеникът въобще не му обърна внимание. — Фрицовете са стигнали до селото, имат кучета и на тях мъглата въобще не им пречи, защото те душат и вървят. Сега какво да правим?
	Шефът на казаците каза:
	— Аз зная те как правят. Едно куче всеки пети от тях. Ние тръгваме, може да срещнем немци без куче.
	— _Rien ne va plus_* — каза Граньола, който беше образован. — Върви полека. И вие стреля само ако аз каже. Приготви кърпи или парцали и други въжета.
	[* _Rien ne va plus._ — „Край на залаганията.“, ритуална фраза на крупиетата. — Бел. NomaD.]
	После обясни и на мен:
	— Ще се спуснем по уличката и ще спрем на ъгъла. Ако няма никой, с един скок сме зад стеничката — и надолу. Ако дойде някой с кучета, ще е все по петите ни. В най-лошия случай ще се стреля по тях и кучетата, но зависи колко ще са. Ако пък са без кучета, ще ги оставим да минат, ще ги нападнем в гръб, ще ги вържем и ще им затъкнем устата с парцалите, за да не викат.
	— И там ли ще ги оставим?
	— Да ги оставим!? Как не! Ще ги водим с нас в Дола, няма какво друго да правим.
	Обясни пак всичко бързо на казака, а той го повтори на хората си.
	Свещеникът ни даде парцали и шнурове от черковните одежди. Тръгвайте, тръгвайте, повтаряше, и Бог да ви пази.
	Тръгнахме по уличката. Зад ъгъла се чуваха гласовете на германците, но не се чуваше кучешки лай или скимтене.
	Залепихме се зад ъгъла. Чуваше се как се приближават двама души, говореха и явно проклинаха някого, защото не виждаха къде вървят.
	„Само двама са — обясни Граньола със знаци. — Оставяме ги да минат и после — отгоре им!“
	Двамата германци, изпратени да претърсят тази част, докато другите обикаляха с кучетата по площада, вървяха почти опипом, с насочени пушки, но не видяха дори ъгъла и го подминаха. Казаците се хвърлиха върху двете сенки и показаха, че си знаят работата. След миг двамата бяха на земята, с по един парцал в устата, с по двама души, които ги държаха, и трети, който връзваше ръцете им зад гърба.
	— Е, готово — каза Граньола. — Сега ти, Ямбо, хвърли пушките им зад стеничката, а вие бута немци след нас двама, надолу, накъде ние върви.
	Аз бях ужасен, но сега водач беше станал Граньола. Да прескочим стеничката беше лесно, Граньола раздаде въжетата. Само че, освен първия и последния, на всички останали ръцете им бяха заети — едната с въжето отпред, другата с въжето отзад. Но ако трябва да буташ двама вързани германци, не можеш да държиш и въжето, и първите десет крачки слизахме, като всички се блъскаха, докато не влязохме сред първите къпинаци. Тогава Граньола се опита да реорганизира редицата, двамата, които дърпаха германците, вързаха всеки въжето си за колана на своя пленник, другите двама, които ги бутаха, ги държаха за яките с дясната ръка, а с лявата държаха въжето на човека, който вървеше след тях. Но веднага щом понечихме да тръгнем отново, единият германец се спъна и падна върху този, който вървеше пред него, и повлече и другия, дето го държеше за яката, и цялата верига се разпадна. Казаците ръмжаха нещо през зъби, сигурно бяха псувни, но имаха достатъчно ум да не викат.
	Единият германец се опита да избяга, двама казаци тръгнаха след него и без малко щяха да го изпуснат, но и той не знаеше къде да стъпи и след няколко крачки падна по очи, така че го хванаха. В бъркотията каската му беше паднала. Шефът на казаците даде да се разбере, че не бива да я оставят така, защото ако дойдат кучета, нали вървят по следата, ще ни намерят. Едва тогава видяхме, че и другият германец е без каска.
	— Мамка му! — измърмори Граньола. — Паднала е, като ги хванахме в уличката. Ако идат там, кучетата ще хванат следа!
	Нямаше какво да се прави. И наистина, едва бяхме минали няколко метра и отгоре се чуха гласове и лай.
	— Стигнали са до уличката, животните са подушили каската и им казват, че сме слезли оттук. Спокойно! Първо трябва да намерят дупката, а ако човек не я знае, не е толкова лесно. Второ, трябва да слязат. Ако кучетата се плашат и вървят бавно, и те ще вървят бавно. Ако кучетата вървят бързо, те няма да успеят да ги следват и ще се изпързалят по задник. Те нямат тебе, Ямбо, давай напред колкото може по-бързо, хайде!
	— Страх ме е.
	— Не те е страх, само си нервен.
	Направо щях да се подмокря от страх, като свещеника, но знаех също, че всичко зависи от мен. Стисках зъби, в този момент бих предпочел да съм Жирафчо или Жожо вместо Романо легионера, Кларабела вместо Мики Маус в къщата на призраците, господин Пампурио в апартамента му, отколкото Флаш Гордън в блатата на Арбория, но като си се хванал на хорото, няма как да не го играеш. Заспусках се надолу колкото беше възможно по-бързо, като си повтарях наум всяка крачка.
	Двамата пленници забавяха вървежа ни, защото с тия парцали в устата едва дишаха и спираха всяка минута. След четвърт час стигнахме до камъка и бях толкова сигурен, че трябва да е там, че го докоснах още преди да го видя. Трябваше да го заобиколим, като стоим близо до него, защото ако стъпехме надясно, се стигаше до края на козирката и надолу беше пропаст. Гласовете отгоре се чуваха ясно, но не се разбираше дали защото германците викаха по-силно и насъскваха кучетата, които не им се подчиняваха, или защото вече бяха прехвърлили стеничката и се приближаваха. Двамата пленници чуваха гласовете на другарите си и се мъчеха да се измъкнат, когато не падаха, се правеха, че са паднали, и се опитваха да се изтърколят, без да ги е страх, че ще се ударят. Бяха разбрали, че не можем да ги застреляме, защото щяха да ни чуят, и че където и да се блъскаха, кучетата щяха да ги намерят. Нямаше какво да губят и като всеки, който няма какво да губи, ставаха опасни.
	Изведнъж се чу автоматен откос. Тъй като не можеха да слязат, германците бяха решили да стрелят. Но преди всичко, пред тях беше Долът на почти сто и осемдесет градуса, а и не знаеха накъде сме отишли, така че стреляха напосоки. Освен това нямаха представа колко стръмно се спуска надолу Долът и стреляха почти хоризонтално. Чувахме как куршумите свирят над главите ни.
	— По-бързо, по-бързо! — повтаряше Граньола. — Бездруго няма как да ни пипнат.
	Но явно германците бяха започнали да се спускат, бяха преценили наклона на терена, а и кучетата вървяха във вярната посока. Сега стреляха надолу и горе-долу където бяхме ние. В храстите се чу пукотът на куршумите, съвсем близо до нас.
	— Няма страх — каза главатарят на казаците, — аз познавам _Reichweite_ на техни _Maschinen_.
	— Колко далеч стрелят тези автомати — обясни Граньола.
	— Така, да. Ако не слязат по-надолу и ние върви бързо, куршумите няма улучат. Така че по-бързо.
	— Граньола — казах със сълзи в очите, обзет от силно желание мама да е до мен, — аз мога да вървя по-бързо, но вие не можете. Не можете да мъкнете тия двамата, няма смисъл да скачам като коза, след като те ни принуждават да губим време. Да ги оставим тука, иначе, кълна ти се, ще избягам сам, та ако ще да си счупя врата!
	— Ако ги оставим тука, те ще се освободят, сигурно е като две и две четири, и ще извикат своите — каза Граньола.
	— Аз убива тях с приклад на шмайзер, то не прави шум — изсъска казакът.
	Мисълта, че ще убият тия двама нещастници, смрази кръвта ми; поех си дъх, като чух Граньола да ръмжи:
	— Няма смисъл, и да са мъртви, ако ги оставим тука, кучетата ще ги открият и така другите ще знаят откъде сме минали.
	Беше толкова възбуден, че вече не говореше на казака като на идиот.
	— Само едно нещо можем да направим — да им помогнем да паднат в посока, която не е нашата, така кучетата ще тръгнат натам, а ние ще спечелим десет минути и повече. Ямбо, не е ли тук отдясно лъжливата пътека, която води в пропастта? Добре, ще ги бутнем надолу оттам, ти каза, че който мине оттам, не вижда пропастта и пада като едното нищо, кучетата ще повлекат германците до дъното. Преди да разберат какво става, ние ще сме в равнината. Който падне оттам, се убива, нали?
	— Не, не съм казал, че непременно се убива. Може да си счупи нещо, може да си удари главата…
	— Ах, мамка му! Как така най-напред говориш едно, а после друго? Значи може тия двамата, докато падат, да им се развържат въжетата и като стигнат долу, да им е останал още дъх да извикат и да предупредят другите да внимават!
	— Значи трябва да паднат, след като са вече мъртви — отбеляза казакът, който знаеше как трябва да се подреждат нещата в тоя мръсен свят.
	Бях много близо до Граньола и виждах лицето му. Той изобщо си беше блед, но сега беше по-блед от всякога. Беше вдигнал очи, сякаш чакаше да му дойде вдъхновение от небето. В този момент чухме свистенето на куршуми — прелетяха край нас, единият от германците блъсна пазача си, паднаха на земята и двамата и казакът започна да стене, защото германецът го блъскаше с глава в зъбите, правеше всичко възможно, за да вдигне шум. И в този момент Граньола реши и каза:
	— Или те, или ние. Ямбо, ако завия надясно, колко крачки трябва да направя, преди да стигна до ръба на пропастта?
	— Десет крачки, десет от моите, значи осем от твоите, и като изнесеш крака си напред, ще усетиш наклона. От началото на наклона до пропастта са четири крачки, за по-сигурно брой три.
	— Значи — каза Граньола на казака — аз вървя напред, двама от вас ще бутат двамата фрицове, дръжте ги здраво за раменете. Другите остават тука и чакат.
	— Какво ще правиш? — попитах. Зъбите ми тракаха.
	— Трай и мълчи. На война сме. Чакай и ти тука. Това е заповед!
	Изчезнаха от дясната страна на камъка, мъглата ги погълна. Чакахме няколко минути, чухме, че се събарят камъчета, и няколко тъпи удара, после Граньола и двамата казаци се показаха, без германците.
	— Хайде — каза Граньола, — сега можем да вървим по-бързо.
	Опря ръката си на моята, усетих, че трепери. Виждах го отблизо — беше с пуловер с висока яка, а калъфката със скалпела висеше на гърдите му, все едно че го беше вадил.
	— Какво направи с тях? — попитах и заплаках.
	— Не мисли за това, така трябваше. Кучетата ще усетят миризмата на кръв и ще повлекат и другите надолу. Спасени сме, върви напред.
	И като видя, че го гледам с облещени очи, каза пак:
	— Или те, или ние. Двама вместо десет. Това е войната. Върви! След почти половин час — непрекъснато чувахме ядни викове и скимтене, но не от посоката, откъдето бяхме слезли, а все по-отдалеч — се спуснахме до дъното на Дола, на пътя. Съвсем наблизо, в горичката, чакаше пикапът на Джиджо. Граньола помогна на казаците да се качат.
	— Аз отивам с тях, за да сме сигурни, че са стигнали до хората на Бадолио — каза. Мъчеше се да не ме гледа и искаше час по-скоро да види, че си тръгвам. — Ти се прибирай. Справи се. Заслужаваш медал. И не мисли за другото. Ти изпълни дълга си. Ако някой е виновен за нещо, това съм само аз.


	Прибрах се вкъщи потънал в пот въпреки студа, и без сили. Скрих се в стаичката си и исках да не заспивам, но стана по-лошо, задрямвах, унесен за няколко минути, и виждах многобройни чичовци Гаетано да танцуват с прерязани гърла. Трябва да се изповядам, трябва да се изповядам, казвах си.
	Най-лошото дойде на следващата сутрин. Трябваше да стана като всички, за да си взема довиждане с татко, който заминаваше, и мама не можеше да разбере защо съм толкова унил. Няколко часа след това пристигна Джиджо и веднага взе да обяснява нещо на дядо и на Мазулу. Като излизаше, му направих знак да дойде след мен в лозето — пред мен той не можеше да скрие нищо.
	Граньола придружил казаците до хората на Бадолио и после с Джиджо тръгнали към Солара. Хората на Бадолио му казали, че не бива да обикаля нощем невъоръжен: знаели, че в Солара е пристигнал батальон от Черните бригади, за да помогне на бойните си другари. И му дали пушка.
	Докато отидат и се върнат до разклона на Виньолета, минали три часа. Закарали пикапа в чифлика на Берчели и после тръгнали по пътя към Солара. Мислели, че всичко е свършило, не се чувал никакъв шум и вървели спокойно. Доколкото можело да се разбере в мъглата, вече се съмвало. След цялото това напрежение се окуражавали един друг, като се тупали по рамената и вдигали шум. И така не усетили, че онези от Черните бригади са залегнали в един ров — и ги хванали точно на два километра от селото. Хванали ги с оръжие и нямало какво да измислят. Наблъскали ги в тяхната камионетка. Били само петима, двама отпред, двама вътре, които ги пазели, и един прав на предното стъпало, за да вижда по-добре в мъглата.
	Дори не ги вързали, двамата, които ги пазели, седели с шмайзерите на коленете си, а тях ги хвърлили вътре като чували с картофи.
	По едно време Джиджо чул странен шум, все едно че се разцепил плат, и го опръскала някаква лепкава течност. Единият от фашистите чул хриптене, светнал с фенерчето си и видели Граньола, с прерязано гърло и със скалпела в ръка. Двамата фашисти се разпсували, спрели камионетката, накарали Джиджо да им помогне и завлекли Граньола на банкета. Вече бил мъртъв или умирал, кръвта му изтичала. Слезли и другите трима и всички се обвинявали един друг, казвали, че не бивало да пукне толкова бързо, че в полицейското трябвало да го накарат да проговори и че сега щели да ги арестуват всичките, дето са били такива глупаци да не вържат задържаните.
	Докато се карали пред тялото на Граньола, забравили за миг за Джиджо и той, в бъркотията, си казал: или сега, или никога. Хвърлил се от другата страна на рова, надолу по стръмния склон. Ония започнали да пукат с пушките, но той вече се бил изтърколил надолу като топка и изчезнал в горичката. В тая мъгла било все едно да търсят игла в купа сено, пък и фашистите нямали интерес да вдигат много шум, защото било ясно, че ще трябва да скрият и трупа на Граньола и да се върнат в полицейското, все едно че тая нощ не са хванали никого, за да не си докарат беля на главата.
	Сутринта, след като Черните бригади се махнали, Джиджо завел няколко другари на мястото на трагедията и като потърсили из гората, намерили Граньола. Свещеникът на Солара не искаше да сложи тялото в църквата, защото Граньола беше анархист и вече се знаеше, че е и самоубиец, но дон Конясо каза да го занесат в църквата, в ораториума, защото Бог знае по-добре от своите свещеници точните правила.
	Граньола умря. Беше спасил казаците, беше се убедил, че аз съм на сигурно място, и после умря. Знаех чудесно как е станало, беше ми говорил за това толкова пъти. Беше страхлив и се е боял, че ако започнат да го измъчват, ще каже всичко и ще каже и имената на другарите си и ще ги изпрати на смърт. Така, клъц, както бях сигурен, че е направил и с двамата германци, а може би за да умре от същата смърт. Смелата смърт на един страхливец. Беше платил единственото насилие в живота си и така се беше очистил и от угризението, което е имал и което сигурно е било непоносимо за него. Беше измамил всички, фашистите, германците и Бог, всичките само с един удар. Клъц.
	А аз бях жив. Не можех да си го простя.


	И в спомените ми мъглата се разрежда. Виждам партизаните, които влизат победоносно в Солара, на 25 април пристига новината за освобождението на Милано. Хората излизат на улиците, партизаните стрелят във въздуха, пристигаха увиснали по пикапите си. Няколко дни след това виждам по булеварда с кестените да пристига, на колело, един войник, облечен в маслиненозелена униформа. Обяснява, че е бразилец, обикаля радостен и изучава това екзотично място. И бразилци ли е имало с англичаните и американците? Никога не ми бяха казали за това. _Drôle de guerre._*
	[* _Drôle de guerre._ (Фр.) — Странната война. Това определение най-често се отнася за периода на френско-германските военни действия през 1939–1940 г., когато в течение на седем месеца германските войски се разполагат плътно до линията Мажино, не произвеждайки нито един изстрел (този епизод немски се назовава „Sitzkrieg“, а на английски — „Twilight War“). — Бел. NomaD.]
	Минава една седмица и пристига първото американско подразделение. Всичките черни. Разполагат се с палатките си в двора на ораториума и аз се сприятелявам с един ефрейтор католик, който ми показва една щампа на Светото сърце*, винаги я носел в джоба си. Дава ми вестниците с подлистниците с Лай’л Абнър и Дик Трейси и няколко дъвки, аз си ги дъвча дълго, вечер ги слагам в една чаша, както правят старите хора с ченетата си. В замяна на това ми обяснява, че иска да яде спагети, и аз го каня вкъщи, сигурен, че Мария ще му направи аньолоти със сос от заешко. Но щом влизаме, ефрейторът вижда, че в градината седи друг негър, с нашивки на майор. Извинява се и си тръгва озадачен.
	[* _… щампа на Светото сърце._ — Изображение на Иисус със зримо, нагледно изрисувано сърце, на сърцето — кръст, от сърцето излиза сияние. Този католически религиозен култ възниква през Средновековието, но най-активно се насажда от йезуитите в епохата на Контрареформацията (XV-XVII в.). Най-силно е разпространен в Латинска Америка. — Бел. NomaD.]
	Американците търсеха прилични жилища за офицерите си, бяха попитали дядо и семейството беше дало една хубава стая в лявото крило, точно там, където после Паола направи нашата спалня.
	Майор Мъди е пълничък, с усмивка ала Луис Армстронг и успява да се разбере с дядо: знае няколко думи на френски, единствения чужд език, който образованите хора у нас знаеха тогава, и говори на френски и с мама и с другите госпожи от околността, които идват на чай, за да видят освободителя — и онази фашистка, която мразеше арендатора си, също. Сядат всички около една масичка в градината близо до далиите, сервира се в хубав сервиз. Майор Мъди казва „mersí bocou“ и „oui, madam, moi ossí j’aime le champeign“*112. Държи се с учтивата тежест на негър, който най-после е приет в къща на бели, и при това с добро положение. Госпожите си шепнат виж какъв възпитан човек, а пък като си помислиш как ги рисуваха като пияни диваци.
	[*112 „Благодаря много“, „Да, госпожо, и аз обичам шампанско“ (фр.).]
	Пристига новината, че германците са капитулирали. Хитлер е мъртъв. Войната свърши. В Солара празнуват по улиците, прегръщат се, някой танцува под звуците на акордеон. Дядо е решил, че веднага се връщаме в града, макар че започва лятото, защото на всички вече ни е омръзнало да стоим на село.
	Аз излизам от трагедията, сред тълпа сияещи хора, с образа на двамата германци, които се търкалят в пропастта, и на Граньола, непорочен и светец, заради страха си, заради любовта си и напук.


	Нямам смелост да отида при дон Конясо и да се изповядам… и за какво? За нещо, което не съм извършил, което дори не съм видял, а само съм отгатнал? Тъй като няма какво да ми се прощава, не мога дори да бъда опростен. Достатъчно, за да се чувства човек осъден завинаги.


>>	17. Благоразумният младеж

	„О, това тежко терзание и мъка — при мисълта, че те обидих, о Господи…“ В ораториума ли съм го научил, или съм го пял, докато съм се връщал в града?
	Градът отново е осветен, хората започват пак да излизат вечер по улиците, да пият бира или да ядат сладолед в сладкарниците край реката, отварят първите летни кина. Сам съм, без приятелите си от Солара, и още не съм се срещнал с Джани, ще го видя чак като започнем училище. Излизам с родителите си вечер и се чувствам неудобно, защото не ги държа за ръка, но още не се отдалечавам сам. В Солара беше по-хубаво.
	Ходим често на кино. Откривам нови начини за водене на война със „Сержант Йорк и Янки Дудъл Денди“, където степът на Джеймс Кагни ми разкрива съществуването на Бродуей. „I’m Yankee Doodle Dandy…“

	{img:loana_093_yankee_doodle.jpg}

	Степа го бях виждал в старите филми на Фред Астер, но танцът на Кагни е по-буен, освобождаващ, утвърждаващ. Степът на Астер беше забавление, този го чувствам като ангажираност и наистина, той е дори патриотичен. Патриотизъм, изразен чрез степ, е откритие, _claquettes_ вместо бомба в ръка и цвете в уста. И после, очарованието на сцената, като модел на света и на неумолимостта на съдбата, _the show must go on_. Образовам се за един нов свят върху мюзикъли, които пристигат със закъснение.

	{img:loana_094_cazablanca.png}

	Казабланка. Виктор Ласло, който пее Марсилезата… Значи съм преживял трагедията си откъм правилната страна… Рик Блейн, който стреля срещу майор Щрасер. Прав беше Граньола, войната е война. Защо Рик трябваше да изостави Илза Лунд? Значи не трябва да се обича ли? Сам със сигурност е майор Мъди, а кой е Угарте? Граньола ли е, объркан и малодушен нещастник, който накрая ще бъде хванат от Черните бригади? Не, заради саркастичното му хилене би трябвало да е капитан Рено, но той се отдалечава в мъглата с Рик, за да намери хората от Съпротивата в Бразавил, и върви весело срещу съдбата си с един приятел…
	Граньола обаче не може да ме последва в пустинята. С Граньола преживях не началото, а края на едно хубаво приятелство. И нямам писма, за да изляза от спомените си.
	Будките са пълни с вестници с нови заглавни страници и с предизвикателни списания, на кориците има мадами или с огромни деколтета, или с толкова впити блузки, че им се очертават зърната на гърдите. Пищни женски гърди заливат киноафишите. Светът се възражда около мен във формата на гръд. Но и на гъба. Виждам снимката на бомбата, която пада над Хирошима. Появяват се първите снимки за Холокоста. Все още ги няма купищата трупове, които видяхме после, а снимките на първите освободени, с хлътнали очи, със скелетоподобни гърди, на които се броят всичките ребра, огромен лакът, който свързва двете пръчици на ръката. За войната бях имал досега непреки новини, цифри, десет свалени самолета, толкова загинали и толкова пленници, слухове за разстрел на партизани, но с изключение на нощта в Дола никога не съм виждал безжизнено тяло — всъщност нищо не видях и в онази нощ, защото последния път, като видях немците, те бяха още живи, а останалото съм го преживявал в нощните си кошмари. Търся сред снимките лицето на господин Ферара, който знаеше да играе на топчета, но дори и да беше там, нямаше да го позная. _Arbeit macht frei._*
	[* _Arbeit macht frei_ (нем.) — „Трудът те прави свободен“. Надпис на входните врати на нацистките концлагери „Заксенхаузен“, „Дахау“, „Освиенцим“. — Бел. NomaD.]

	{img:loana_095_corriere_lombardo.jpg}

	В киното хората се смеят на гримасите на Джани и Пиното*1. Бинг Кросби и Боб Хоуп пристигат с вълнуващо-смущаващата Дороти Ламур*2, облечена в задължителния саронг, и пътуват към Занзибар или Тимбукту (Road to…), и всички мислят, както още през хиляда деветстотин четиридесет и четвърта, че животът е прекрасен*3.
	[*1 _Джани и Пиното_ — италианските имена на Бъд Абът и Лу Костело, прочут американски комедиен дует, изявяващ се в киното и радиото от 30-те до 50-те години на XX в.]
	[*2 _… Бинг Кросби и Боб Хоуп пристигат с вълнуващо-смущаващата Дороти Ламур…_ — иде реч за филма „Пътят към Занзибар“ (1941) на американския режисьор Виктор Шерцингер. В ролите: Бинг Кросби, Боб Хоуп, Дороти Ламур и Уна Меркел.]
	[*3 _„Животът е прекрасен“_ — заглавие на филм от 2000 г. на италианския режисьор и актьор Роберто Бенини о нацистките концлагери.]


	Всеки ден по обяд ходя с колелото при един черноборсаджия, който осигурява всеки ден за нас, децата, две малки кръгли бели хлебчета, първите, които започваме да ядем след жълтеникавите недопечени хлябове, които гризахме няколко години, направени от нещо лепкаво и влакнесто (трици, казваха), в което понякога се намираше парче канап или дори някоя хлебарка. Отивам с колелото да взема символа на възраждащото се благоденствие и спирам пред вестникарските будки. Мусолини обесен на площад Лорето и Кларета Петачи, с пола, забодена между краката й с безопасна от някоя милозлива ръка, която е искала да й спести последния срам. Тържества в памет на загинали партизани. Не знаех, че са разстреляли и обесили толкова много народ. Появяват се първите статистики за убитите в току-що свършилата война. Петдесет и пет милиона, казват. Какво е смъртта на Граньола в сравнение тази касапница? Наистина ли Бог е лош? Чета за Нюрнбергския процес, всичките обесени, с изключение на Гьоринг, който се отровил с цианкалий, даден му от жена му с последната целувка. Убийствата във Виларбасе* бележат връщането на саморазправата, сега отново може да се убиват свободно хора, ей така, от чисто личен интерес. После ги хващат и ги разстрелват всичките рано сутринта. Продължава се с разстрелите в знак на мир. Осъдена е Леонарда Чанчули, която, по време на войната, правела жертвите си на сапун. Рина Форт убила с чук жената и децата на любовника си. Един вестник описва белотата на нейната гръд, която поразила любовника й, слаб мъж с развалени зъби като чичо Гаетано. Първите филми, които ме водят да видя, ми показват следвоенна Италия с предизвикващи смущение „госпожички“, всяка вечер под оня фенер, както по-рано. _Сам вървя из града…_
	[* _Убийствата във Виларбасе_ — жестоко масово убийство в пиемонтското село Виларбасе, извършено на 20 октомври 1945 г. от сицилиански мародери; престъпници, впоследствие осъдени на смърт. — Бел. NomaD.]
	Понеделник е, пазарен ден. Към обяд пристига братовчедът Посио. Как ли се казваше? Това Посио го беше измислила Ада, казваше, че той, вместо да каже „посо“*113 казвал „посио“, което ми се струва невъзможно. Братовчедът Посио беше много далечен роднина, но се беше запознал с нас в Солара и казваше, че не можело да мине през града, без да дойде да ни поздрави. Всички знаехме, че очаква да го поканим на обяд, защото не можеше да си плати в ресторанта. Така и не разбрах какво работи, май търсеше работа.
	[*113 Мога (ит.).]
	Виждам братовчеда Посио на масата, как сърба супата с фиде, без да остави нито капчица, с почерняло изпито лице, с рядка коса, внимателно сресана назад, с лъснали ръкави на сакото. „Разбираш ли, Дуилио — казваше всеки понеделник, — аз не искам специална работа. Някоя службица в някое предприятие, контролирано от държавата, с минимална заплата. Стига ми една капка. Но всеки ден по капка всеки месец прави тридесет капки“. Правеше жест като от Моста на въздишките*, имитираше капката, която капе на почти голата му глава, унасяше се при мисълта за това благотворно мъчение. Една капка, повтаряше, но всеки ден.
	[* _Мостът на въздишките_ (Ponte dei Sospiri) във Венеция съединява Двореца на дожите с Оловния затвор — от моста осъдените на смърт се прощават със света и призовават гражданите за милост. — Бел. NomaD.]
	— Днес без малко да успея, ходих да говоря с Карлони, онзи от земеделския консорциум. Голяма клечка. Имах препоръчително писмо, знаеш, че днес без препоръка си никой. Сутринта, като тръгнах, си купих на гарата вестник. Дуилио, аз не се занимавам с политика, поисках един какъв да е вестник, после дори не го прочетох, защото във влака бяхме прави и едвам се крепях. Сгънах го и го сложих в джоба си, както се прави с вестниците, и да не си го прочел, все може да послужи да увиеш нещо. Отивам при Карлони, той ме приема много любезно, отваря писмото, но гледам, че ме поглежда над листа. После ме ликвидира с няколко думи, скоро нямало да има назначения. И на излизане виждам, че вестникът в джоба ми е „Унита“*. Знаеш, Дуилио, че аз мисля като правителството, винаги, поисках какъв да е вестник, хич не съм забелязал. Оня ме видя с „Унита“ в джоба и ме ликвидира. Ако бях сгънал вестника от другата страна, сега може би… Човек като е роден без късмет… Съдба.
	[* _„Унита“_ — вестникът на Италианската комунистическа партия. — Бел. NomaD.]
	В града откриха танцувална зала и герой там е братовчедът Нучо, вече спасил се от колежа: сега е младеж, или както се казва, конте (струваше ми се ужасно възрастен още като тормозеше Анджело Орсо). Дори се появява негова карикатура в местен седмичник, за голяма радост на роднините: той, който се гъне в хиляди извивки (като чичо Гаетано, но по-начупено) във влудяващия танц буги-вуги. Аз съм още твърде малък, не смея и не мога да вляза в тази зала, нейните ритми ми се струват обида за прерязаното гърло на Граньола.
	Върнахме се точно в началото на лятото и ми е скучно. Карам колело, в два следобед, из почти пустия град. Изтощавам се с разстояния, за да надвия досадата на тези задушни дни. А може би ме тормози не жегата, а голямата мъка, която нося в себе си, единствената страст на трескавото ми и самотно юношество.


	Карам колелото, без да спирам, между два и пет следобед, стига само да сменям маршрутите, да се спусна през центъра към реката, после да мина по околовръстното, да вляза в града, като пресека шосето, което отива на юг, да тръгна по пътя към гробищата, пак да се върна в центъра, но по второстепенни улици, прави и пусти, да изляза на големия пазарен площад, много широк, обкръжен с портици, винаги облени от слънцето, откъдето и да се върти то — в два следобед е по-безлюдно от Сахара. Площадът е празен и може да се пресече с колело, сигурно е, че никой няма да те следи и никой няма да ти махне за поздрав отдалеч. Дори и да мине някой, когото познаваш, ей там някъде, ще го видиш твърде дребен, както те вижда и той, профил, обкръжен от слънчев блясък. После обикаляш по площада, правиш широки концентрични кръгове, като ястреб без мърша, върху която да се спусне.
	Не обикалям ей така, имам цел, но я избягвам често и нарочно. Видях в една вестникарска будка на гарата едно издание, може би старо, ако се съди по цената му, май отпреди войната, на „Атлантида“* на Пиер Беноа. Корицата е привлекателна — просторна каменна зала с много хора, която ми обещава нечувана история. Струва малко, но и в джоба си имам малко. Понякога тръгвам към гарата, слизам, подпирам колелото до тротоара, влизам, съзерцавам книгата половин час. Сложена е на една витрина и не мога да я разгърна, за да видя какво може да ми даде. При четвъртото ми отиване продавачът ме гледа с подозрение и има колкото си иска време да ме гледа, защото в чакалнята няма никого, никой не пристига, никой не заминава, никой никого не чака.
	[* „Атлантида“ — приключенски роман на френския писател Пиер Беноа (1886–1962); действие се развива в екзотична африканска обстановка. — Бел. NomaD.]
	Градът е само пространство и слънце, писта за моето колело с лепени гуми, книгата на гарата е единствената гаранция, че посредством художествената измислица бих могъл да попадна в една не толкова отчайваща действителност.
	Към пет това дълго съблазняване — между мен и книгата, между книгата и мен, между желанието ми и съпротивата на безкрайното пространство — това любовно въртене на педалите в лятната пустош, това мъчително концентрично бягство свършва: решил съм се, изваждам от джоба си моя капитал, купувам „Атлантида“, прибирам се в къщи и сядам да я чета.
	Антинея, ослепително красивата femme fatale*, се представя, облечена в египетски _клафт_ (какво ли е _клафт_, сигурно нещо чудно и съблазняващо, което забулва и разбулва в същото време), който се спуска върху гъстите й коси, които са толкова черни, че чак синеят, и двата края на тежкия плат стигат до нежните й бедра. „Беше облечена в туника от черен воал със златисти отблясъци, много лека и широка, леко обвита с шал от бял муселин, извезан с ириси от черни перли“. Под тези дрехи се крие тъничко момиче с черни дръпнати очи, с усмивка, която никой не е виждал сред жените в Ориента. Тялото й не се вижда под тези богати дяволски одежди, но туниката е смело отворена отстрани (ах, цепката), нежната й гръд е открита, ръцете й са голи и под воалите се вълнуват тайнствени сенки. Съблазнителка и жестоко девствена. За нея може да се умре.
	[* Femme fatale (фр.) — _фаталната жена_, разпространен в литературата и киното образ на сексапилната жена, която манипулира мъжете чрез флирт. Тя винаги не е тази, за каквато се представя в началото. На мъжа е трудно да се противопостави на очарованието на фаталната жена, която го привлича против волята му; често това влечение довежда героя до гибел. — Бел. NomaD.]
	Затварям книгата притеснен, когато в седем се прибира баща ми, но той си мисли просто, че не искам да разбере, че чета. Отбелязва, че чета прекалено много и ще си разваля очите. Казва на майка ми, че трябва да излизам повече навън, да обикалям с колелото.
	Не ми харесва слънцето, а в Солара го понасях чудесно. Забелязали са, че често присвивам очите си и се мръщя: „Все едно че не ни виждаш, а не е така“, карат ми се. Чакам есенните мъгли. Защо ли обичам мъглата, след като сред мъглата в Дола изживях ужасната си нощ? Защото и там мъглата ме защити, остави ми последното алиби. Имаше мъгла, не видях нищо.
	С първите мъгли откривам стария си град, в който прекалените и задрямали пространства се заличават. Празнините изчезват и от млечнобялата сивота в светлината на фенерите от нищото се появяват ръбове, ъгли, фасади. Спокойствие. Като в мрак. Моят град е бил създаден, измислен, проектиран от поколение на поколение, за да бъде гледан на здрачаване, като се промъкваш покрай стените. Тогава става красив и закрилящ.
	През тази година ли, или през следващата се появи първият комикс за възрастни, „Гранд хотел“? Първият образ от първия кинороман ме съблазнява и ме кара да бягам.
	Нищо в сравнение с това, което по-късно открих в магазинчето на дядо, едно френско списание, което, като отгърнах първата му страница, ме изгори от срам. Грабнах го, напъхах го под ризата си и беж да ме няма.
	{img:loana_096_josfine_becker.jpg|-right}
	Вкъщи съм, легнал на леглото си по корем, и го разгръщам, слабините ми се натискат в дюшека точно както учебниците по религия съветват да не се прави. На една страница, доста малка, но безмерно видима, има снимка на Жозефина Бекер, с голи гърди.
	Гледам втренчено гримираните очи, за да не гледам гърдите й, после погледът ми се отмества, това са (мисля) първите гърди в живота ми, защото не бяха такива онези широки отпуснати работи на калмучките.
	Все едно че мед тече по вените ми, усещам лека горчивина в устата си, натиск върху челото си, тръпка в слабините. Ставам уплашен и подмокрен, като се питам каква страшна болест ме е хванала, изпълнен с удоволствие от това разтапяне в първичния бульон.
	Мисля, че това е била първата ми еякулация: и си мисля, че е нещо по-забранено от това да прережеш гърлото на някой германец. Отново грях: онази вечер в Дола бях станал ням свидетел на тайнството на смъртта, сега бях неканен навлек, проникнал в забранените тайни на живота.


	В изповедалнята съм. Един пламенен капуцин ме държи дълго, говори за добродетелта непорочност. Не ми казва нищо, което вече да не съм чел в книжките в Солара, но може би след неговите думи съм се върнал към „Благоразумният младеж“ на дон Боско:
C>
	Дори и в ранната ни възраст дяволът хвърля мрежите си, за да обсеби душата ни… Ще е от голяма полза да се предпазите от неговите съблазни, като стоите далеч от възможностите, от непристойни разговори, от публични представления, където няма нищо хубаво… Гледайте да сте постоянно заети с нещо, когато не знаете какво да правите, украсявайте олтари, подреждайте картинки или квадратчета… Ако съблазънта продължава, прекръстете се, целунете някой благословен предмет и кажете: Свети Луиджи, направи така, че да не обиждам моя Бог. Споменавам името на този светец, защото той бе предложен от Църквата за особен покровител на младежта…
	Преди всичко избягвайте компанията на лица от другия пол. Разберете добре: искам да кажа, че младежите не бива да си позволяват никаква близост с девойките… Очите са прозорците, през които грехът си проправя път към сърцето ни… така че не се спирайте да гледате никога разни неща, дори такива, които не противоречат на скромността. Свети Луиджи Гонзага не искал дори да виждат ходилата му, като си лягал и като ставал. Не си разрешавал да погледне лицето на собствената си майка… Две години бил почетен паж на испанската кралица и никога не я погледнал в лицето.
C$
	Да се подражава на свети Луиджи не е лесно, или по-точно цената, за да избегнеш изкушенията, изглежда твърде висока, тъй като младежът, след като се самобичувал до кръв, слагал под чаршафите си парченца дърво, за да се мъчи и насън, под дрехите си криел конски шпори, защото нямал колан с възли; гледал да му е неудобно като стои, като седи, като върви… Но изповядващият ме ми предлага като пример за добродетел Доменико Савио, онзи с панталоните, издути от много стоене на колене, който обаче не е толкова жесток като свети Луиджи в наказанията на плътта, и ме призовава да съзерцавам, като пример за света хубост, нежния лик на Дева Мария.
	Мъча се да бъда завладян от сублимираната женственост. Пея в хора на момчетата в абсидата на църквата и по време на неделните екскурзии до някое свято място:
P>
	От зората Ти изгряваш по-хубава
	с лъчите Си за да огрееш земята
	и сред звездите, затворени в небето,
	няма звезда по-ярка от Тебе.

	Хубава си Ти като слънце,
	по-бяла от луната,
	и най-красивите звезди
	не са красиви колкото Теб.
	Очите Ти са по-красиви от морето,
	челото ти е бяло като лилия,
	бузите ти, целунати от Твоя Син,
	са две рози, а устните ти са цвете.*114
	[*114 Из религиозната песен в прослава на Богородица _Dell’ aurora tu sorgi piu bella_.]
P$
	Може би се подготвям, но още не го зная, за срещата си с Лила, която ще е точно толкова недостижима, блестяща на Седмото небе красота _gratia sui_*, освободена от плътта, в състояние да владее мисълта, без да предизвиква тръпки в слабините, с очи, които гледат другаде, а не се втренчват лукаво в мен, като очите на Жозефина Бекер.
	[* _Gratia sui_ (лат.) — самодостатъчна. — Бел. NomaD.]
	Задължен съм да платя със съзерцание, молитва и лишения моите грехове и греховете на тези около мен. Да се посветя на защитата на вярата, докато първите списания и първите афиши по стените не започват да ми говорят за червената заплаха, за казаците, които чакат да напоят конете си в съдовете за светена вода на „Свети Петър“. Питам се объркан как така казаците, врагове на Сталин, които дори се биха заедно с германците, сега са станали негови пратеници на смъртта и може би ще искат да избият и всички анархисти като Граньола. Виждам ги много подобни на оня мръсен негър, който иска да изнасили Венера Милоска, а може и художникът да е същият, преминал в редиците на нов кръстоносен поход.


	Духовни упражнения в един манастир насред полето. Миризма на застояла мазнина в трапезарията, разходки във вътрешния двор заедно с библиотекаря, който ми препоръчва да чета Папини. След вечеря отиваме в хора на църквата, на светлината на само една голяма свещ всички заедно рецитираме Духовното упражнение за подготовка за Лека смърт.
	Духовният ръководител ни чете откъси, посветени на смъртта, от „Благоразумният младеж“: не знаем къде ще ни изненада смъртта — не знаеш дали ще те намери в леглото ти, на работа, по улиците или другаде, скъсване на вена, катар, кръв, рана, земетресение, гръм са достатъчни, за да ти отнемат живота, и това може да стане след година, след месец, след ден, след час, или може би веднага след като си свършил да четеш за това. В този миг ще почувстваме главозамайване, очите ни ще се насълзят, устата ни ще пресъхне, ще усетим тежест в гърдите, кръвта ни ще се вледени, плътта ще отслабне, сърцето все едно ще е прободено. И след като душата ни излети, тялото ни, облечено в няколко парцала, ще бъде хвърлено да умре в някой ров и там плъхове и червеи ще изгризат плътта ни и от нас ще останат само няколко оглозгани кости и шепа зловонен прах.
	И така молитва, дълга молитва, в която се изброяват всичките последни потръпвания на един умиращ, гърчовете на всеки член, първото треперене, появата на бледност до очертаването на _facies hippocratica_* и до последното хриптене. При всяко описание на четиринадесетте фази на умирането (аз помня живо само пет или шест), след като се определят усещанията, положението на тялото, мъката на момента, се завършва с „всемилостиви Иисусе, смили се над мен“.
	[* _facies hippocratica_ (лат.) — хипократова маска. Медицински термин, обозначаващ съвкупността от характерни изменения на лицето пред смъртта. — Бел. NomaD.]
	Когато неподвижните ми ходила ме предупредят, че пътят ми на този свят е към края си, _всемилостиви Иисусе, смили се над мен_.
C>
	Когато треперещите ми изтръпнали ръце няма да могат да те държат повече, мое добро Разпятие, и без да искам, ще те изпусна върху леглото на моето страдание, всемилостиви Иисусе, смили се над мен.
	Когато замъглените ми и изцъклени от ужаса на настъпващата смърт очи втренчат в Теб отслабналия си и умиращ поглед, всемилостиви Иисусе, смили се над мен.
	Когато бледите ми синкави бузи вдъхнат на стоящите около мен състрадание и ужас и мокрите ми от потта на смъртта коси щръкнат на главата ми и известят близкия ми край, всемилостиви Иисусе, смили се над мен.
	Когато въображението ми, измъчено от ужасни и страшни призраци, потъне в смъртна тъга, всемилостиви Иисусе, смили се над мен.
	Когато сетивата няма вече да ми служат и целият свят изчезне за мен и аз започна да стена в предсмъртна агония, всемилостиви Иисусе, смили се над мен.
C$
	Да редя псалми в мрака, като мисля за смъртта си. Това трябваше да правя, за да не мисля за смъртта на другите. Не изживявам това Духовно упражнение с ужас, а с ведрото съзнание, че всички хора са смъртни. Това възпитание в Същността на Смъртта ме подготви за моята съдба, която е всъщност съдбата на всеки. През май Джани разказваше историята на онзи лекар, който препоръчал на един неизлечимо болен процедури със заравяне в пясък. _„Помагат ли, докторе?“_ — _„Не кой знае колко, но поне ще свикнеш да лежиш под земята.“_
	Сега свиквам.
	Една вечер духовният ни ръководител застана прав пред парапета на олтар, осветен — той, ние, целият параклис — от една-единствена свещ, която образуваше ореол от светлина, като оставяше лицето му в сянка. Преди да се сбогува с нас, ни разказа една случка. Една нощ в един манастир с пансионерки умряло едно момиче, младо, благочестиво и изключително красиво, и на другата сутрин, след като го положили в църквата, започнали да четат молитвите. Но изведнъж трупът се надигнал, с отворени очи и пръст, насочен към свещеника, и казал с дълбок глас: „Отче, не се молете за мен! Тази нощ аз допуснах нечиста мисъл, само една — и сега съм осъдена!“*
	[* _Една нощ в един манастир с пансионерки умряло едно момиче…_ — Тази тема вече е разгърната от Умберто Еко в романа „Махалото на Фуко“, в 8 глава: _„Третата жена, бързо погълната от пропастта, в която изчезва. Току-що е издъхнала в съня си, бледа Офелия, сред цветята на своя девственически ковчег, но докато свещеникът изрича заупокойната молитва, изведнъж тя се надига от катафалката, гневна, бяла, отмъстителна, с насочен пръст и глух глас: «Отче, не се молете за мен. Тази нощ, преди да заспя, в главата ми се роди нечестива мисъл, единствената в живота ми, и сега съм осъдена.» Да намеря книгата за първото причастие. Имаше ли илюстрация, или съм си измислил всичко?_
	_Разбира се, че е умряла, мислейки за мен, нечистата мисъл съм бил аз, който желаех Мери Лена, недостижима, защото беше от друго естество и с друга участ. Виновен съм за нейния грях, виновен съм за прегрешенията на всички, които грешат, нищо, че не съм притежавал трите жени: това е наказанието, задето съм ги пожелавал._
	_Губя първата, защото е в рая, втората, защото завижда в чистилището за удоволствието, което никога няма да изпита, и третата, защото е в ада.“_ — Бел. NomaD.]
	Тръпка преминава през аудиторията и се разпространява по пейките на църквата, издига се към сводовете и почти изглежда, че разклаща пламъка на свещта. Ръководителят ни подканя да отиваме да си лягаме, но никой не мръдва. Пред изповедалнята се подрежда дълга опашка, всеки държи да си легне едва след като е изповядал и най-малката сянка от грях.


	Сред заплашителната утеха на тъмните църковни кораби, скрит от светските злини, прекарвам дните си в ледена пламенност, в която дори коледните песни и това, което беше за мен успокояващата ясла на Рождество от детството ми, се превръщат в рождеството на Младенеца за ужасите на света:
P>
	Спи, не плачи, сладки Иисусе,
	спи, не плачи, мой Спасителю…
	Тези обичливи очи, сладко детенце,
	побързай да затвориш в мрачен ужас.

	Знаеш ли защо бодат сламата и сеното?
	Защото будуват още очите ти.
	Побързай да ги затвориш, така поне сънят
	ще те предпази от всяка болка.
	Спи, не плачи, сладки Иисусе,
	спи, не плачи, мой Спасителю…*
	[* _Спи, не плачи, сладки Иисусе…_ — Песен от Лоренцо Перози (1872–1956), изявен италиански църковен композитор и диригент. — Бел. NomaD.]
P$
	Един ден татко, запален почитател на футбола, малко разочарован от сина си, който прекарва дните да си мъчи очите с книгите, ме води на мач. Срещата е второстепенна, пейките са почти празни, тук-там като цветни петна се виждат малкото присъстващи, белите стълбища са напечени от слънцето. Играта спря след изсвирване на рефера, единият от капитаните протестира, другите играчи се движат по терена без цел. Бъркотия на фланелки в двата цвята, разкарване на отегчени футболисти по зелената трева, в разпръснат безпорядък. Всичко е замряло. Това, което се случва, върви като на забавен кадър, като в енорийското кино, където изведнъж звукът свършва като проточено мяукане, движенията стават по-внимателни, свършват на отскоци и образът се разпада на екрана като разтопен восък.
	И в този миг стигам до откровение.
	Сега разбирам, че е било мъчителното усещане, че светът е лишен от цел, мързелив плод на недоразумение, но в онзи момент успях да преведа това, което изпитвах само като: „Бог не съществува“.
	След мача си тръгвам, обзет от разкъсващи угризения, и веднага тичам да се изповядам. Пламенният изповедник от миналия път сега се смее опрощаващо и добронамерено, пита ме как са ми дошли такива натрапчиви мисли, споменава за красотата на света, която предполага наличието на съзидателна и подреждаща воля, после започва да ми говори за _consensus genitum_*: „Синко, в Бог са вярвали велики писатели като Данте, Мандзони, Салванески, велики математици като Фантапие, а ти искаш да си по-малко от тях ли?“** Съгласието на хората ме успокоява за момента. Сигурно мачът е крив. Паола ми беше казала, че никога не съм ходел на футболни мачове, най-много да гледам по телевизията решителните срещи от световното. Сигурно от онзи ден в главата ми е останало твърдо запечатано, че да ходиш на мач значи да си погубиш душата.
	[* _consensus gentium_ (лат.) — съгласувано убеждение на много хора. — Бел. NomaD.]
	[** _Синко, в Бог са вярвали велики писатели като Данте, Мандзони, Салванески, велики математици като Фантапие, а ти искаш да си по-малко от тях ли?_ — Списъкът е еклектичен до комичност. Данте е общоизвестен класик, Алесандро Мандзони (1785–1873) е класик на италианската литература, автор на прочутия роман „Годениците“ (1842). В същия ред обаче се споменават Нино Салванески (1886–1968) — малко известен италиански писател, организатор многолюдни поклонничества в светилището на преподобния Пий от Пиетралчина; Луиджи Фантапие` (1901–1956) — запомнен само от учениците италиански математик. — Бел. NomaD.]
	Но има и други начини да я погубиш. Другарите ми от училище започват да си разказват истории, шепнат си и хихикат. Правят разни намеци, разменят си списания и книги, които са отмъкнали от къщи, говорят за тайнствената Червена къща, в която на нашата възраст не може да се влезе, готови са на всичко, за да идат да гледат комични филми, в които се явяват разпасани мадами. Показват ми снимка на Иза Бардзица, в прилепнала рокля, дефилира в едно списание. Не мога да не я разгледам, за да не мина за лицемерно набожен, гледам я, и както е известно, на всичко може да се устои освен на съблазните. Влизам скришом в киното рано следобед, като се надявам да не срещна някого, който ме познава: в „Двете сирачета“ (с Тото и Карло Кампанини) Иза Бардзица, с други пансионерки, се отнася с презрение към заръките на игуменката и взема душ гола.

	{img:loana_097_pansionerkite.png}

	Телата на пансионерките не се виждат, те са сенки зад завесите на кабините с душове. Момичетата се къпят, все едно че танцуват. Трябва да ида да се изповядам, но тази прозрачност ме кара да си спомня за една книга, която веднага бях затворил в Солара, уплашен от това, което прочетох. „Човекът, който се смее“ от Юго.
	В града я нямам, но съм сигурен, че в книжарницата на дядо има един екземпляр. Откривам я, докато дядо говори с някого, и клекнал до шкафа, намирам трескаво забранената страница. Гуинплейн, жестоко обезобразен от компрачикосите, които са го превърнали в маска от пътуващ цирк, в отрепка, изведнъж се оказва признат като лорд Кланчарли, наследник на огромно богатство, пер на Англия. Още преди да разбере напълно какво му се е случило, го въвеждат, облечен блестящо като благородник, в един омагьосан дворец и чудесата, които открива там (сам в тази блестяща пустош), преминаването през стаи и кабинети, замайва не само неговата глава, но и главата на читателя. Броди от стая в стая, докато не стига до една спалня, където на леглото, до вана, готова за девическа баня, вижда гола жена.
	Не буквално гола, отбелязва лукаво Юго. Облечена. Но с дълга риза, толкова фина, че изглежда мокра. И тука следват седем страници описания за това как се появява една гола жена и как изглежда тя на Човека, който се смее, който дотогава е обичал непорочно само една сляпа девойка. Жената му изглежда като Венера, задрямала сред безкрайната пяна, и тя мърда леко в съня, чертае и разваля съблазнителни извивки с бавното движение на водната пара, образуваща облаци в синьото небе. Юго отбелязва: „Голата жена е въоръжена жена“.
	Неочаквано жената, Джоузиън, сестра на кралицата, се събужда, познава Гуинплейн и започва едно бясно съблазняване, на което нещастникът вече не издържа, само че жената го довежда до върха на желанието, а още не му се отдава. Развихря се в безумни фантазии, още по-съсипващи от голотата й, в които се показва като девица и проститутка, жадна да се наслади не само на удоволствията на уродливостта, които й предлага Гуинплейн, но и на тръпката, която ще изпита от това, че предизвиква света и двора, и това я опиянява, една Венера, която очаква двойна наслада, и обладаването, и изваждането на показ на нейния Вулкан.
	Докато Гуинплейн е готов да отстъпи, пристига послание от кралицата, която съобщава на сестра си, че Човекът, който се смее е признат за законния лорд Кланчарли и ще стане неин съпруг. Джоузиън казва „добре“, става, протяга ръка и (като минава от ти на вие) казва на този, с когото е смятала да се слее диво: „Излезте“. И добавя: „След като ще бъдете мой съпруг, излезте… Нямате право да сте тук. Това е мястото на любовника ми“.

	{img:loana_098_gwynplaine.png}

	Върховна поквара — не на Гуинплейн, а на Ямбо. Не само че Джоузиън ми дава повече от това, което ми е обещала Иза Бардзица зад завесата, но ме завладява и с безсрамието си: „Вие сте мой съпруг, това е мястото на любовника ми“. Възможно ли е грехът да е толкова героично унищожителен?
	Има ли на света жени като лейди Джоузиън и като Иза Бардзица? Ще се случи ли да ги срещна? Ще ме поразят ли — клъц — справедливо наказание за моите фантазии?

	{img:loana_099_rita_hayworth.png}

	Има, поне на екрана. Все следобед, скришом, ходих да гледам „Кръв и арена“. Обожанието, с което Тайрън Пауър притиска лицето си в скута на Рита Хейуърт, ме убеждава, че има жени, които са въоръжени и когато не са голи. Стига да са нагли.
	Да си възпитаван настоятелно в ужас пред греха и после грехът да те завладее. Казвам си, че сигурно забраната разпалва фантазията. След което решавам, че за да избягам от съблазънта, трябва да се спася от внушенията на възпитанието в непорочност: и двете са работа на дявола и се крепят взаимно. Това откритие, може би еретично, ми действа като удар с камшик.


	Оттеглям се в един мой свят. Слушам музика, залепен за радиото в следобедните часове или рано сутрин, но понякога има симфоничен концерт вечер. Семейството иска да слуша друго. „Стига с тая погребална музика!“, оплаква се Ада, неподатлива на музите. Една неделна сутрин срещам на булеварда чичо Гаетано, вече остарял. Изгубил е и златния си зъб, може и да го е продал през войната. Пита любезно как върви учението ми, татко му казва, че в този период новата ми идея фикс е музиката. „Ех, музиката — казва блажено чичо Гаетано, — как те разбирам, Ямбо, аз обожавам музиката. Всичката, да знаеш. От всякакъв вид, стига да е музика“.
	Замисля се за миг и добавя:
	— Стига да не е класическа музика. Тогава гася радиото, разбира се.
	Аз съм изключително същество, заточено сред еснафи. Затварям се още по-гордо в самотата си.
	В антологията за четвърти гимназиален клас се натъквам на някои съвременни поети, откривам, че човек може да бъде озарен от безкрая, да срещне злото в живота*1, да бъде прободен от слънчев лъч*2. Не разбирам всичко, но ми харесва мисълта, че _днес само това можем да ти кажем, това, което не сме, това, което не искаме_.
	[*1 _… откривам, че човек може да бъде озарен от безкрая…_ — „Озарявам се с безкрай“ („M’illumino d’immenso“) — първият стих от стихотворението „Безкрайност“ („L’infinito“, 1933) на известния италианския поет херметик Джузепе Унгарети (1888–1970); _… да срещне злото в живота…_ — стих от стихотворението на друг утвърден поет херметик Еудженио Монтале (1896–1981) от стихосбирката „Сепиени кости“ („Ossi di sepia“, 1925). — Бел. NomaD.]
	[*2 _… да бъде прободен от слънчев лъч._ — Отпратка към стихотворението „И вечерта веднага“ („Ed è subito sera“) от стихосбирката „Води и земи“ („Acque e terre“, 1930), на италианския поет Салваторе Куазимодо (1901–1968). — Бел. NomaD.]
	Намирам в книжарницата на дядо една антология на френските символисти. Аз също влизам в тази кула от слонова кост, лутам се в гора от символи със смъгни думи и очи благосклонни*1, търся навсякъде _de la musique avant toute chose_*2, пиша мълчания, отбелязвам неизразимото, запечатвам главозамайването*3.
	[*1 _… лутам се в гора от символи със смътни думи и очи благосклонни…_ — Препратки към сонета „Съответствия“ на Шарл Бодлер от стихосбирката „Цветя на злото“:
P>
	Природата е храм и живите колони
	със смътни думи си говорят в този храм;
	в гора от символи човек се лута сам,
	изпращан от очи, към него благосклонни.
@	(Превод от френски: Кирил Кадийски.)
P$
	Бел. NomaD.]
	[*2 _… de la musique avant toute chose…_ — цитиран е първият стих на стихотворението „Поетическото изкуство“ от Пол Верлен (1844–1896):
P>
	Във всичко — музиката само!
	И тъй, да полети стихът,
	от тръпки да е той, без плът,
	без нищо тежко и голямо.
@	(„Поетическото изкуство“, 1874, прев. от фр. Кирил Кадийски).
P$
	Бел. NomaD.]
	[*3 _… пиша мълчания, отбелязвам неизразимото, запечатвам главозамайването._ — Цитат от Артюр Рембо: _„Пишех мълчания, нощи, отбелязвах неизразимото. Запечатвах главозамайването.“_ („Един сезон в ада“, 1873, прев. от фр. Кирил Кадийски). В същия текст има едно признание на Рембо, много ценно за тълкуването на романа на У. Еко: _„Обичах идиотските картини, надписите над вратите, декорите, цирковите платнища, фирмите и селските шарении, овехтялата литература, църковния латински, еротичните, неграмотни книги, романите от бабините младини, приказките за феи, детските книжки, старите опери, глупавите припеви и наивните ритми.“_ — Бел. NomaD.]
	Но за да чета свободно тези книги, трябва да се освободя от много забрани и заблуждения и избирам духовния ръководител, за който ми беше говорил Джани, свещеника с широки възгледи. Дон Ренато беше гледал „Моят живот“* с Бинг Кросби, където американски католически свещеници пеят с акомпанимент на пиано то-ра-ло-ра-ло-рал, то-ра-ло-ра-ли на девойки, които им се възхищават.
	[* _„Going my Way“_ — американска кинокомедия (1944) с Бинг Кросби в главната роля. — Бел. NomaD.]

	{img:loana_100_bing_crosby.jpg}

	Дон Ренато не може да се облече по американски, но принадлежи на новото поколение свещеници с баски барети, които карат мотори. Не може да свири на пиано, но има плочи с джаз и обича хубавата литература. Казвам му, че са ми препоръчали да чета Папини, а той ми казва, че най-интересните неща на Папини не са от времето след посвещаването му на вярата, а отпреди това. Широки виждания. Впечатлява ме „Свършеният човек“*, може би мисля, че изкушенията на духа ще ме спасят от изкушенията на плътта.
	[* _„Свършеният човек“_ — автобиографична книга на Джовани Папини (1881–1956), италиански писател модернист, в своето творчество преминава пътя от бунта и новаторства (към този период се отнася и „Свършеният човек“, 1912) до католицизма и подкрепа на фашизма. — Бел. NomaD.]
	Това е изповедта на човек, който никога не е бил дете и е имал нещастно детство на стара замислена и заядлива жаба. Не съм аз, моето детство (_nomen omen_) беше слънчево. Но го изгубих, само за една трагична нощ. Заядливата жаба, за която чета сега, се спасява в жаждата за знание, гасне над томове _„със зелен разръфан гръб, с червеникави от влагата и разръфани страници, често скъсани по средата или изцапани с мастило“_. Аз съм не само на тавана в Солара, но и в живота, който избрах след това. Никога не съм излязъл от книгите, това го зная сега, в постоянното будуване на моя сън, но го разбрах в момента, за който си спомням сега.
	Онзи човек, свършен още от рождението си, не само чете, но и пише. Бих могъл да пиша и аз, за да добавя мои чудовища към тези, които лазят по дъното на морето с безшумните си пипала. Онзи човек си съсипва очите над страниците, по които пише за своите кошмари с тинесто мастило от мастилници с лепкава утайка по дъното, като на турско кафе. Развалил си е очите още като дете, от четене на светлината на свещ, развалил ги е в полумрака на библиотеките, клепачите му са зачервени. Пише с помощта на много диоптри, в непрекъснат страх да не ослепее. Ако не ослепее, ще се парализира, нервите му са съсипани, изпитва болки и му изтръпва единият крак, пръстите му треперят, има бодежи в главата. Пише с дебели очила, които докосват листа.
	Аз виждам добре, карам колело и не съм жаба — може би вече съществува неотразимата ми усмивка, но за какво ми е? Не се оплаквам, че другите не ми се усмихват, аз не намирам причина да се усмихвам на другите.
	Аз не съм като свършения човек, но бих искал да съм. Да превърна неговия библиоманиен бяс в моя възможност за бягство от света, което да не е в манастир. Да си създам само мой свят. Но аз не вървя към посвещаване на вярата, в най-лошия случай идвам оттам.

	{img:loana_101_secesion.jpg}

	Като търся алтернативна вяра, се влюбвам в декадентите. Братя, тъжни лилии, изнемогвам от красота…*1 Аз съм Империя в края на своя упадък. Бели и снажни — рой варвари идат към мен, но със стила си от залез и скръб позлатен в унес извайвам до край акростиха си гладък.*2 Построявам с наука Химна на духовните сърца, в делото на търпението си преминавам през атласи, хербарии и ритуали.*3
	[*1 _… тъжни лилии, изнемогвам от красота…_ — отпратка към стихотворението на Пол Валери (1871–1945), „Нарцис говори“ (Narcisse parle, 1891). — Бел. NomaD.]
	[*2 _Аз съм Империя в края на своя упадък…_ — Пол Верлен, сонетът „Униние“ (1883), прев. от фр. Кирил Кадийски. — Бел. NomaD.]
	[*3 _Построявам с наука Химна на духовните сърца…_ — отпратка към Стефан Маларме (1842–1898), „Проза за Дез Есент“ (Prose pour des Esseintes, 1884). — Бел. NomaD.]
	Още мога да мисля за вечната женственост, стига да съм развълнуван от някое изкуство или от болнава бледност. Чета и ми се вие свят.
C>
	Умиращата, чиито дрехи докосваше, го изгаряше като най-жежък пламък. Нямаше баядерка от бреговете на Ганг, одалиска от баните на Истанбул, не можеше да има гола вакханка, чиято прегръдка да го прониже до мозъка на костите като докосването, простото докосване до тази нежна трескава ръка, чиято влажност усещаше през ръкавицата, която я покриваше.*
	[* _Умиращата, чиито дрехи докосваше…_ — Жул-Амеде Барбе д’Орвили (1808–1889), романът „Лея“ (1832). — Бел. NomaD.]
C$
	Няма нужда дори да го казвам на дон Ренато. Това е литература и мога да се срещам с нея, макар че ми говори за перверзна голота и андрогинна двойственост. Твърде далеч от моя опит, за да отстъпя пред тяхната съблазън. Това са думи, не е плът.


	Към края на втората година на гимназията в ръцете ми попада „На обратната страна“ от Юисманс. Главният герой, Дез Есент, произлиза от традиционно семейство на здрави и скучни воини, с мустаци извити като ятагани, но постепенно в портретите на дедите му се забелязва отслабване на расата, обезкървена от прекалено много бракове между близки роднини: дедите му изглеждат белязани от все по-разредена кръв, лицата им са все по-изнежени, анемични и нервни. И Дез Есент се ражда белязан от тези наследствени недъзи: детството му е тъжно, вечно има температура и се страхува да не се разболее от скрофула. Майка му, висока, мълчалива и бяла, вечно затворена в една тъмна стая на замъка, под бледата светлина на абажура, която я пази от прекалена светлина и шум, умира, когато той е на шестнадесет години. Момчето, оставено само на себе си, чете книги и в дъждовните дни броди из полето. „Голяма радост за него беше да слезе в дола и да стигне до Жютини“, едно селце в подножието на хълма. В Дола. Ляга по поляните, слуша глухия шум на водениците, после се изкачва по острите върхове, откъдето вижда долината на Сена, която се вие, докъдето стига поглед, и се слива със синевата на небето, църквите и кулите на Прованс, които сякаш трептят на слънцето сред въздуха, изпълнен със златист прах.
	Чете и мечтае, опива се от самотата. Вече пораснал, разочарован от удоволствията на живота и от нищожността на образованите хора, мечтае за изискана обител, за лична пустиня, неподвижна и топла гробница. Така си създава свое убежище, напълно изкуствено, където, във воднистия полумрак на огромните стъкла, които го разделят от тъпия спектакъл на природата, превръща музиката в аромати и ароматите в музика, наслаждава се на заекващия латински на декадентството, докосва с безкръвните си пръсти копринени дрехи и скъпоценни камъни, кара да инкрустират в черупката на една жива костенурка сапфири и тюркоази от Запада, хиацинти от Компостела, аквамарини и рубини от Зундермания.


	Най-много обичам главата, в която Дез Есент решава да излезе за пръв път от дома си, за да иде в Англия. Това желание се появява заради мъгливото време, небесният свод се разстила пред очите му еднообразен като сив калъф. За да е в хармония с мястото, където отива, обува панталони с цвят на мъртви листа, облича сиво палто на квадратчета с цвят на сива лава, слага си бомбе, взема пътна чанта, завивка, кутия за шапки, чадъри и бастуни и тръгва към гарата.
	Пристига в Париж вече уморен, обикаля из дъждовния град с една кола, чака часа на заминаването. Газовите фенери, които мигат сред мъглата, обвити от жълтеникави кръгове светлина, му подсказват, че и Лондон е така потънал в дъжд, огромен, безкраен, с дъх на метал, пушещ сред мъглите с редиците си докове, кранове, скрипци, чували. После влиза в някаква кръчма, посещавана от англичани, сред редици бъчви с английския кралски герб, с маси, отрупани с бисквити „Палмърс“, соленки, mini pies и сухари и предвкусва екзотичните напитки, предлагани тук: „Old Port“, „Magnificent Old Regina“, „Cockburn’s Very Fine“… Около него седят англичани: бледи духовници, груби лица, бради като нашийници и като на някои видове маймуни, кълчищни шапки. Отпуска се сред звуците на тези гласове на чужденците, в този въображаем Лондон, и слуша протяжното свирене на влекачите по реката.
	Излиза замаян, небето се е спуснало още по-ниско и докосва къщите, арките на Рю дьо Риволи му изглеждат като мрачен тунел, прокопан под Темза, влиза в друга кръчма, където над тезгяха се подават канелките за точене на бира, наблюдава яките англосаксонци със зъби, широки като лопати, с огромни ръце и крака — те са се нахвърлили върху ястие от месо, сварено в гъбен сос и опечено в тесто, като върху торта. Поръчва си един бульон, една треска, един ростбиф, две пинти ейл, хапва стилтън, завършва с чаша бренди.
	Докато иска сметката, вратата на кръчмата се отваря и влизат хора, които донасят мирис на мокро куче и на въглища. Дез Есент се пита защо да пресича Ламанша: всъщност той е бил вече в Лондон, усетил е миризмите му, опитал е ястията му, видял е типичната наредба, преситил се е от британския живот. Нарежда на колата да го откара до гарата на Со и се връща с куфарите, чантите, завивките и чадърите в обичайното си убежище, като „усеща цялата физическа и морална умора на човек, който се прибира вкъщи след дълго и опасно пътуване“.
	Такъв ставам и аз: в пролетните дни мога да се движа в утробна мъгла. Но само болест (или това, че животът не ме иска) може да оправдае напълно моя отказ от живота. Трябва да докажа на себе си, че оттеглянето ми е добро и добродетелно.
	И така откривам, че съм болен. Чувал съм да казват, че болестите на сърцето се познават по синкавия цвят на устните, и точно в тези години майка ми се оплаква от проблеми със сърцето. Може би не тежки, но занимава цялото семейство с тях повече, отколкото трябва, на границата с хипохондрията.
	Една сутрин, докато се гледам в огледалото, откривам, че устните ми са сини. Слизам на улицата и започвам да тичам като луд: задъхвам се, усещам необичайно пулсиране в гърдите. Значи съм болен от сърце. Обречен на смърт, като Граньола.
	Тази сърдечна болест става моята отрова. Наблюдавам развитието й, устните ми ми изглеждат все по-сини, бузите все по-слаби, а първите младежки пъпки придават на лицето ми болезнена червенина. Ще умра млад, като свети Луиджи Гонзага и Доменико Савио. Но благодарение на полета на моя дух преобразувам Упражнението на Добрата смърт: постепенно изоставям власеницата и се хващам за поезията.
	Живея в ослепителен здрач:
P>
	Ще дойде ден: аз знам,
	че тази жежка кръв
	ще секне изведнъж,
	че моето перо
	ще скръцне и ще се пречупи
	… и ще умра.
P$
	Умирам, но вече не защото животът е лош, а защото е обикновен в своята лудост и повтаря уморително своите ритуали на смъртта. Аз, разкайващ се мирянин, многословен мистик, се убеждавам, че най-хубавият от всички е Неоткритият остров, който понякога се мярка, но само отдалеч, между Тенерифе и Палма*:
	[* _… Неоткритият остров, който понякога се мярка, но само отдалеч, между Тенерифе и Палма._ — Тук звучи тема от третия роман на У. Еко „Островът от предишния ден“. В него действие се развива именно на неоткрит остров между Тенерифе и Палма, при което темата за недостижимия остров се разгръща като философска, метафизична метафора. — Бел. NomaD.]
P>
	Носът почти докосва бряг благословен,
	невиждани цветя цъфтят и палми листи веят,
	божествено ухае гъстий лес блажен
	на кардамон сълзящ и дъхава хевея.
	Разбулва се с ухание на куртизанка
	тоз остров неоткрит… пристъпиш ли в омая,
	изчезва кат видение, кат светла сянка,
	обвит във синевата на безкрая.*
	[* _Носът почти докосва бряг благословен…_ — Гуидо Гоцано (1883–1916), „Неоткритият остров“ („L’isola non trovata“, 1913). — Бел. NomaD.]
P$
	Вярата в недосегаемото ми помага да затворя скобите на разкаянието си. Животът ми на добродетелен младеж ми беше обещал като награда нея, хубава като слънцето и бледа като луната. Но само една нечиста мисъл би могла да ми я отнеме завинаги. А Неоткритият остров остава, тъй като е недосегаем, вечно мой.
	Подготвям се за срещата с Лила.


>>	18. Красива си ти като слънцето

	И Лила се роди от една книга. Започвах вече да уча в лицея, на прага на шестнадесетте, и при дядо се натъкнах на „Сирано дьо Бержерак“ от Ростан, преведена на италиански от Марио Джобе. Защо я нямаше в Солара, на тавана или в параклиса, не знам. Може би съм я чел и препрочитал толкова пъти, че накрая се е разпаднала. Сега мога да я кажа наизуст.
	Тази история я знаят всички, мисля, че ако ме бяха попитали за Сирано след инцидента, щях да кажа за какво става дума, голяма драма на късния романтизъм, която пътуващите трупи показват от време на време. Но щях да кажа това, което знаят всички. Останалото не, откривам го сега, като нещо, свързано с порастването ми, с първите ми любовни трепети.
	Сирано се бие страхотно с шпага и е гениален поет, но е грозен, потиснат от този свой чудовищен нос:
P>
	А можехте неща да кажете немалко,
	— съчувствено и злъчно, приятелски и строго,
	— обидно: „Ако имам подобен нос, ей богу,
	— отрязал бих го в миг, окото ми не мига!“
	— Приятелски: „Но той във чашата не стига!
	— Опитайте с тръба, така е по-удобно!“
	— Или пък описателно: „Скала! На риф, подобна!
	— Какъв ти риф! О, не, това е полуостров!“*115
	[*115 „Сирано дьо Бержерак“, Ростан. Издание на ЕТ „Баев — Василен Павлов“, София, 2000, превод Веселин Ханчев.]
P$
	Сирано обича братовчедката си Роксана, божествено красива. (_Аз обичам, естествено е най-красивата!_) Тя може би се възхищава от уменията му, но той не смее да й разкрие чувствата си, бои се от грозотата си. Само веднъж, когато тя го моли да поговорят, се надява, че може да стане нещо, но разочарованието му е жестоко: тя му признава, че е влюбена в красивия Кристиан, току-що постъпил като кадет в Гаскония, и моли братовчеда си да го закриля.
	Сирано извършва върховна саможертва и решава, че ще обича Роксана, като й говори чрез устните на Кристиан. На Кристиан, красив и смел, но необразован, подсказва най-нежни любовни обяснения, пише пламенни писма, една нощ го замества под нейния балкон, за да й разкаже шепнешком прочутата възхвала на целувката: но после Кристиан се качва и получава наградата за тази изкусност. _„… жужене на пчели, събрали аромат, причастие, прието от чашката на цвят, въздишка благодарна на устните ни слети за сладостите, що са дадени и взети, и трепет, с който почва и свършва се света…“_ _„Качвай се, животно“_ казва Сирано и блъска съперника си, а докато двамата се целуват, той плаче в сянката, вкусвайки малката си победа, _защото върху тези устни тръпнещите му уста — целуват думите, що казах преди малко._*116
	[*116 Превод Веселин Ханчев.]
	Сирано и Кристиан отиват на война, Роксана, все по-влюбена, заминава при тях, завладяна от писмата, които Сирано й изпраща всеки ден, но споделя с братовчед си, че започва да си дава сметка, че обича у Кристиан не физическата му хубост, а пламенното му сърце и изискания му дух. Тя би го обичала дори ако е грозен. Сирано разбира, че обичаният е той, но в този момент Кристиан умира, улучен от неприятелски куршум. Роксана ридае над трупа на убития и Сирано разбира, че никога няма да каже истината.
	Минават години, Роксана живее в един манастир, далеч от света, продължава да мисли за убития си любим и препрочита всеки ден последното му писмо, изцапано с кръвта му. Сирано, верен приятел и братовчед, я посещава всяка събота. Но тази събота той е ранен от политически противници или завистливи литератори и крие от Роксана, че под шапката главата му е превързана с подгизнал от кръв бинт. Роксана му показва за първи път последното писмо на Кристиан, Сирано го чете на глас, но тя забелязва, че вече се е спуснал мрак, не разбира как той може да чете избледнелите думи и изведнъж проумява всичко: той рецитира наизуст своето последно писмо. У Кристиан тя е обичала Сирано. _„Петнадесет години все роля на приятел играл е този, който писмото е изпратил.“_ Не, опитва се да отрече Сирано, _не е вярно, любима, не! Не съм ви любил!_*117
	[*117 Превод Веселин Ханчев.]
	Героят вече залита, идват верните му приятели и му се карат, че е станал от леглото, и казват на Роксана, че той умира. Сирано, облегнат на едно дърво, изиграва последния си дуел срещу сенките на своите неприятели и пада. И докато умира, казва, че единственото нещо, което ще отнесе неопетнено на небето, е mon panache: на шапката ми славна — разветите пера (и с тази реплика свършва драмата), Роксана се навежда и го целува по челото.
	Тази целувка е едва-едва спомената в режисьорския текст, никой от героите не говори за нея, някой нечувствителен режисьор би могъл дори да не я забележи, но в моите очи на шестнадесетгодишно момче тя се превръща в централната сцена и не само виждах Роксана да се навежда, но заедно със Сирано усещах нежния й дъх. Тази целувка в мига на смъртта е за Сирано отплата за всичко отнето му и всички в театъра изпадат в умиление при тази сцена. Тази _in articulo mortis_* целувка е хубава, защото в момента, в който я получава, Сирано умира и така изгубва Роксана още веднъж, но аз, слял се с героя, съм горд именно заради това. Издъхвах щастлив, без да съм докоснал любимата си, оставяйки я в нейното небесно състояние на недокосната мечта.
	[* _in articulo mortis (лат.)_ — в минутата на смъртта. — Бел. NomaD.]
	Името на Роксана бе в сърцето ми и не ми оставаше нищо друго, освен да му дам лице. И то беше лицето на Лила Саба.
	Както беше казал Джани, видях я един ден да слиза по стълбите на лицея и Лила стана моя завинаги.


	Папини пише за слепотата, от която се бои, и за прекаленото си късогледство: „Виждам всичко размазано, като в съвсем лека мъгла, засега, но постоянна. Отдалеч вечер всички фигури се сливат пред очите ми: мъж, увит в палтото си, може да ми се стори жена, малко спокойно пламъче да го видя като дълга черта червена светлина, лодка, която слиза по реката, като черна точка по течението. Лицата са светли петна, прозорците са тъмни петна по къщите; дърветата са тъмни плътни петна, които се издигат от сянката, и само три-четири най-едри звезди блестят на небето за мен“. Така става с мен сега, в моя изключително бодър сън. Зная всичко, откакто се събудих за услугите на паметта (преди няколко секунди, преди хиляда години?): за лицата на родителите си, за Граньола, за доктор Озимо, за учителя Моналди и за Бруно, видях точно лицата на всички, усетих миризмата им, чух гласовете им. Но виждам всичко ясно около мен с изключение на лицето на Лила. Като на онези снимки, на които лицата са покрити с петно, за да се запази privacy на малолетния обвиняем или на невинната съпруга на чудовището. От Лила виждам бегло очертанията й, облечена е в черна престилка, върви меко, а аз я следвам като преследвач, виждам как се люшкат косите й, но още не мога да видя лицето й.
	Все още се боря срещу някаква задръжка, сякаш се страхувам, че няма да понеса тази светлина.


	Виждам се, докато пиша стихотворенията си за нея, Създание, затворено в тази крехка загадка, и се топя, не само при мисълта за първата ми любов, но и от мъка, че не мога да видя, сега, усмивката й, онези две зъбчета, за които говореше Джани — а той, проклетникът, знае и помни.
	По-спокойно, нека да оставим на паметта времето, което й трябва. Засега ми стига и това, ако дишах, сега дишането ми щеше да е по-спокойно, защото усещам, че съм стигнал на мястото си. Лила е на две крачки.


	Виждам се как влизам в класа на момичетата, за да продавам билети, виждам закачливите очи на Нинета Фопа, малко избледнелия профил на Сандрина, после ето ме пред Лила, казвам някаква забавна реплика, докато търся рестото и не го намирам, за да удължа стоенето си пред една икона, която все още се разпада, като екрана на телевизор, който изгаря.
	Чувствам в сърцето си безкрайна гордост заради театралната вечер, тъкмо съм сложил в устата си бонбона на учителката Марини. Театърът гръмва, усещам неописуемото чувство на безмерна власт. На следващия ден се опитах да обясня на Джани. „Странен е — казах му — ефектът на вълнообразното разпространение, чудото на мегафона: със съвсем малък разход на енергия предизвикваш експлозия и усещаш как създаваш огромна сила с незначителни средства. В бъдеще може да стана тенор, който да влудява тълпите, герой, който да води след себе си десет хиляди души, готови да се хвърлят на смърт под звуците на Марсилезата, но със сигурност няма да изпитам никога опияняващото чувство, което изживях онази вечер“.


	Сега изпитвам точно същото. Аз съм там, езикът ми се върти под бузата, чувам тътена, който се носи от залата, представям си бегло къде може да е Лила, защото преди представлението бях погледнал през открехнатата завеса, но не мога да обърна глава натам, защото ще проваля всичко: госпожа Марини, докато бонбонът се разхожда из устата й, трябва да остане в профил. Мърдам език, говоря каквото ми дойде наум с кудкудякащ глас (между другото госпожа Марини не говореше много по-смислено), съсредоточен съм върху Лила, която не виждам, но тя ме вижда. Преживявам този триумф като любовна прегръдка, в сравнение с която онзи _ejaculatio praecox_ върху Жозефина Бекер беше като заспала кихавица.
	Сигурно след това преживяване съм решил да пратя по дяволите дон Ренато и съветите му. Какъв смисъл да пазя тази тайна в сърцето си и да не мога да се опивам от нея с някой друг? И освен това, ако си влюбен, искаш тя да знае всичко за теб. _Bonum est diffusivum sui._ Сега ще й кажа всичко.
	Трябваше да се срещна с нея не на излизане от училище, а докато се прибира вкъщи, сама. В четвъртък беше часът по гимнастика на девическата паралелка и тя се прибираше към четири. Бях приготвял речта си дни наред. Щях да й кажа нещо духовито, като например не бой се, това не е обир, тя щеше да се засмее, щях да й кажа, че с мен става нещо странно, което не съм изпитвал никога, и че може би тя може да ми помогне… Какво ли ще е пък това, ще си помисли тя, едва се познаваме, може би му харесва някоя от моите приятелки и не му стига смелост.
	Но после, като Роксана, тя щеше да разбере всичко за миг. Не, не, скъпа моя любов, не съм те обичал никога. Ето, това беше добра техника. Да й кажа, че не я обичам, и да й се извиня за тази проява на невнимание от моя страна. Тя щеше да разбере хитрината (нали е préciuse) и може би щеше да се наведе към мен, за да ми каже — какво ли? — да не се правя на луд, но с неочаквана нежност. Изчервена, щеше да ме докосне с пръсти по бузата. Въобще, началото щеше да е шедьовър на хитростта и изискаността, нещо, на което не може да се устои — защото, тъй като аз я обичах, не можех да допусна, че тя не изпитва същите чувства към мен. Грешах, както всеки влюбен, предлагах й моята душа и исках от нея да направи това, което бих направил аз, но така става от хилядолетия. Иначе нямаше да съществува литературата.
	След като избрах деня и часа, след като създадох всички условия, за да се задейства успешно Подходящият случай, в четири без десет бях пред входната врата на къщата й. В четири без пет си помислих, че минават много хора, и реших да я чакам вътре, до стълбата.
	След няколкото века, изминали между четири без пет и четири и пет, я чух да влиза във входа. Пееше. Една песен, която говореше за някаква долина, мога да изпея приблизително мелодията, но думите — не. В онези години песните бяха ужасни, не като песните от детството ми, бяха глупави песни от глупавия следвоенен период, „Еулалия Торичели от Форли“, „Пожарникарите от Виджу“, „Какви ябълки, какви ябълки“, „Кадетите от Гаскония“, най-много някое сълзливо обяснение в любов като „Свири, небесна серенада“ или „Да заспя така, в твоите прегръдки“. Мразех ги. Поне братовчедът Нучо танцуваше американски ритми. Мисълта, че тя може да обича такива песни, може би ме охлади за миг (тя трябваше да е изискана като Роксана), но не знам дали в онези мигове съм разсъждавал много. Всъщност не слушах, просто си представях появата й и имах поне десет секунди, за да изстрадам една мъчителна вечност.
	Пристъпих напред точно когато тя стигна до стълбата. Ако историята ми я разказваше някой друг, щях да отбележа, че в този миг трябва да засвирят цигулки, за да подкрепят очакването и да създадат необходимата обстановка. Но в онзи момент ми стигаше жалката песничка, която току-що бях чул. Сърцето ми блъскаше с такава сила, че тогава да, бих могъл да реша, че съм болен. Вместо това се чувствах пълен с дива енергия, готов за върховния миг.
	Тя се появи пред мен и спря изненадана.
	Попитах я „Тук ли живее Ванцети?“
	Тя отговори не.
	Казах й благодаря, извинявай, объркал съм се.
	И си отидох.
	Ванцети (кой ли е пък той) беше първото име, което ми дойде наум. Вечерта се убедих, че е правилно, дето стана така. Това беше последната хитрост. Ами ако тя се беше разсмяла, ако ми беше казала какво ти става, много си мил, благодаря ти, но мисля за други неща, после какво щях да правя? Да я забравя? Дали унижението нямаше да ме накара да я мисля за глупава? Щях да се залепя за нея като на мухоловка за следващите дни и месеци, да чакам втори случай, да стана за посмешище в лицея ли? А така, като си замълчах, запазих всичко, което имах, и не изгубих нищо.


	Беше ясно, че я занимават други неща. Понякога на излизане от училище идваше да я чака един студент, висок, русоляв. Казваше се Вани — не знам това име ли беше, или фамилия — и един път, когато имаше лепенка на врата, каза на приятелите си, с весело покварен вид, че е само сифилома. Но веднъж дойде с моторетка „Веспа“.
	Веспите се бяха появили отскоро. Такива моторетки имаха, както казваше баща ми, само мамините синчета. За мен да имам веспа беше все едно да ида на театър и да видя балерините с пачки. Беше нещо греховно. Някои мои съученици яхваха моторетките си пред училище или пристигаха с тях вечер на площадчето, където седяхме на пейките и говорехме дълго, срещу един фонтан, който обикновено не работеше; някои от тях разказваха разни неща, които бяха чули да се разказват за публичните домове и за списанията на Ванда Озирис — и който беше чувал такива неща, ставаше в очите на другите болезнено харизматичен.
	В моите очи веспата беше нарушение. Не изкушение, защото не можех да си представя, че мога да имам моторетка и аз, а слънчевата и мъглива очевидност за това какво би могло да се случи, ако отидеш някъде с някоя съученичка, седнала по дамски зад теб. Не беше предмет на желание, а символ на незадоволени желания — незадоволени поради съзнателен отказ.
	В този ден, докато се връщах от площад Мингети към лицея, за да я пресрещна заедно с приятелките й, тя не беше с тях. Ускорих крачка, обзет от страх, че някакво завистливо божество ми я е отнело, ставаше нещо ужасно, съвсем не сакрално, пак беше сакрално, но беше ужасно. Тя беше още там, пред стълбището на лицея, сякаш чакаше. И ето че пристига (с веспата си) Вани. Качва я на моторетката, тя се залепя за него, както се прави, прекарва ръцете си под неговите и се държи за гърдите му и тръгват.

	{img:loana_102_spisania.jpg}

	Беше вече времето, когато на мястото на късите почти над коляното поли от времето на войната и на набраните като камбана, с които се явяваха приятелките на Рип Кърби от първите американски комикси след войната, идваха на мода широките поли, дълги до средата на прасеца.
	Не бяха по-прилични от другите, даже имаха някаква перверзна, въздушна и обещаваща елегантност, още повече ако се развяваха, докато момичето изчезва, притиснато към своя кентавър.


	Тази пола се вееше срамежливо и лукаво на вятъра, криеше съблазън, появяваща се и изчезваща зад това широко знаме. Веспата се отдалечаваше царствено, като кораб, който оставя след себе си следа от пееща пяна и премятания на тайнствени делфини.
	В онази сутрин тя се отдалечаваше на веспата и веспата ставаше за мен все повече символ на мъчение, на безсмислена страст.
	Още веднъж обаче виждам полата, виждам орифламата* на косите й и я виждам все в гръб.
	[* _Орифлама_ (на френски: oriflamme, от латински: aurum — злато, flamma — пламък) е малък щандарт на френските крале, първоначално представляващ задпрестолна хоругва в базиликата Сен-Дени. Орифламата била главна воинска хоругва на кралските френски войски. Тя е носена от почетен хоругвеносец (porte-oriflamme) и се вдига на копие само в бой. — Бел. NomaD.]


	Беше ми го разказал Джани. По време на целия спектакъл в Асти бях гледал само тила й. Но Джани не беше говорил — или аз не му бях оставил време — за една друга театрална вечер. В града беше пристигнала театрална трупа, която играеше „Сирано“. За първи път ми се удаваше възможност да го видя на сцена и бях навил четирима мои приятели да си запазим места в галерията. Предвкусвах удоволствието и гордостта да казвам предварително репликите във възловите моменти.
	Пристигнахме по-рано, бяхме на втория ред. Малко преди началото на спектакъла на първия ред, точно пред нас, седнаха няколко момичета. Бяха Нинета Фопа, Сандрина, две други и Лила.
	Лила седеше пред Джани, който беше до мен, така че пак гледах тила й, но ако си преместех главата, можех да видя профила й (сега не, Лила продължава да е само петно). Бърз поздрав, а, и вие ли, какво съвпадение, и толкова. Както казваше Джани, ние бяхме твърде малки за тях дори да се бях изявил като герой с бонбона в уста, бях изглеждал като Джани и Пиното, на които хората се смеят, но не се влюбват в тях.
	Във всеки случай на мен ми стигаше. Да следя „Сирано“ реплика след реплика с нея пред себе си усилваше усещането ми за световъртеж. Не мога да кажа каква е била Роксана, която играеше на сцената, защото моята Роксана беше пред мен, в гръб и в профил. Струваше ми се, че усещам кога следи драмата с вълнение (кой не се вълнува от „Сирано“, написан да разплаче дори и каменно сърце?), и решавах гордо, че тя се вълнува не с мен, а заради мен. Не можех да искам повече: аз, Сирано и тя. Останалото беше безименна тълпа.
	Когато Роксана се наведе да целуне челото на Сирано, аз бях едно цяло с Лила. В този миг, дори и да не го знаеше, тя не можеше да не ме обича. В края на краищата Сирано беше чакал години, докато тя най-после разбере. Можех да чакам и аз. В онзи вечер се бях издигнал на няколко крачки от Седмото небе.


	Да обичаш един тил. И едно жълто сако. Жълто сако, с която тя се появи един ден в училище, блестящо на пролетното слънце и за което бях писал поезия. Оттогава не мога да видя жена с жълто сако, без да чуя зов и да изпитам непоносима мъка.
	Сега разбирам какво ми казваше Джани: че цял живот, във всичките си авантюри, съм търсил лицето на Лила. Цял живот съм чакал спектаклите с последната сцена на Сирано. Може би шокът, който ме е докарал до инцидента, е било разкритието, че тази сцена ми е отнета завинаги.
	Сега си давам сметка, че Лила ми е дала, на шестнадесет години, надеждата, че мога да забравя онази нощ в Дола, отворила ме е за нова любов към живота. Нещастните ми стихотворения бяха заместили Духовното упражнение за подготовка за лека смърт. Близо до Лила, не казвам моя, а пред мен, щях да преживея — как да кажа — изкачвайки се нагоре, годините на лицея и постепенно щях да се помиря с детството си. С внезапното изчезване на Лила бях живял чак до годините на университета в несигурност и после, след като самите символи на детството ми — дядо и родителите ми — бяха окончателно изчезнали, съм се отказал от всеки опит за добронамерен прочит. Изтласкал съм всичко и съм започнал отначало. От една страна, убежището в едно успокояващо и обещаващо учение (дипломирах се с Hypnerotomachia Poliphili, а не с дипломна работа по история на Съпротивата) и, от друга страна, срещата ми с Паола. Но ако Джани беше прав, съм останал вътрешно неудовлетворен. Изтласкал съм всичко освен лицето на Лила и съм продължил да го търся сред тълпата, като съм се надявал да го срещна не като се върна назад, както става с умрелите неща, а като вървя напред, в едно търсене, което, сега знам, е било напразно.
	Предимството на съня ми сега, с неговите подмолни къси съединения, като в лабиринт — така че, макар че разпознавам отделните периоди, мога да се движа в тях в двете посоки, след като съм премахнал стрелката на времето — та значи предимството е, че сега мога да преживея всичко, без повече да има напред и назад, в един кръг, който може да трае геологически ери, и в този кръг или спирала Лила е постоянно и отново до мен във всеки миг от моя танц на съблазнена пчела, кръжаща срамежлива около златния прашец на сакото й. Лила присъства като Анджело Орсо или доктор Озимо, или господин Пиаца, Ада, татко, мама, дядо, и открих отново ароматите на онези години, и миризмите в кухнята, като проумявам със спокойствие и жал и нощта в Дола и Граньола.


	Егоист ли съм? Паола и момичетата чакат вън, благодарение на тях четиридесет години съм си разрешавал да продължа да търся Лила, пазена в дъното на душата ми, докато съм живял с крака, стъпили на земята. Те са ме изкарали от затворения ми свят и макар че съм се въртял сред книги от XV век и пергаменти, все пак съм създал нов живот. Те страдат, а аз се обявявам за блажен. Но в края на краищата какво съм виновен аз? Навън не мога да се върна и значи е справедливо да се радвам на това състояние на изключеност. На такава изключеност, че дори подозирам, че между сега и момента, в който съм се събудил тук, където съм сега, независимо че преживях почти двадесет години, понякога миг след миг, са минали само няколко секунди — като в сънищата, в които стига да задремеш и за миг преживяваш дълга история.


	Може би съм в кома, да, но в това състояние на кома не си спомням, а сънувам. Знам за сънища, в които се изпитва усещането, че си спомняш, и вярваш, че това, което си спомняш, е истина, после се събуждаш и трябва да заключиш, с огорчение, че тези спомени не са твои. Сънуваме фалшиви спомени. Например спомням си, че много пъти съм сънувал, че най-после влизам отново в една къща, в която отдавна не съм ходил, но където отдавна е трябвало да отида, защото тя е нещо като тайно убежище, в което съм живял и където съм оставил много мои неща. В съня си си спомням съвсем точно всяка мебел и всяка стая на този дом и най-много да се ядосам, защото знам, че след хола, в коридора към банята, трябва да има врата, която води в една друга стая, а вратата я нямаше, все едно че някой я е зазидал. И се събуждах, изпълнен с желание и тъга по това мое тайно убежище, но щом станех, си давах сметка, че споменът е част от съня ми и че от тази къща не е възможно да си спомням нищо, защото — поне в моя живот — тя никога не е съществувала. До такава степен, че често съм си мислил, че в сънищата ние обсебваме чужди спомени.
	А случвало ли ми си е някога да сънувам, че сънувам друг сън, както май ставаше сега? Ето доказателство, че не сънувам. И после в сънищата спомените са неясни, размазани, а аз си спомням страница по страница, картинка по картинка всичко, което прелистих в Солара през последните два месеца. Спомням си неща, които са се случили реално.
	А кой ще ми гарантира, че всичко, което си спомних през този сън, се е случило наистина? Може майка ми и баща ми да не са имали тези лица, може никога да не е съществувал доктор Озимо, нито Анджело Орсо, никога да не съм преживял нощта в Дола. Още по-лошо, може да съм сънувал, че съм се събудил в болницата, че съм си изгубил паметта, че имам съпруга, която се казва Паола, и две дъщери и три внучета. Никога не съм си губил паметта, аз съм друг човек — и един Господ знае кой, — който по някаква причина се намира в това състояние (кома или преддверието на ада), а всичко останало са образи, появили се поради оптическа измама от мъглата. Иначе всичко това, което повярвах, че съм си спомнял досега, нямаше да е така подвластно на мъгла, и това също е знак, че животът ми е сън*. Това беше цитат. И ако всичките други цитати, които казах на доктора, на Паола, на Сибила, на самия мен, са също плод на този упорит сън? Тогава значи никога не са съществували Кардучи или Елиът, Пасколи или Юисманс, и всичко останало, което мислех, че е спомен от енциклопедии. Токио не е столицата на Япония, Наполеон не само не е умрял на Света Елена, а въобще не се е раждал, ако нещо съществува извън мен, то е паралелна вселена, в която кой знае какво се е случило и какво се случва, може би себеподобните ми — и аз самият — сме покрити със зелени люспи и имаме четири подвижни антени над единственото си око.
	[* „Животът е сън“ („La vida es sueño“, 1635) — пиеса на испанския драматург Педро Калдерон де ла Барка (1600–1681) от времето на Барока. — Бел. NomaD.]
	Не мога да установя дали нещата не стоят наистина така. Но ако съм създал цяла вселена от вътрешността на моя мозък, вселена, в която не само ги има Паола и Сибила, но в която е написана и „Божествена комедия“ и е измислена атомната бомба, значи съм използвал възможност за измисляне, която надхвърля възможностите на всеки индивид — пак ако сме сигурни, че съм индивид, и то човешки, а не мадрепори от мозъци, свързани помежду си.
	Ами ако Някой прожектира филм директно в мозъка ми? Може да съм мозък, сложен в някакъв разтвор, в бульон за отглеждане на биологичен материал, в стъкления буркан, в който видях кучешките тестиси във формалинов разтвор, и някой ми изпраща стимули, за да ме накара да повярвам, че съм имал тяло и че около мен са съществували други хора — а около мен са само мозъци и Стимулаторът. А ако сме мозъци във формалин, дали можем да предполагаме, че сме мозъци във формалин, или да твърдим, че не сме?
	Ако е така, не ми остава нищо, освен да чакам ново стимулиране. Идеалният зрител — ще изживявам този сън като безкрайна киновечер и ще вярвам, че филмът разказва за мен. Или не, това, което сънувам, е само филм номер десет хиляди деветстотин деветдесет и девет, други десет хиляди и отгоре съм ги сънувал вече, в един съм Юлий Цезар, преминавам Рубикон, страдам като вол в кланицата заради двадесет и трите удара с нож, в другия съм господин Пиаца и препарирам невестулки, в трети съм Анджело Орсо, който се пита защо го изгарят след толкова години вярна служба. А в друг може да съм бил Сибила, която мъчително се пита дали съм успял да си спомня нашата история. В този момент може би съм едно временно „аз“, утре може би ще съм динозавър, който започва да страда заради застудяването, което ще го убие, вдругиден ще живея живота на кайсия, на врабче, на хиена, на сламчица.
	Не мога да се оставя така, искам да знам кой съм. Едно нещо усещам ясно. Спомените, появили се в началото на това, което мисля, че е моята кома, са неясни, мъгливи и подредени като мозайка, с прекъсвания в последователността, съмнения, несигурност, разкъсване, раздробяване (защо не мога да си спомня лицето на Лила?). А спомените от Солара и от Милано след събуждането ми в болницата са ясни, подредени са в определена логическа последователност, могат да се подредят времевите фази, мога да кажа, че съм срещнал Ванна на Ларго Каироли, преди да купя кучешките тестиси от онази сергия на Кардузио. Разбира се, възможно е да сънувам, че имам неточни спомени и ясни спомени, но очевидността на тази разлика ме тласка към едно решение. За да мога да оживея (любопитен израз за човек като мен, който може вече да е умрял), трябва да реша, че Гратароло, Паола, Сибила, книжарницата, цялата Солара заедно с Амалия и дядовите истории с рициновото масло са спомени от истинския ми живот. Така правим и в нормалния живот: можем да допуснем, че сме излъгани от зъл дух, но за да можем да продължим напред, се държим така, все едно всичко, което виждаме, е реално. Ако зарежем нещата, ако изпитваме съмнението, че има свят извън нас, няма да действаме повече и в измамата, създадена от злия дух, ще паднем от стълбите или ще умрем от глад.
	В Солара (която съществува) прочетох стихотворенията си, които говорят за едно _Създание_, и пак в Солара Джани ми каза по телефона, че Създанието съществува и че се казва Лила Саба. Следователно и вътре в този мой сън Анджело Орсо може да е измама, но Лила Саба е реалност. От друга страна, ако само сънувам, защо този сън не е така щедър, че да ми върне и лицето на Лила? В сънищата се появяват дори умрели хора, които ти казват числата от тотото, защо точно Лила трябва да ми бъде отказана? Ако не успявам да си спомня всичко, то е защото извън съня има някаква задръжка, която по някаква причина ми пречи да мина отвъд.
	Разбира се, никое от моите разбъркани разсъждения не издържа. Може спокойно да сънувам, че имам някаква задръжка, може Стимулаторът да отказва (от злоба или от жал) да ми изпрати образа на Лила. В сънищата ти се явяват познати хора, ти знаеш, че са те, а не виждаш лицата им… Никое от нещата, в които мога да се убедя, не издържа на логическите доказателства. Но именно фактът, че мога да се позовавам на някаква логика, доказва, че не сънувам. Сънят е нелогичен и като сънуваш, ти не се оплакваш от този факт.
	Значи решавам, че нещата са подредени по един определен начин, и искам да видя кой ще дойде да ми противоречи.
	Ако успея да видя лицето на Лила, ще се убедя, че е съществувала. Не знам от кого да поискам помощ, трябва да направя всичко сам. Не мога да моля никого извън мен, както Бог, така и Стимулаторът — ако наистина съществуват — са извън съня. Комуникациите с „вън“ са прекъснати. Вероятно бих могъл да се обърна към някое лично божество, чиято слабост познавам и което трябва да ми е благодарно, че съм му дал живот.
	Към кого, ако не към кралица Лоана? Знам, ще се предам пак на _книжната си памет_, но аз не мисля за кралица Лоана от комикса, а за моята, за която съм мечтал по много по-неземен начин, за пазителката на пламъка на възкресението, която може да върне вкаменени трупове от което и да било далечно минало.
	Дали съм луд? И това е смислено предположение: не съм в кома, затворен съм в летаргичен аутизъм, мисля, че съм в кома, мисля, че това, което сънувам, не е вярно, мисля, че имам право да го накарам да стане вярно. Може ли луд да стигне до смислено предположение? И после, ние сме луди спрямо нормата на другите, но тука други няма, единствената мярка съм аз и единственото истинско нещо е върхът Олимп на моите спомени. Затворен съм в моята кимерийска изолация*, в този жесток еготизъм**. Но щом състоянието ми е такова, защо да разграничавам мама, Анджело Орсо и кралица Лоана? Изживявам разкъсана онтология. Притежавам върховната власт да създавам собствените си богове и собствените си Майки.
	[* _… моята кимерийска изолация…_ — алюзия със заточението на Овидий в черноморския гр. Томе (дн. Костанца, Румъния) в тогавашна Мала Скития (дн. Добруджа), където поетът, далеч от родния Рим, възпява своята самота в поетическата си книга „Скръбни елегии“ („Tristia“). Скития в Античността често е сочена и като „кимерийски земи“. — Бел. NomaD.]
	[** _Еготизъм_ — термин, въведен от френския писател Стендал, с който дефинира своя възглед за волевия индивидуалист — човек с индивидуалистична етика, основана върху егоизъм и егоцентризъм характеризираща се с пренебрежение към средствата при достигането поставените цели. В по-общ смисъл еготизмът се проявява като самовлюбеност, преувеличено мнение за собствените си достойнства и значение. — Бел. NomaD.]


	И така, сега се моля: „О, добра кралице Лоана, в името на отчаяната ти любов, аз не те моля да събудиш от каменния им сън хилядолетните си жертви, а само да ми върнеш лицето на… Аз, който от дъното на принудителния си сън видях това, което видях, те моля да ме издигнеш по-високо, към някакво подобие на здраве“.
	Не се ли случва на преживелите чудо да оздравеят само защото са изразили вярата си в чудото? И така, аз желая силно Лоана да може да ме спаси. Толкова съм напрегнат в тази своя надежда, че ако не бях вече в кома, щях да получа инсулт.


	И накрая, велики Боже, прозрях. Прозрях като апостола, видях центъра на моя Алеф*1, от който сияеше не безкрайният свят, а в един том свързани с любов една листата на моите спомени*2. _Така се стапя сняг през пролетта, така словата мъдри на Сибила са се пилели с леките листа._*3
	[*1 _… центъра на моя Алеф…_ — образ от творчеството на Хорхе Луис Борхес. В притчата „Алефът“ в запустяло подземие на обречена на събаряне къща се намира всеобемащата и главозамайваща „точка на всичко“, която „никой не е виждал“. Първооткривател, т.е. притежател на този „център на света“ случайно става мошеник-стихоплетец. — Бел. NomaD.]
	[*2 _… свързани с любов една листата на моите спомени…_ — израз, отвеждащ към; „Божествена комедия“ на Данте: „И аз видях в глъбта й съкровена в един том свързани с любов една листата из безкрайната вселена…“ („Рай“, XXXIII, 85–87, прев. от итал. Иван Иванов и Любен Любенов.). В оригинала у Еко словесната игра отпраща не към Данте, а към известния в Италия дневник „Зибалдоне“ („Zibaldone“) на Джакомо Леопарди. — Бел. NomaD.]
	[*3 _Така се стапя сняг през пролетта…_ — Данте, „Божествена комедия“, „Рай“, XXXIII, 64–67, прев. от итал. Иван Иванов и Любен Любенов. — Бел. NomaD.]

	{img:loana_103_videnie.jpg}

	По-точно със сигурност прозрях, но първата част на видението беше толкова ослепителна, че след това все едно отново изпаднах в мъгляв сън. Не знам дали насън човек може да сънува, че спи, но е сигурно, че ако сънувам, сънувам също, че сега съм се събудил и си спомням какво съм видял.

	{img:loana_104_ming.jpg}

	Бях пред стълбището на моя лицей, издигаше се цялото бяло към неокласическите колони, обграждащи входната му врата. Бях като унесен и чувах нещо като мощен глас, който ми казваше:* _„Това, което сега ще видиш, напиши го все пак в твоята книга, защото никой няма да го прочете, след като само сънуваш, че го пишеш!“_
	[* _Бях като унесен и чувах нещо като мощен глас, който ми казваше…_ — Тук и по-нататък до края има много цитати от Апокалипсис. — Бел. NomaD.]
	И на върха на стълбата се бе появил трон, а на трона стоеше човек със златно лице, с жестока монголска усмивка*, с глава, увенчана с пламък и изумруд, и всички вдигаха бокали, за да изразят почитта си към него, Мин, владетеля на Монго.
	[* _И на върха на стълбата се бе появил трон, а на трона стоеше човек със златно лице, с жестока монголска усмивка…_ — в подобен дух на иронически колаж е разработена прочутата сцена на „Киприановата вечеря“ в култовия роман на У. Еко „Името на розата“ (Ден шести, Трети час). — Бел. NomaD.]

	{img:loana_105_videnie.jpg}

	А на трона и около трона стояха четирима Живеещи, Тун с лъвското лице и Вултан с крила на сокол, и Барин, принц на Арбория, и Ураза, царицата на хората магьосници. И Ураза слизаше по стълбата, обвита в пламъци, и приличаше на велика проститутка, увита в пурпур, украсена със злато, скъпоценни камъни и перли, опиянена от кръвта на хората, дошли от Земята, и като я гледах, бях обзет от голямо удивление.

	{img:loana_106_drakoni.jpg}

	А Мин, седнал на трона, казваше, че иска да съди хората от Земята, и се хилеше сладострастно срещу Дейл Арден, и заповядваше да я хвърлят на един Звяр, излязъл от морето.
	И Звярът имаше ужасен рог на челото, зейнала паст и остри зъби, лапи на граблива птица и опашка като хиляда скорпиони, а Дейл плачеше и молеше за помощ.
	И на помощ на Дейл сега идваха рицарите от Ундина, изкачваха се по стълбата, яхнали чудовища с клюнове и само с по два крака, с дълги опашки на морски риби…
	И хората магьосници, верни на Гордън, със златна каляска, украсена с корали, теглена от зелени грифони с гриви от риби люспи…
	И Стрелците от Фрия, върху Снежните птици, с криви човки като позлатени рогове на изобилието, и накрая, в бяла каляска, до Царицата на снеговете, идваше Флаш Гордън и викаше на Мин, че започва големият турнир на Монго и че ще си плати за всичките си престъпления.

	{img:loana_107_flash_gordon.jpg}

	И при един знак на Мин от небето срещу Гордън се спуснаха хората соколи, затъмниха облаците като ято скакалци, а хората лъвове, с мрежи и ноктовидни тризъбци, се разпръскваха по площада пред стълбището и се опитваха да хванат Вани и други студенти, дошли с ято, сега от веспи, и изходът на битката беше несигурен.
	И тъй като беше несигурен в изхода на битката, Мин направи друг знак и небесните му ракети се издигнаха високо към слънцето и се спускаха върху Земята, и при един знак на Гордън други небесни ракети, на доктор Дзаро, се вдигнаха в полет и в небето пламна величествена битка, сред съскането на смъртоносни лъчове и езици огън, и звездите от небето сякаш падаха върху земята, а ракетите проникваха в небето и се увиваха разтопени като свитък, който се увива, и дойде денят на Великата игра на Ким и обвити в други многоцветни пламъци се разбиваха сега на земята другите небесни ракети на Мин и помитаха хората лъвове по площада. А хората соколи падаха стремглаво, обвити в пламъци.

	{img:loana_108_videnie.jpg}

	И Мин, владетелят на Монго, надаваше вик на ранен звяр и тронът му се срутваше и се търкаляше надолу по стълбата на лицея, помиташе страхливите му придворни.

	{img:loana_109_grad_ot_cristal.jpg}

	И след като тиранинът загина, след като изчезнаха зверовете, изпълзели отвсякъде, след като под краката на Ураза се разтвори пропаст и тя изчезна във вихър от сяра, сега се издигаше нагоре, пред стълбището на лицея и над лицея, един Град от кристал и други скъпоценни камъни, пронизан от лъчи от всички цветове на дъгата, и височината му беше дванадесет стадия, а стените му от кварц, подобен на чисто стъкло, бяха дълги сто четиридесет и четири лакътя.


	И в този миг, след време, което беше от пламъци и изпарения едновременно, мъглата се разсейваше и сега виждах стълбището, освободено от чудовищата, бяло под априлското слънце.
	Върнах се в реалността! Свирят седем тръби и те са от оркестър „Цитра“ на маестро Пипо Бардзица, от Мелодичния оркестър на маестро Чинико Анджелини и от оркестъра „Симфоничен ритъм“ на маестро Алберто Семприни. Вратите на лицея са широко отворени и ги държи отворени Молиеровият доктор* от Каше Фиат, и чука с бастуна си, за да обяви ревюто на Архонтите**.
	[* _… Молиеровият доктор…_ — персонажът от комедията на Молиер „Мнимият болен“. — Бел. NomaD.]
	[** Архонтите постоянно се споменават в „Махалото на Фуко“. Първоначално так назовават висшите длъжностни лица в старогръцките полиси. В учението на гностиците архонтите са седем върховни духове, създатели и властелини на материалния свят. Главният архонт е Демиургът, духът на космическото цяло. Той е висше божество. В новозаветните текстове архонтите са „духове на злобата поднебесна“. — Бел. NomaD.]
	И ето че се появяват, слизат от двете страни на стълбището, момчетата, които излизат първи, като редица ангели, спускащи се от всичките седем небеса, със сака на райета и бели панталони, като безброй ухажори на Диана Палмези.

	{img:loana_110_mandrake.jpg}

	А в основата на стълбището се появява Мандрейк Магьосника, върти непринудено бастунчето си. Качва се, поздравява със сваления си цилиндър и на всяка крачка основата на стъпалата се осветява и той пее _„I’ll build a Stairway to Paradise, with a new step ev’ry day, I’m going to get there at any price, Stand aside, I’m on my way!“_*
	[* _I’ll build a Stairway to Paradise, with a new step ev’ry day…_ — Песента „I’ll Build A Stairway to Paradise“ от американския музикален филм „Един американец в Париж“ (An American in Paris, 1951). — Бел. NomaD.]

	{img:loana_111_lady_drackon.jpg}

	И Мандрейк вдига бастунчето си, за да обяви появата на Лейди Дракон, обвита в черна коприна*, и на всяко стъпало гимназистите падат на колене и протягат сламените си шапки в знак на обожание, а тя пее, с глас на разгонен саксофон „Сентиментал“ _тази безкрайна нощ, това есенно небе, тази увехнала роза_, всичко говори за любов на моето сърце, което вярва и чака тази вечер радостта на един час, на един час с теб.
	[* _И Мандрейк вдига бастунчето си, за да обяви появата на Лейди Дракон, обвита в черна коприна…_ — По-нататък следва типичната за Еко фантастична процесия във фелиниевски плана — всички персонажи на книгата, комично принизени, в нови за себе си роли. — Бел. NomaD.]
	А зад нея слизат, най-после завърнали се на нашата планета, Гордън, Дейл Арден и доктор Дзаро, и запяват _„Blue skies, smiling at me, nothing but blue skies do I see, Bluerbirds, singing a song, nothing but bluebirds, all day“_*.
	[* _Blue skies, smiling at me…_ — „Blue skies“, песен на Ела Фицджералд. — Бел. NomaD.]

	{img:loana_112_flash_gordon.jpg}

	И следва Джордж Формби с неговото укулеле, който дрънка с конска усмивка _„It’s in the air this funny feeling everywhere, that makes me sing without a care today, as I go on my way, it’s in the air, it’s in the air… Zoom zoom zoom zoom high and low, zoom zoom zoom here we go…“_


	Спускат се седемте джуджета, скандират ритмично имената на седемте римски царе, а после Мики Маус и Мини, хванати под ръка с Хорас и Кларабела, отрупана с диадеми от съкровището си, в ритъма на „Пипо, Пипо не знае“. Следват Пипо, Пертика и Пала и Чип*1 и Галина, и Алваро с Алонсо Алонсо, наречен Алонсо*2, вече арестуван за това, че е откраднал жираф и под ръка с много войници Дик Светкавицата, Замбо, Барейра, Бялата маска и Флатавион*3 — пеят високо „Партизанинът в гората“, и после всичките деца от „Сърце“, начело с Дероси, с Малкия часовой от Ломбардия и Барабанчикът от Сардиния, и бащата на Корети с ръка, още гореща от милувката на краля, под звуците на _„Сбогом, красиво Лугано“_, изхвърлени, без да са виновни, анархистите си отиват, а Франти, в последната редица, шепне _спи, не плачи, сладки Иисусе_.
	[*1 _Пипо, Пертика и Пала…_ — комикси от „Виториозо“ (вж. глава 11). — Бел. NomaD.]
	[*2 _Чип и Галина, и Алваро с Алонсо Алонсо, наречен Алонсо…_ — комикси от „Виториозо“, описани в глава 11. — Бел. NomaD.]
	[*3 _Дик Светкавицата, Замбо, Барейра, Бялата маска и Флатавион…_ — А това вече е компанията персонажи от „Авентурозо“. Флатавион е италианизиранияг Мандрейк. — Бел. NomaD.]
	Зарята избухва в небето, то ликува сред златните звезди, а по стълбите се втурва палячото от Терможен*1 и петнадесет чичовци Гаетано с глави, покрити с щръкнали моливи „Презбитеро“*2, и кършат телата си в бесен степ, _I’m yankee doodle dandy_, тук сме големи и деца от „Библиотеката на моите деца“, Джилиола ди Колефиорито, племето на Дивите зайци, госпожицата от Солмана, Джана Превенти, Карлето ди Керноел, Рампикино, Едита ди Ферлак, Сузета Моненти, Микеле ди Валдарта и Мелкиоре Фиамати, Енрико ди Валневе, Валя и Тамариско, над които се издига въздушният призрак на Мери Попинс, всички с военни кепета като момчетата от улица Пал*3 и с дълги носове като Пинокио. Tap dancing на котарака и лисицата и на жандармите*4.
	[*1 _Палячото от Терможен_ — клоун в зелен и син костюм с безформени възглавнички на гърдите, прилични на бели дробове. — Бел. NomaD.]
	[*2 _„Презбитеро“_ — реклама, описана в глава 15, оловна голова с цветни моливи вместо коса. — Бел. NomaD.]
	[*3 _Момчетата от улица Пал_ — персонажи от едноименната повест (1907) на класика на унгарската детскалитература Ференц Молнар (1878–1952). — Бел. NomaD.]
	[*4 _Tap dancing на котарака и лисицата и на жандармите._ — Има се предвид персонажите от приказната повест на Карло Колоди (1826–1890) „Пинокио“ (1880). — Бел. NomaD.]

	{img:loana_113_sandokan.jpg}

	После, след знак на водача на душите, се появява Сандокан. Облечен е в дреха от индийска коприна, превързана през кръста с яркосин шал, украсен със скъпоценни камъни, с тюрбан с диамант колкото лешник. От колана му се подават дръжките на два пистолета с красива изработка и виси ятаган в ножница, обсипана с рубини. Маилу пее с нисък глас под небето на Сингапур, под плащ обсипан със звезди се роди нашата любов, а след него идват тигърчетата, с ятагани между зъбите, жадни за кръв, и превъзнасят Момпрацем, нашата флота, която се подиграва на Англия, победа в Александрия, Малта, Суда и Гибралтар…
	Ето сега Сирано дьо Бержерак, с извадена сабя, с баритонов носов глас и с широк жест пита тълпата: _„Познаваш ли моята братовчедка, оригинален тип, модерна, доста хубавичка, не можеш да намериш друга като нея. Тя танцува буги-вуги, знае малко английски, и може да шепне for you много възпитано“_.
	След него пристъпва меко Жозефина Бекер, но този път гола, като калмучките от „Раси и народи на земята“, като се изключи поличката й от бананови листа, и отбелязва нежно _О, каква мъка и страдание изпитвам, задето те обидих, Господи_.


	Слиза Диана Палмези и пее _n’y a pas, il n’y a pas d’amour heureux_*1, Яниш ди Гомера чурулика иберийското _О, Мария, о, остави ме да те целуна, о, Мария, о, искам да те обичам, щом ме погледнеш, не издържам повече_, пристига палачът на Лила с милейди Уинтър, плаче, хлипа, _златни нишки са русите ти коси и устните ти ухаят_, после й отсича главата с един-единствен удар, клъц и прекрасната глава на Милейди, белязана с лилия, дамгосана с огън на челото й*2, се изтърколва до стълбището, почти под краката ми, а Четиримата мускетари запяват във фалцет _she gets too hungry for dinner at eight, she likes the theater and never comes late, she never bothers with people she’d hate, that’s why Milady is a tramp!_*3 Слиза Едмон Дантес, като си тананика _този път, приятелю, плащам аз, плащам аз_ и абат Фариа*4, който го следва, увит в погребалния си саван от зебло, посочва го и казва _той е, той е, да, да, точно той е_, докато Джим, доктор Ливзи, лорд Трелони, капитан Смолет и Дългия Джон Силвър (преоблечен като Лошия Пит, който на всяко стъпало тропа веднъж с крака си и три пъти с протезата) му дават права над съкровището на пирата Флинт, а Бен Гън*5, с усмивката на Тригър Хоукс*6, казва през кучешките си зъби _„cheese“_! С тропот на тевтонски ботуши слиза бойният другар Рихард, дрънкайки claquettes си в ритъма на _New York, New York, it’s a wonderful town! The Bronx is up and the Battery’s down_,*7 и Човекът, който се смее, под ръка с лейди Джоузиън*8, гола, както може да бъде само една въоръжена жена, като прави поне десет крачки на стъпало, скандира _I got rhythm, I got music, I got my girl, who could ask for anything more?_*9
	[*1 _n’y a pas, il n’y a pas d’amour heureux_ — песен на френския певец и автор на песни Жорж Брасенс. — Бел. NomaD.]
	[*2 Милейди, белязана с лилия, дамгосана с огън на челото й… — отрицателният персонаж от романа „Тримата мускетари“ милейди Уинтър. Еко „премества“ татуираната лилия на челото на Милейди. В романа на Дюма, разбира се, татуировката е на рамото. Тук допълнително значение се придава на важната за темата за любовта при Еко — символиката на лилията. — Бел. NomaD.]
	[*3 _she gets too hungry for dinner at eight…_ — песента на Франк Синатра „The Lady Is A Tramp“. — Бел. NomaD.]
	[*4 Едмон Дантес… абат Фариа — персонажи от романа на А. Дюма „Граф Монте Кристо“. — Бел. NomaD.]
	[*5 Джим, доктор Ливзи, лорд Трелони, капитан Смолет и Дългия Джон Силвър… Бен Гън… — персонажи от „Островът съкровищата“ на Р. Л. Стивънсън. — Бел. NomaD.]
	[*6 Тригър Хоукс — персонаж от комиксите за Мики Маус наред с Едноногия Питър. — Бел. NomaD.]
	[*7 _New York, New York, it’s a wonderful town! The Bronx is up and the Battery’s down_ — песента на Франк Синатра „New York, New York“. — Бел. NomaD.]
	[*8 Човекът, който се смее… лейди Джоузиън — персонажи от романа на В. Юго „Човекът, който се смее“. — Бел. NomaD.]
	[*9 _I got rhythm, I got music, I got my girl, who could ask for anything more?_ — популярна джаз песен, композиция на Джордж Гершуин. — Бел. NomaD.]


	И по стълбата, като по сценично чудо, направено от доктор Дзаро, се появява блестяща релса, по която пристига Филотея, стига до върха, влиза в преддверието на лицея и като от весел кошер от нея се изсипват по стълбата надолу дядо, мама, татко, който държи за ръка мъничката Ада, доктор Озимо, господин Пиаца, дон Конясо, свещеникът на Сан Мартино и Граньола, с врат, подпрян с ортопедична яка, като Ерик фон Щрохайм*, крепяща дори тила му, дори изправя раменете му, и всички пеят:
	[* _Ерик фон Щрохайм_ (1885–1957) — режисьор, сценарист, актьор, участващ във филмите „Булевард Сънсет“ (1950) на Били Уайлдър и „Великата илюзия“ (1937) на Жан Реноар (именно към ролята от този филм У. Еко насочва читателя си). — Бел. NomaD.]
P>
	Цялото семейство слуша музика, дошла до гуша,
	още сутрин рано-рано пее триото „Лескано“;
	един иска Бокачини, друг оркестър „Анджелини“,
	трети чака на кревата пак Алберто Рабаляти.
	Мама иска мама миа, щерката й пък напук
	на маестро Петралия в сол мажор изчистен звук.
P$
	И докато над всички се носи Мео, с големите си разперени горди магарешки уши, се втурват в разбъркани редици децата от ораториума, но в униформи на Патрулите на Слоновата кост, бутат пред себе си Фанг, гъвкавата черна пантера, и пеят.

	{img:loana_114_loana.jpg}

	После, след няколко _бум-бум_ срещу минаващи носорози, вдигат оръжията и шапките си, за да поздравят нея, кралица Лоана.
	Тя се появява с непорочния си сутиен, с пола, която почти открива пъпа й, лицето й е забулено с бял воал, на главата й има перо, обвита е в широка мантия, развявана от лекия вятър, пристъпва гъвкаво между двама негри, облечени като императори на инките.
	Слиза към мен като девойка от _„Ziegfield Follies“_*, усмихва ми се, маха ми окуражаващо и ми сочи вратата на училището, на която се появява дон Боско.
	[* _„Ziegfield Follies“_ (1947) — филм-концерт, създаден от сценични номера от различни бродуейски представления, поставяни от Флорънс Зигфелд (1869–1932) — американски продуцент, създател на жанра естрадно ревю. Неговите постановки се отличават с пищност и фееричност. — Бел. NomaD.]
	След него идва дон Ренато, облечен в черно, и мистично запява зад гърба му: _duae umbrae nobis una facta sunt, infra laternam stabimus, olim Lili Marlen, olim Lili Marlen_*. Светецът, с радостно лице, се спъва от стъпало на стъпало и държи пред себе си, все едно че е цилиндърът на Мандрейк, „Благоразумният младеж“ и ми се струва, че казва _omnia munda mundis_**, и невястата е готова, и й бе дадено да облече блестяща чиста ленена дреха, тя ще блести като скъпоценен камък, аз дойдох да ти кажа това, което трябва да се случи след малко…
	[* _duae umbrae nobis una facta sunt, infra laternam stabimus, olim Lili Marlen, olim Lili Marlen_ — Песента на Марлене Дитрих „Лили Марлен“ в ексцентричен превод на латински. — Бел. NomaD.]
	[** _omnia munda mundis_ (лат.) — „всичко е чисто за чистите“, цитат от Послание св. ап. Павел до Тит, 1:15: „За чисти всичко е чисто, а за осквернени и неверни няма нищо чисто; тям са осквернени и ум и съвест“. — Бел. NomaD.]

	{img:loana_115_don_renato.jpg}

	Имам съгласието… Двамата духовници застават от двете страни на последното стъпало и правят разрешителен жест към вратата, откъдето излизат момичетата от девическите паралелки, като носят голям прозрачен воал и се увиват в него, подредени са като белоснежна роза и голи срещу светлината, вдигат ръце и показват в профил девическите си гърди. Часът удари. На края на този лъчист апокалипсис ще се появи Лила.


	Как ли изглежда? Тръпна и си представям.
	Ще се появи шестнадесетгодишна девойка*, хубава като роза, която се разтваря в цялата си свежест при първите лъчи на блестящо от роса утро, с дълга небесносиня дреха, върху която от колана до коленете пада сребърна мрежа, може би тя наподобява цвета на очите й, но не може да съперничи с небесната им синева, с мекия им морен блясък, и ще е обвита от водопада на русите си меки блестящи коси, държани само от венец от цветя, ще е осемнадесетгодишно създание, прозрачно бяла, с плът, оживена от бледорозов оттенък, с бледо аквамариново отражение около очите, с едва видими малки синкави вени на челото и слепоочията, нежните й руси коси се спускат около бузите, очите й, нежносини, замрели във влага и блясък, усмивката й ще е като на дете, а като е сериозна, една лека трепкаща гънка очертава двете й устни, ще е седемнадесетгодишна девойка, стройна и елегантна, с толкова тънък кръст, че можеш да го обхванеш с едната си ръка, с кожа като току-що разцъфнало цвете, с коси, които падат в живописно безредие като златен дъжд върху белия корсет, покриващ гърдите й, смело чело увенчава съвършения овал на лицето й, кожата й ще е млечнобяла, с кадифената свежест на камелия, огряна от слънчев лъч, зениците й, черни и блестящи, загатват едва, в двете ъгълчета на клепачите й, засенени от дълги мигли, синята прозрачност на очите й.
	[* _Ще се появи шестнадесетгодишна девойка…_ — Следват смесени фрази с романтични описания на красавци. Източници — Пол Февал, „Перлата на Лабуан“ на Салгари, „Парижките потайности“ на Йожен Сю, „Атлантида“ на Пиер Беноа, „Тя“ на Райдър Хагард, „Лея“ на Барбе д’Орвили, „Наопаки“ на Юисманс, „Извисеният порок“ но Жозефен Пеладан, „Емайли и камеи“ на Теофил Готие и отделни словосъчетания от Джойс, Бодлер, Реми дьо Гурмон, Едмон Ростан. Използван е и италианският превод на стихотворението на руския символист Александър Блок „Момичето от Сполето“. — Бел. NomaD.]
	Не. Прилепналата й туника, отворена отстрани, голите ръце, тайнствените сенки под воалите, нещо под косите й ще се развърже бавно и изведнъж дългата копринена дреха, която я обвива като саван, ще падне на земята, погледът ми ще прониже цялото й тяло, покрито само от прилепнала бяла дреха, със златна двуглава змия на кръста, докато тя държи ръцете си скръстени на гърдите, ще полудея при вида на съвършените й форми, на плътта й, бяла като сърцевината на бъз, на устата й с жадни устни, на тази синя лента под брадичката, ангел, облечен като луда девственица от ръката на извратен художник, гърдите й, малки, но добре оформени, ще щръкнат, очертани и остри, линията на кръста й ще се разшири леко към хълбоците и ще се изгуби в твърде дългите крака на Ева от Лука ди Лейда, зелените й очи с лицемерен поглед, голямата й уста и вълнуващата й усмивка, косите й с цвят на разтопено старо злато, цялата й глава ще опровергае невинността на тялото й, огнена химера, върховно усилие на изкуството и на похотта, очарователно чудовище, ще се разкрие целият й скрит блясък, от извивките от лазурит тръгват арабески и върху инкрустациите от седеф се спускат лъчите на дъгата и огън, пречупен през призма, тя ще е като лейди Джоузиън, в огъня на танца воалите ще се развържат, брокатите ще паднат, ще е облечена само в златни украшения, в блестящи камъни, метален обръч ще стяга кръста й, чудно украшение, поставено между двете й гърди, ще пронизва с блясъка си, ханшът й ще е обвит с пояс, който покрива горната част на бедрата, пред които се полюшва гигантска висулка от изумруди, разпалващи искри, върху вече голото й тяло ще се очертава коремът, с пъп, чиято вдлъбнатина ще прилича на ониксов катинар с млечен цвят, под жарките лъчи, излъчващи се от главата й, ще пламнат елмазите, скъпоценните камъни ще оживеят, очертавайки тялото й с нажежени линии, ще боднат шията, краката, ръцете й с огнени жила, червени като жар, бледолилави като газ, сини като пламък на спирт, бели като звездни лъчи, ще застане пред мен и ще ме моли да я бичувам, ще държи в ръцете си власеница на игуменка, седем копринени върви, в знак на презрение към седемте гряха, и седем възела на всяка връв, за седемте начина да паднеш в смъртен грях, розите ще са капки кръв, които ще разцъфнат от плътта й, ще е тънка като свещ от храма, с очи, пронизани от сабята на любовта, и в мълчание ще поискам да положа на кладата сърцето си, ще искам тя, по-бледа от зимно утро, по-бяла от свещ, с ръце, събрани върху гладките си гърди, да стои, права като копие в дрехата си, червена от кръвта на сърцата, умрели губейки кръвта си заради нея.


	Не, не, оставям се да ме съблазни тази лоша литература, не съм вече пъпчив юноша… Искам просто да е такава, каквато е и каквато съм я обичал, само лице над жълто сако. Бих искал да е най-красивата, която мога да си представя, но не прекрасна жена, по която други са си губили ума. Ще ми стига дори да е крехка и болна, както сигурно е била в последните си дни в Бразилия, и пак бих й казал ти си най-хубавото от всички създания, не бих дал уморените ти очи и бледността ти за красотата на ангелите небесни! Искам да я видя как се изправя пред вятъра, сама и неподвижна, и гледа към морето, създание, превърнато от вълшебство в странна красива морска птица, с дълги голи и тънки нежни крака* като на жерав, и без да й досаждам с моето желание, ще я оставя в нейната недостъпност на далечна принцеса…
	[* _… създание, превърнато от вълшебство в странна красива морска птица, с дълги голи и тънки нежни крака…_ — Във финала на „Историята на Артър Гордън Пим“ на Едгар Алън По пътешествениците слизат на тайнствения острови Тсалал, където всичко е черно и обитателите му — диваци — много се боят от всичко бяло, особено от огромни бели птици. Спасявайки се от диваците, героите най-напред се скриват в подземен лабиринт, а после извършват бягство с лодка, но морското течение неумолимо ги повлича на юг и над тях в мъглата се реят птиците на смъртта с крясъци „текели-ли“. Този мотив заимстван от „Балада за Стария моряк“ на романтика Самюъл Тейлъра Колридж (1772–1834). — Бел. NomaD.]
	Не знам дали тайнственият пламък на кралица Лоана гори в превърнатите ми в пергамент мозъчни полукълба, дали някакъв еликсир се мъчи да измие потъмнелите листове на книжната ми памет, все още поразени от много следи от влага, които правят нечетлива част от текста и той все още ми се изплъзва, или аз се опитвам да напрегна нервите си в непоносимо усилие. Ако в това състояние можех да треперя, щях да треперя, отвътре се чувствам разбъркан, сякаш отвън се нося по бурно море. Но в същото време то е като предусещането за оргазъм, в мозъка ми кавернозните тела се изпълват с кръв, нещо ще избухне или ще разцъфне.


	Сега, като онзи ден във входа, най-после ще видя Лила, тя ще слезе срамежлива и лукава, облечена с черната си престилка, хубава като слънцето, бяла като луната, чевръста и незнаеща, че е пъпът на света. Ще видя сладкото й лице, добре очертания й нос, устата й, която разкрива едва-едва двете й зъбчета, тя, ангорско зайче, котката Мату, която мяука тихо, тръска леко меката си козина, гълъбица, хермелин, катеричка. Ще се спусне като първата слана и ще ме види, и ще протегне леко ръка, не за да ме подканва, а за да ми попречи да избягам пак.
	Най-после ще знам как да рецитирам до безкрай финалната сцена на Сирано, ще знам какво съм търсил цял живот, от Паола до Сибила, и ще съм се слял със себе си. Ще съм в мир.
	Внимателно! Не трябва ли да я попитам пак „тук ли живее Ванцети?“ Най-после трябва да уловя Случая.


	Но лека мъгла с миши цвят се надига по стълбището и забулва входа.
	Усещам леден полъх, вдигам очи. Защо слънцето почернява?





>	Латински думи и изрази

	__Ars magna lucis et umbrae__ — Пълното изкуство на светлината и сянката, Атанасий Кирхер (1601–1680)
	__articulo mortis__ — В момента на смъртта
	__Bonum est diffusivum sui__ — „Доброто се разпространява от само себе си“ (Св. Тома Аквински, Summa Theologica). Възможно е героят да влага в латинския израз и следното значение: „Хубаво е да се чекнеш под път и над път“
	__consensus gentium__ — Съгласие между народите
	__Cujus regio ejus religio__ — Владетелят определя религията
	__De proprietatibus rerum__ — За свойствата на нещата, Вартоломей Англик (XIII в.)
	__De te fabula narratur__ — За теб се говори в баснята (Хораций, Сатири)
	__ejaculatio praecox__ — Преждевременно изпразване
	__facies__ — Външност, лице
	__Flatus vocis__ — Модулация на гласа. Тук изразът означава „звукоподражание“, напр. „бам“
	__fumifigium__ — Средство за прогонване на дима (псевдолат., Джон Ивлин)
	__hic et nunc__ — Тук и сега
	__Iamblichus de mysteriis Aegyptiorum__ (пълно заглавие De mysteriis Aegyptiorum, Chaldaeorum, Assyriorum) — Ямблих, „За мистериите на египтяните, халдейците и асирийците“
	__impotentia coeundi__ — Полово смущение
	__Liber Phisionomiae__ — Книга за лицето, ранно печатно издание на средновековния трактат на Майкъл Скот за физиогномиката (1477)
	__nomen omen__ — Името е поличба: Солара означава „слънчева“
	__Posco, reposco, flagito__ — Питам, питам отново, моля
	__post mortem__ — След смъртта
	__puer senex__ — Млад/стар
	__Quadripartito__ — Разделен на четири части, четворен
	__Qualis artifex pereo__ — Какъв артист умирам (Светоний, Нерон)
	__Rede in interiorem hominem__ — Върни се към вътрешния човек
	__Stultifera navis__ — Корабът на глупците, Себастиан Брант (1494)
	__tu quoque alea__ — Съчетание от два прочути цитата на Юлий Цезар,
	__„И ти ли, сине Бруте“__ (Tu quoque, mi fili Brute) и __„Жребият е хвърлен“__ (Alea iacta est). На френски „aléa“ означава прибл. „катастрофи“
	__vanitas vanitatum__ — суета на суетите
	__vulnus__ — рана


>	Източници на цитатите и илюстрациите:

	— Стр. 26, рисунка на автора
	— Стр. 63, Данте, „Ад“, XXXI песен
	— Стр. 64, Джовани Пасколи, „Совата“ (в „Мириче“, Ливорно, Джусти, 1891)
	— Стр. 64, Джовани Пасколи, „Целувката на мъртвеца“ (в „Мириче“, Ливорно, Джусти, 1891)
	— Стр. 64, Джовани Пасколи, „Загадъчни гласове“ (в „Стихотворения“, Болоня, Дзаникели, 1928)
	— Стр. 65, Виторио Серени, „Мъгла“ (в „Граница 1941“, „Стихотворения“, Милано, Мондадори 1995)
	— Стр. 69, Тестони — Шорили, „Търся теб“ (Метрон)
	— Стр. 73–74, Корица и две рисунки от „Съкровището на Кларабела“, Милано, Мондадори 1936, ® Walt Disney
	— Стр. 93, Джовани Пасколи, „В мъглата“ (в „Първи стихотворения“, Болоня, Дзаникели, 1905)
	— Стр. 95, _Escala de la vida_, каталунска гравюра от XIX в.
	— Стр. 96, гравюри от _Zur Geschichte der Kostüme_, Мюнхен, Браун и Шнайдер, 1961
	— Стр. 98, Рива, „Филотея“, Бергамо, Италиански институт за графични изкуства, 1886
	— Стр. 101, _Imagerie d’Epinal_ (Pellerin)
	— Стр. 103, Корица на партитурата на _Vorrei volare_, Милано, Кариш 1940
	— Стр. 106, (по посока на часовниковата стрелка):
	— Alex Pozeruriski, Après la danse, илюстрация за списанието La gazette du Bon Ton, ок. 1915 (в Patricia Frantz Kery, _Grafica Art Déco_, Милано, Фабри, 1986)
	— Janine Aghion, The essence of the Mode in the Day, 1920 (в Patricia Frantz Kery, Grafica Art Déco, Милано, Фабри, 1986)
	— Анонимен автор, Candee, реклама и плакат, 1929 (в Patricia Frantz Kery, _Grafica Art Déco_, Милано, Фабри, 1986)
	— Julius Engelhard, Mode Ball, плакати, 1928 (в Patricia Frantz Kery, _Grafica Art Déco_ Милано, Фабри, 1986)
	— Стр. 107 (по посока на часовниковата стрелка):
	— Gorge Barbier, Shéhérazade, илюстрация за списанието Modes et Manières d’aujourd’hui, 1914 (в Patricia Frantz Kery, _Grafica Art Déco_ Милано, Фабри, 1986)
	— Charles Martin, _De la pomme aux lèvres_, илюстрация за списанието La gazette du Bon Ton, ок. 1915 (в Patricia Frantz Kery, _Grafica Art Déco_, Милано, Фабри, 1986)
	— Gorge Barbier, _Incantation_, илюстрация за Faballas et Fanfreluches, 1923 (в Patricia Frantz Kery, GraficaArt Déco, Милано, Фабри, 1986)
	— Georges Lepade, _Vogue_, корица, 15 март 1927 (в Patricia Frantz Kery, _GraficaArt Déco_, Милано, Фабри, 1986)
	— Стр. 108, Renée Vivien, _A la femme aimée_ (â Poèmes I, Paris, Lemerre 1923)
	— Стр. 110, от „Най-новата енциклопедия Мелци“, Милано, Валарди, 1905
	— Стр. 114, от J. Verne, _Vingt mille lieues sous les mers_, Paris, Hetzel, 1869
	— Стр. 115, Корица на А. Дюма, „Граф Монте Кристо“, Милано, Сондзоньо, 1927 (® RCS)
	— Стр. 116, Илюстрация на H. Clérice за L. Jacolliot, _Les ravageurs de la mer_, Paris, Librairie Illustrée (без дата)
	— Стр. 122, кутия от какао „Талмоне“
	— Стр. 123, кутия от разтворима газирана напитка „Бриоски“
	— Стр. 124–125, кутии от цигари, снимани в: M. Thibodeau и J. Martim, _Smoke gets in your eyes_, New York, Abbeville Press 2002
	— Стр. 126, _Sprazzi е bagliori_, календар за бръснарски салон 1929
	— Стр. 127, календари за бръснарски салон от Ермано Дети, _Le carte povere_, Firenze, La Nuova Italia, 1989
	— Стр. 130 (по посока на часовниковата стрелка):
	— Корица на _Nick Carter_, Milano, Casa Editrice Americana 1908
	— Корица на Е. Де Амичис, „Сърце“, Милано, Treves, 1878
	— Корица на Доменико Натоли за А. Де Анджелис, „Курти Бо и малкият жълт тигър“, Милано, Сондзоньо, 1943 (® RCS)
	— Корица на Танкреди Скарпели за А. Мандзони, „Годениците“, Флоренция, Нербини (без дата)
	— Корица на _New Nick Carter Weekly_, италианско издание, Casa Editrice Americana (без дата)
	— Корица на Léo Fontan за M. Leblanc, _L’aiguille creuse_, Paris, Lafitte 1909
	— Корица на Каролина Инверницио, „Влакът на смъртта“, Торино 1905
	— Корица на Едгар Уолъс, „Съветът на четиримата“, Милано, Мондадори, 1933
	— Корица на М. Марио и Л. Лауни, _Vidoc_, Милано, Ла Милано 1911
	— Стр. 131 (по посока на часовниковата стрелка):
	— Корица на Филиберто Мателди за В. Юго, „Клетниците“, Торино, Утет, Ла Скала Д’Оро 1945
	— Корица на Г. Амато за Е. Салгари, _Il corsari délie Bermude_ (Милано, Сондзоньо 1938) (® RCS)
	— Корица на Робида, „Невероятните пътешествия на Сатурнино Фарандола“, Милано, Сондзоньо (без дата) (® RCS)
	— Корица на Доменико Натоли за Ж. Верн, „Децата на капитан Грант“, Милано, Саксе, 1936
	— Корица на Танкреди Скарпели за Е. Ю., „Потайностите на народа“, Флоренция, Нербини 1909
	— Корица на С. С ван Дин, „Странната смърт на г-н Бенсън“, Милано, Мондадори, 1929
	— Корица на Х. Мало, „Без дом“, Милано, Сондзоньо (без дата) (® RCS)
	— Корица на Табет за А. Мортън, „Баронът натясно“, Милано, Месечни романи, 1938 (® RCS)
	— Корица на Доменико Натоли за G. Leroux, Il delitto di Rouletabille, Милано, Сондзоньо, 1930 (® RCS)
	— Стр. 133, корица на Сувестър и Ален, „Фантомас“, Флоренция, Салани 1912
	— Стр. 134, корица на Понсон дю Терай, „Рокамбол“, Париж, Руф (без дата)
	— Стр. 134, илюстрация на Табет от А. Мортън, „Двойниците на барона“, Месечни романи, 1939 (® RCS)
	— Стр. 135, илюстрация на Атилио Мусино от Колоди, „Пинокио“, Флоренция, Бемпорад 1911
	— Стр. 136, корица на Ямбо, „Приключенията на Перчемчо“, Флоренция, Валеки 1922
	— Стр. 139, корици на „Илюстрован вестник за сухопътни и морски пътешествия и приключения“, Милано, Сондзоньо, 1917–1920 (® RCS)
	— Стр. 141, корици от „Библиотеката на моите деца“, Флоренция, Салани
	— Стр. 143, илюстрация от „Осем дни на един таван“, Флоренция, Салани
	— Стр. 145, корица на Танкреди Скарпели за „Бъфало Бил“, Брилянтният медальон, Флоренция, Нербини (без дата)
	— Стр. 146, корица на Пина Баларио, „Италиански младежи по света“, Милано, Ла Прора, 1938
	— Стр. 147, илюстрация от Н. С. Уайът за Р. Л. Стивънсън, „Островът на съкровищата“, Лондон, Скрибнърс Сънс, 1911
	— Стр. 149 (по посока на часовниковата стрелка):
	— Корица на Г. Амато за Е. Салгари, „Последната битка на Сандокан“ (Флоренция, Бемпорад, 1907)
	— Корици на Алберто дела Вале за Е. Салгари, „Тайните на Черната джунгла“ (Генуа, Донат, 1903), „Тигрите от Момпрацем“ (Генуа, Донат, 1906); „Черният корсар“ (Генуа, Донат, 1908)
	— Стр. 151, илюстрация от Фредерик Дор Стийл за _Colliers_, t.XXXI, бр.26, 26 септември 1903
	— Стр. 152, рисунки от Сидни Паджет, Стренд Магазин 1901–1905
	— Стр. 153, Артър Конан Дойл, „Етюд в червено“, Beeton’s Christmas Annual, 1887
	— Стр. 154, Артър Конан Дойл, „Знакът на четиримата“, Lippincott’s Magazine, февруари 1890
	— Стр. 154, Емилио Салгари, „Тигрите от Момпрацем“, Генуа, Донат 1906
	— Стр. 157, рисунка от Бруно Анголета от „Куриер на малките деца“ 27.12.1936 (® RCS)
	— Стр. 163, илюстрация от Вамба, „Вестничето на Джамбураска“, Флоренция, Бемпорад-Марцоко 1920
	— Стр. 163, корица на Понсон дю Терай, „Смъртта на дивака“, Милано, Биети (без дата)
	— Стр. 166, Прато-Морбели, _Quando la radio_ (Nuova Fonit-Cetra)
	— Стр. 169, корица на _Фиорин Фиорело_, плоча Одеон 1939 (EMI group)
	— Стр. 170, Иноченци-Сопрани, „1000 лири на месец“ (Марлета)
	— Стр. 174 (от ляво на дясно):
	— Плакат на Федерацията за фашистка борба
	— Текст от Бланк-Гота, „Младост“, втора версия
	— Grever-Lawrence-Morbelli, _Tulipan_ (Curci)
	— Стр. 175 (от ляво на дясно)
	— Рекламен плакат на Фиат, 30-те години
	— Branc-Bravetta, _Fischia il sasso_ (Blanc)
	— Consiglio-Panzeri, _Maramao perch? sei morto_ (Melodi/Sugar, 1939)
	— Стр. 177, корици на партитури. По посока на часовниковата стрелка:
	— „Танго на завръщането“, Изд. Joly, Милано
	— _La mia canzone al vento_, Edizioni s.a.m. Bixio
	— „Затворен прозорец“, Изд. Курчи
	— Мария ЛаО, Изд. Леопарди
	— Стр. 181, илюстрации от Енрико Пиноки в: Мария Дзанети, „Учебник за първо отделение“, Рим, Държавна печатница, Година XVI
	— Стр. 181, Асторе-Морбели, Baciami piccina (Фоно Еник)
	— Стр. 182, илюстрации от А. Дела Торе в Пиеро Барджелини, „Учебник за четвърти клас“, Рим, Държавна печатница, Година XVIII
	— Стр. 184 (от ляво на дясно)
	— Бланк, „Химн на младите фашисти“
	— Крамер-Панцери-Растели, „Пипо не знае“ (Мелоди)
	— Стр. 186, илюстрация от Пиеро Барджелини, „Учебник за четвърти клас“, Рим, Държавна печатница, година XVIII
	— Стр. 188, две пропагандни картички от Джино Бокасиле 1943/1944
	— Стр. 189, първа страница на Темпо, 12.6.1950, Милано, Anonima Periodici Italiani
	— Стр. 190 (от ляво на дясно):
	— Партитура на _La Piccinina_, Изд. Мелоди, 1939
	— Ди Ладзаро-Панцери, _La Piccinina_ (Мелоди)
	— Плакат на Фиат от Марчело Дудович 1934
	— Д’Анци-Браки, _Ma le gambe_ (Курчи)
	— Стр. 192, пропагандна картичка от Енрико Дезета 1936 (Милано, Изд. Edizioni d’Arte Boeri)
	— Стр. 195, „Два народа, една победа“, пропагандна картичка от Джино Бокасиле
	— Стр. 196, Шулце-Лайп-Растели, „Лили Марлен“ (Сувини-Дзербони)
	— Стр. 197, Манлио-Филипини, „Мили татко“ (Акордо)
	— Стр. 198 (от ляво на дясно):
	— „Мълчете“, плакат от Джино Бокасиле 1943
	— Бланк-Бровето, „Сега идва хубавото“
	— „Ще се върнем“, пропагандна картичка от Джино Бокасиле, 1943
	— Ручоне-Де Торес-Симеони, „Панаирът в Джарабуб“ (Ручоне)
	— Стр. 201 (от ляво на дясно):
	— Корица на „Неделен куриер“, 1943, илюстрация от Акиле Белтраме (® RCS)
	— Ручоне-Дзоро, „Песента на подводничарите“ (Ручоне)
	— Партитура на „Момичета, не гледайте моряците“, Изд. Маскерони
	— Марф-Маскерони, „Госпожици, не гледайте моряците“, (Маскерони)
	— Стр. 203 (от ляво на дясно):
	— Алберто Рабаляти
	— Браки-Д’Анци, „Влюбено момиче“ (Курчи)
	— Пипо Бардзица
	— Маскерони-Мендес, „Фиорин Фиорело“ (Маскерони)
	— Стр. 213–214, от: „Бертолдо“, 27.8.1937
	— Стр. 227, първа страница на „Куриер на малките деца“ от Бруно Анголета, 15.10.1039 (® RCS)
	— Стр. 228, рисунка от Пат Съливан за „Куриер на малките деца“, 29.11.1936 (® RCS)
	— Стр. 229, корица от Бенито Яковити, „Алваро Корсарят“, Изд. Аве 1942
	— Стр. 229, корица от Себастиано Кравери, „Колата на Тресполи“, Изд. Аве 1938
	— Стр. 231, рисунка от Caesar „Verso AQI.“, _ll Vittorioso_ 7.6.1941
	— Стр. 233, Първа страница от Avventuroso, бр.1, 1934, Флоренция, Нербини; с илюстрации от „Флаш Гордън“ на Алекс Реймънд (® King Features Syndicate, Inc.)
	— Стр. 236 (от ляво на дясно):
	— Рисунка от Бенито Яковити, „Пипо и диктаторът“, Интервало 1945
	— Рисунка от Лиман Йънг от „Патрулът на слоновата кост“, Флоренция, Нербини 1935 (® King Features Syndicate, Inc.)
	— Рисунка от неизвестен комикс
	— Рисунка от Елзи С. Сигър за серията „Попай“ (® King Features Syndicate, Inc.)
	— Рисунка от Лиман Йънг, „Духът на Тамбо“, „Вестникът на Чино и Франко“, Флоренция, Нербини 22.3.1936 (® King Features Syndicate, Inc.)
	— Рисунка на Уолт Дисни, „Мики Маус в страната на халифите“, Милано, Мондадори 1934 (© Walt Disney Productions 1970)
	— Рисунка на Уолт Дисни, „Мики Маус в адската долина“, Милано, Мондадори 1930 (©Walt Disney Productions 1970)
	— Рисунка от Елзи С. Сигър за серията „Попай“ (® King Features Syndicate, Inc.)
	— Стр. 237, рисунка от Лий Фолк и Рей Мур, „Малкият Тома“, Флоренция, Нербини 1938 (® King Features Syndicate, Inc.)
	— Стр. 239 горе, корица от Джове Топи за „Магьосникът 900“, Флоренция, Нербини (без дата)
	— Стр. 239 долу, корица от Уолт Дисни, „Мики Маус журналист“, Милано, Мондадори, 1936
	— Стр. 240, Честър Гоулд, детайл от „Дик Трейси“ (® Chicago Tribune-New York Syndicate, Ins.)
	— Стр. 242, корица от Виторио Косио за „Стаята на ужасите“, Милано, Albogiornale Juventus 1939
	— Стр. 242, корица от Виторио Косио за „Подлият капан“, Albogiornale 1939
	— Стр. 243, Милтън Каниф, _Terry and the Pirates_ (® Chicago Tribune-New York Syndicate, Ins.), корица за _The Golden Age of the Comics 4_, New York, Nostalgia Press, 1970
	— Стр. 245 (от ляво на дясно):
	— Илюстрация от Де Вита за „Последният раис“, „Куриер за малките деца“ 20.12.36 (® RCS)
	— Рисунка от Лий Фолк и Рей Мур, „В кралството на Синг“, Флоренция, Нербини, 1937 (® King Features Syndicate, Inc.)
	— Рисунка от Алекс Реймънд, „Флаш Гордън“, 1938 (® King Features Syndicate, Inc.)
	— Рисунка от Алекс Реймънд, „Таен агент X9“, (L’Avventuroso, 14.10.1934) (® King Features Syndicate, Inc.)
	— Стр. 247, корица на „Новела“, 8.1.39, Милано, Рицоли, сн. Браски (® RCS)
	— Стр. 249, италианска корица за Лиман Йънг, „Тайнственият пламък на кралица Лоана“, Флоренция, Нербини 1935 (® King Features Syndicate, Inc. 1934)
	— Стр. 252, марки (от частна колекция)
	— Стр. 261, Елса Мерлини от „Последната целувка“ на Камило Мастрочинкуе 1941
	— Стр. 265, „Кориере дела сера“ 26.7. 1943 (® RCS)
	— Стр. 271, Лутаци, „Лудият младеж“ (Казироли)
	— Стр. 271, Бовио-Валенте, „Млада госпожице“ (Санта Лучия)
	— Стр. 273, снимка от частна колекция
	— Стр. 275, илюстрация от Доменико Пила, „Малки мъченици“ (без дата и място)
	— Стр. 291, Чезаре Павезе, „Сам съм…“, 1927 („Стихотворения“, Торино, Еинауди, 1998)
	— Стр. 293, Аугусто де Анджелис, „Хотелът с трите рози“ 1936 (сега Палермо, Селерио 2002)
	— Стр. 294, титулна страница на Шекспир, 1623
	— Стр. 301, авторова преработка на реклами на „Терможен“ (Леонето Капнело, 1909), „Фернет Бранка 1908“ и моливи „Презбитеро“, 1924
	— Стр. 302, илюстрации на Атилио Мусино в Джовани Бертинети, „Ушите на Мео“, Торино, Латес 1908
	— Стр. 303, илюстрации от Анджело Биолето в Ница и Морбели, „Четиримата мускетари“, Перуджина-Буйтони 1935
	— Стр. 308, илюстрация от „Граф Монте Кристо“, Милано, Сондзоньо 1927 (® RCS)
	— Стр. 313, реклама на _Mineraria_, рисунка от Динели, ок. 1934 (Soc. Mineraria del Valdamo е Carbonital)
	— Стр. 322, авторска преработка на корици на сп. „Новела“ 1939 (Милано, Рицоли) (® RCS)
	— Стр. 324, реклама на Cachet Fiat, рисунка от Кусино 1926
	— Стр. 327, плакат _Борсалино_ от Марчело Дудович, ок. 1930
	— Стр. 327, снимка от германски концентрационни лагери, 1945
	— Стр. 332, „Свободна Италия“ 30.10.1943 и „Аванти!“, 3.4.1944
	— Стр. 330, пропаганден плакат на Социална република Сало, 1944
	— Стр. 335, марки Фиджи от частна колекция
	— Стр. 337, Оливиери-Растели, „Ще се върнеш“ (Леопарди)
	— Стр. 344, фотомонтаж за десетгодишнината от фашистката революция, Рим, Иституто Луче 1932
	— Стр. 359, плакат на СС, 1944
	— Стр. 364, авторова преработка на пропагандни плакати на Социална република Сало, филмови фотограми и рекламни изображения от 40-те години.
	— Стр. 376, плакат на „Янки Дудъл Денди“ от Майкъл Къртис (Уорнър Брос), 1942
	— Стр. 377, фотограма от „Казабланка“ на Майкъл Къртис (Уорнър Брос), 1942
	— Стр. 378, „Кориере Ломбардо“, 8.8.1945
	— Стр. 383, Жозефина Бекер
	— Стр. 385, „Красива си ти като слънце“, религиозна народна песен
	— Стр. 387, Джовани Боско, „Благоразумният младеж“, Публикувани произведения VII, Рим, Libreria Ateneo Salesiano
	— Стр. 388–389, Лоренцо Перози, „Спи, не плачи“
	— Стр. 390, фотограма от „Двете сирачета“ на Марио Матоли (Excelsa) 1947
	— Стр. 392, илюстрация от В. Юго, „Човекът, който се смее“, Милано, Сондзоньо (без дата) (® RCS)
	— Стр. 393, Рита Хейуърт и Тайрън Пауър в „Кръв и пясък“ (_Blood and sand_) от Робърт Мамулян (20th Fox)
	— Стр. 394, фотограма от „Моят път“ (Going my way) от Лео Маккери (Парамаунт) 1944
	— Стр. 396, Гюстав Моро, „Видението“, 1876, Париж, Лувър
	— Стр. 397, Jules Barbey d’Aurevilly, Léa 1832 (Euvres romanesques omplètes 1), Paris, La Pléaide Gallimard 2002
	— Стр. 400–401, Гуидо Гоцано, „Най-красивата!“, (в „Събрани стихотворения“, Милано, Мондадори, 1980)
	— Стр. 409, авторска преработка на: изображение от Алекс Реймънд, _Rip Kirby_ (® King Features Syndicate, Inc.); модел Шуберт от 40-те години (Център за изследвания и архив по комуникациите, Парма); реклама на „Веспа“ от М. Болдрини и О. Калабрезе, „Учебник по комуникация“, Piaggio Veicoli Europei S.p.A, 1995
	— Стр. 418, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 419, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 420, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 423, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 424, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 426, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 428, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 430, авторска преработка по Лий Фолк и Фил Дейвис, „Мандрейк“ (® King Features Syndicate, Inc.)
	— Стр. 433, авторска преработка по Милтън Каниф, „Тери и пиратите“ (® King Features Syndicate, Inc.)
	— Стр. 434, авторска преработка по Алекс Реймънд, „Флаш Гордън“ (® King Features Syndicate, Inc.)
	— Стр. 436, авторска преработка по различни италиански книги
	— Стр. 438, Биксио-Керубини, „Пеещото семейство“ (Биксио)
	— Стр. 439, авторска преработка по Лиман Йънг, „Тайнственият пламък на кралица Лоана“, Флоренция, Нербини, 1935 (® King Features Syndicate, Inc. 1934)
	— Стр. 441, авторска преработка на анонимно изображение на светец
