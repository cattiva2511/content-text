P>
	За други копал беше яма,
	забрави и хвана се сам.
	На помощ ме викаш, но няма
	да дойда, а ум ще ти дам!

	Капанът, капанът, капанът!
	Щом има капан изкопан,
	човекът, дори и нехванат,
	усеща се вече в капан.

	В ума му все трябва да щрака
	таз мисъл от сутрин до мрак:
	че нейде наблизо го чака
	капанът със челюсти — щрак!

	Човекът крака си спасява,
	когато е по-обигран.
	Но става по-лошо тогава —
	умът му пък все е в капан…
P$
