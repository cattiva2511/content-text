P>
	Една майка
	Чайка
	си имала Чайче.
	— Слушай, майче,
	понастинал съм май че,
	искам да пийна чайче —
	рекло на майка
	Чайка
	малкото Чайче.
	— Виж какво, Чайче,
	знай, че
	чайките нямат обичай
	да пият чай —
	отвърнала майка
	Чайка
	на малкото Чайче.
	Но то писука:
	чайче, та чайче!

	И майка Чайка към Слънцето литва,
	пък му удря една молитва:
	— В облак недей се тули,
	Слънчо, ами глава подай,
	сгрей ни морето да стане чай!
	И думите й се чули.

	Това било още през май.
	Слънцето гряло, гряло
	и ето сега, през юли,
	морето е чай.
	Влизаме да се къпем, край!
P$
