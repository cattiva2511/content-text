	За онези от вас, които се гмуркат с акваланг, водата представлява цял друг свят — триизмерна вселена, в която гравитацията е пренебрежително слаба, в която плътната среда забавя движенията и им придава грация, в която светът на животните и растенията е странен и далечен в сравнение с познатата обстановка наоколо.
	Четенето на научна фантастика — добра научна фантастика — е като гмуркане за ума. Докато човек чете, той живее в едно необичайно общество, в свят, чието време и пространство са безкрайно различни и дори дружелюбният океан не може да се сравни с това изживяване.
	Далечни планети, далечното бъдеще, самият космос, извънземни създания, извънземни идеи…
	Какво вълнение, колко зареждащо ни действа!
	Но на всички ни е известно, че за да се създаде едно добро, пълноценно, самоосъзнато, осезаемо общество, в което човек да се потопи напълно, е необходим замах, пространство. Да, но какво става, ако нямаме време да се гмуркаме дълбоко и да се носим по течението с часове? Нима трябва да останем разочаровани?
	Не! Напълно е възможно да се напише добра научнофантастична история в рамките на две хиляди думи или по-малко. Ако нямате възможност да се гмурнете изцяло в странния океан на ума, можете поне да се потопите набързо — да си позволите няколко освежаващи минути далеч от обичайното и прозаичното.
	Но къде да намерите такива истории?
	Точно тук! Ние, вашите селекционери, поехме задължението (изключително приятно задължение впрочем) да ви поднесем не едно, а сто великолепни научнофантастични бързи потопявания за онези кратки моменти, когато ви се ще да прочистите и освежите ума си.
	Приятно четене!
