E>
	Всяко зло за добро.
E$

	— Животът е ад! — заяви Мъртън.
	Аз не бях съвсем съгласен с него, но кимнах в отговор.
	— Тя е абсолютно най-красивото момиче в света — продължи Мъртън. — Просто съвършена.
	Когато ми възложиха да преговарям за душата му, не ми дадоха цялата информация за него.
	— На колко си години?
	Мъртън отпи от мартинито си.
	— Двадесет и една.
	— И тя се казва Даяна?
	Мъртън ме изгледа.
	— Откъде знаеш?
	— Трябва да си го споменал.
	— Изобщо не знам защо ти казвам всичко това.
	— Всеки има нужна да си излее душата понякога — отвърнах му. — Ако правилно разбирам, твоят проблем е, че си обсеб… влюбен в тази Даяна, а тя изобщо не те забелязва?
	— Богиня! — натърти Мъртън. — Същинска богиня.
	— Разбирам, но ти имаш огромното желание да я очовечиш, така да се каже. Може би аз бих могъл да ти помогна.
	Мъртън беше вече на третото мартини и аз реших, че си е подложил достатъчно, за да понесе всякакъв шок.
	— Мъртън, ще карам по същество. Тук съм, за да купя душата ти. В замяна ще ти дам двадесет години абсолютно блаженство с Даяна.
	Той ме изгледа с премрежен поглед и се изкиска.
	— Ти ме будалкаш.
	— Нищо подобно — уверих го.
	Той се наведе и ме огледа.
	— Не виждам никакви рога.
	— Добре, щом настояваш.
	Изчаках барманът да се обърне с гръб и му показах как чифт рога се подават от челото ми. Веднага след това ги прибрах обратно, а Мъртън видимо пребледня.
	— Проклет да съм — измънка той, което, разбира се, беше моята цел.
	Той сякаш рязко изтрезня и видимо потъна в размисъл.
	— Ама аз нямам и метър и шестдесет и съм кожа и кости. Това как може да се промени?
	— Какво ще кажеш за метър осемдесет и пет и подходяща стройна физика?
	— Освен това съм късоглед и с астигматизъм.
	— Това също може да се поправи. — Извадих един наръч документи от куфарчето си. — Чувствай се свободен да изчетеш и дребния шрифт. Нямам какво да крия.
	Мъртън си поръча още едно мартини. Аз го изчаках да изчете всичко, преди отново да заговоря.
	— Подпиши, където е отбелязано с X. Оригиналът и всички копия, моля.
	— Чакай малко — спря ме Мъртън. — Даваш ми двадесет години щастие на земята и в замяна аз отивам в ада? За вечни времена?
	— Няма да ти се стори толкова дълго — уверих го аз. — Особено ако си намериш някакво занимание.
	Той поклати глава.
	— Двадесет години са нищо в сравнение с цяла вечност.
	— Добре, тогава какво ще кажеш за тридесет години?
	— Не. Дали са тридесет или милиард, в сравнение с вечността все са нищо. В крайна сметка аз ще умра и няма да оставя никаква следа след себе си. — Дума да няма, хората захитряват все повече. — Не. По-добре да си изкарам земния живот криво-ляво и да срещна Даяна в Рая.
	Аз му се усмихнах.
	— А ти откъде си сигурен, че ще се добереш до Рая? Да не говорим пък за Даяна. Според прогнозите на нашето ръководство, Даяна се е запътила направо към…
	Мъртън ме прекъсна.
	— От колко време си в този бизнес?
	— По-дълго, отколкото можеш да си представиш.
	— И се справяш добре?
	— Коефициентът на средната ми успеваемост е доста добър — признах аз скромно.
	— Случвало ли се е да отидеш да прибереш нечия душа, но човекът да се измъкне?
	— На нас такива не ни минават — уверих го аз. — Сделката си е сделка. Но ще се изненадаш на какво са готови хората за да опитат да се измъкнат. Някои дори си наемат адвокати.
	— Добре де, но някои все пак успяват ли да разтрогнат сделката?
	— Е, може и да е имало няколко такива случая — признах аз.
	— На какво основание?
	— Разкаяние и съжаление. Ако обаче погледнеш чл. 16c в договора, ще видиш, че изрично сме посочили, че разкаянието вече не е валидно основание за прекратяване на договора.
	Той се замисли.
	— Веднъж чух Даяна да казва, че е на диета. Дали с годините няма да…
	— Уверявам те, че няма да наддаде и грам.
	— Ами, тя е от Бронкс.
	— Ще се погрижа да се сдобие с изтънчен вирджински акцент. Чувам, че бил много популярен тия дни — обещах и му подадох писалката.
	Той я огледа изпитателно.
	— Ако наистина ще съм висок и строен, май не виждам смисъл да изкарам двадесет години с една и съща жена, даже да е Даяна.
	— А, виждам, че много те бива да преговаряш. Явно си врял и кипял. За мен е удоволствие да работя с теб. Какво ще кажеш да имаш нова интимна връзка всяка година? Блондинки ли предпочиташ или брюнетки? Червенокоси?
	— Нека да има разнообразие — реши Мъртън и посегна към писалката. — Забелязал ли си колко много говорят жените? И то _всички_ жени?
	— Съжалявам, има неща, които дори _аз_ нямам силата да променя.
	Той взе писалката.
	— Ако подпиша, виждам, че договорът ме обвързва абсолютно. Ами ти? За теб също толкова ли е обвързващ?
	— Естествено. Веднъж щом подпишеш, сделката е сключена и не може да се нарушава. Абсолютно нищо и никой не може да я промени, дори аз самият.
	Той се усмихна, набързо завъртя подписа си и аз прибрах договора в куфарчето си.
	— Така. Мой ред е да изпълня задълженията си.
	Махнах с ръка и напълно измених физиката на Мъртън. При това се погрижих дрехите и обувките му да пасват на новото му тяло.
	Той се изправи и се огледа в огледалото зад бара. Изглеждаше доволен. Изключително доволен. Погледна ме и се усмихна широко.
	— Ти, естествено, разбираш, че когато подписах договора, аз бях под въздействието на алкохол.
	— Виж сега, и двамата сключихме това споразумение на добра воля.
	Мъртън вдигна чашата си.
	— Барманът изобщо не би трябвало да ми сервира алкохол. Чак другия месец ще навърша двадесет и една години. Това значи, че в момента съм непълнолетен.
	Той си допи мартинито и се запъти към вратата.
	— Ще се видим след двадесет години. На съдебното дело.
	Изпратих го с поглед. Реших, че и той като останалите ще наеме Даниел Уебстър да го представлява.
	Джералд, моят пряк началник, се материализира до мен. Беше смръщен.
	— Хенри, май пак се провали.
	— Хората все ме надхитряват — отвърнах му. — Все пак, никога не съм твърдял, че съм особено интелигентен. Изглежда не ми върви и това е.
	Той ми се усмихна многозначително.
	— Наистина ли мислиш, че това е въпрос на лош късмет?
	— Разбира се.
	— Напоследък те държим под око, Хенри. И смятаме, че ти, може би подсъзнателно, не полагаш нужните усилия.
	— Това не е вярно. Откак ме взехте във фирмата, съм събрал подписи от двадесет и един клиенти.
	— Да, но всеки от тях някак успява да се измъкне, когато дойде време да се прибере душата му.
	— Това не е по моя вина. Вие защо не пишете по-добри договори?
	Той ме изгледа изпитателно.
	— Хенри, ние правим всичко по силите си да носим нещастие на хората. Но ти не си подходящ за нас. Опасявам се, че се налага да те освободим.
	Аз придобих изненадано изражение.
	— Да ме освободите? Но аз имам старшинство!
	— Съжалявам, Хенри. Ще получиш официалната заповед за уволнение по пощата.
	След като той изчезна, се опитах да си покажа рогата и не успях. Отново се бях превърнал в обикновен човек. Усмихнах се широко.
	О, Джералд, има много начини човек да постигне успех.
