P>
	Пустиня. Безнадеждни пясъци.
	Измамни граници и светове.
	На слънцето фаталните отблясъци
	Насмешливо ни питат: Накъде?

	Накъде сме тръгнали, загърнати
	В трептящите надежди, страхове,
	В съмнения, които да ни върнат
	Превърнати на пясък грехове?

	Накъде политаме, безумни, гонени,
	Под палещия адов небосвод?
	Конете ни се къпят в огъня,
	Погубени от жажда за живот.

	Къде ни водят вечните миражи,
	Впримчени в юздите от метал?
	Платихме за поредната си кражба,
	Докрай от себе си раздали.

	Пясъкът пломбира зъбите,
	Седлото ни е царски трон,
	Отдавна мечовете ни прокълнати
	Не признават право и закон.

	Къде са нашите градини,
	Отрупани със забранени плодове?
	Себе си е трудно да открием,
	Да чуем собствените гласове.

	Къде ни викат светли хоризонти,
	Пленили ни в своята окръжност?
	Конете ни са луди ветрогони,
	Миражът на оазисите лъже.

	Но успеем ли в очите си да се скрием
	Сълзите от небето синьо,
	В надеждата внезапно ще открием
	Райските градини на пустинята.

@@	октомври 2000 — март 2001 г.
P$
