P>
	Още първия ден, щом пристигнахме тука,
	и спасителният пояс на Панчо се спука.

	Ами плувах, вика, много навътре, където
	е дворецът на самия цар на морето.

	Под водата е той, както сте чели и чули,
	и като всеки дворец има сума ти кули.

	А пък кулите на морския цар Нептун
	естествено са остри като харпун.

	Закачил съм ги с пояса от пластмаса
	и ето че поясът втаса!

	А на другия ден братчето му изпати
	същото нещо с гуменото си пате.

	Като батко си и той ми повтаря,
	че се бил закачил о палата на царя.

	А на третия ден и моят дюшек,
	гледам го, че станал от мек по-мек.

	Закачих ли и аз дюшека си о палата
	не зная, но ще трябва май царска заплата

	да отпусне морският цар и на мене,
	за да плащам това постоянно лепене.
P$
