>
	Това се случи в полунощ в Анкх-Морпоркския Кралски музей на Изкуствата*1.
	[*1 Технически погледнато, градът държава Анкх-Морпорк е тирания, което невинаги е същото като монархия, а всъщност дори и самият пост на тиранина е бил донякъде преформулиран от настоящия титуляр — лорд Ветинари, като единствената работеща форма на демокрацията. Всеки има право на глас, освен ако не е лишен от него поради неподходяща възраст или поради причината, че не е лорд Ветинари. И въпреки това тази форма на управление е ефикасна. Което дразни някои хора, които чувстват, че някак си не би трябвало да е така, и които вместо нея биха предпочели монархия, сиреч да заменят човека постигнал положението си чрез хитрост, дълбинно познаване на реалностите на човешката психика, спираща дъха дипломация, известна сръчност с тънък кинжал и, както са съгласни всички, ум като фино балансиран флекс, с някой достигнал дотам просто защото се е родил. (Бележка към бележката: Едно трето предложение — градът да се управлява от избрани почитаеми членове на общността, които ще обещаят да не се надуват много, нито да предават общественото доверие, когато им скимне, беше постоянна тема на комедийни сценки из целия град). Въпреки това короната се прикачва къде ли не, както си е нормално за короните — на Пощенската Служба, на Кралската Банка и на Монетния Двор и, не на последно място, във врящото и кипящо съзнание на самия град. Много неща живеят в този мрак. Има всевъзможни видове мрак и в тях може да се срещнат всякакви неща — заточени, изпъдени, изгубени или скрити. Понякога те успяват да избягат. Понякога чисто и просто изникват. А понякога просто им писва. — Б.а.]
	На новия му служител Рудолф Пръснатов средно по веднъж на минута му хрумваше, че като цяло сигурно нямаше да е зле да беше споменал на Куратора за неговата никтофобия, страха му от странни звуци и, както беше разбрал наскоро, страха му от абсолютно всичко, което можеше да види (а като стана дума, и което не можеше да види), чуе, помирише или усети да плъзва по гърба му през безкрайните часове докато е на стража през нощта. Нямаше полза от това да си каже, че всичко тук е мъртво. Това изобщо не му помагаше. Значеше, че така той се откроява.
	И тогава той чу хлипането. Сигурно и крясък нямаше да е чак толкова зле. Поне когато чуеш крясък, си сигурен. А тихото хлипане е нещо, което слухтиш, дали ще го чуеш отново, защото няма как да си сигурен.
	Той вдигна лампата си в разтреперана ръка. Тук не би трябвало да има никой. Сградата беше надеждно заключена, никой не можеше да влезе. Както, като си помисли човек, и да излезе. Поиска му се _да не си беше_ помислял за това.
	Той беше в подземието, което не беше от най-ужасяващите места по обиколката му. Тук имаше най-вече просто стари рафтове и шкафове пълни с неща, които бяха почти, но определено не и напълно изхвърлени. Музеите не обичат да изхвърлят неща, та да не би те се окажат много значими впоследствие.
	Още едно изхлипване, последвано от издращване на… керамика?
	Значи плъх, някъде по задните лавици? Плъховете не хлипат, нали?
	— Виж, не искам да ми се налага да ходя до там да те хвана! — произнесе Пръснатов от дълбините на сърцето си.
	И лавиците се взривиха. На него му се сториха като на забавен кадър, късове керамика и статуетки пръскащи се докато хвърчат към него. Той се прекатури по гръб, а вълната мина над главата му и се разби в полиците по отсрещната стена, съсипвайки ги.
	Пръснатов лежеше на пода в мрака, неспособен да помръдне, очаквайки всеки момент да бъде разкъсан от фантомите, бликащи от неговото въображение.
	Дневният персонал го намери сутринта, дълбоко заспал и покрит с прах. Чуха обърканите му обяснения, държаха се с него мило и се съгласиха, че друга кариера би била по-подходяща за темперамента му. Зачудиха се замалко, какво ли е имал предвид, защото и най-добрите нощни пазачи са малко озадачаващи хора, но скоро им изхвръкна от главите… заради находката.

	* * *

	По-късно г-н Пръснатов си намери работа в магазина за домашни любимци на Пеликулски Стъпала, но напусна след три дни, защото начинът, по който го гледали котенцата, предизвиквал у него кошмари. Светът може да бъде много жесток към някои хора. Но той тъй и не каза на никого за великолепната бляскава дама държаща голяма топка над главата си, която му се усмихна, преди да изчезне. Не искаше хората да си мислят за него, че е странен тип.

	* * *

	Но май е дошло време да си поговорим за леглата.
	Лектрологията — науката за леглото и прилежащото му обкръжение, може да бъде извънредно полезна и да разкаже много за собственика си, ако не друго, то че е много вещ и умел творец на авангардни инсталации.
	Леглото на Архиканцлера Ридкъли от Невиждания Университет например си е легло и половина с осем колони. Включваше малка библиотека, барче и хитроумно вградена добре затворена тоалетна, която да му спести онези дълги студени нощни похождения със съпътстващия им риск да се препъне в чехли, празни бутилки, обуща и всякакви други препятствия изникващи пред мъж в тъмното, молещ се само следващото нещо, на което ще се натъкне кракът му да е порцеланово или поне да се чисти лесно.
	Леглото на Тревър Младонадеждов е къде ли не: подът у някой приятел, в сеното на някоя плевня оставена незаключена (което обикновено е много по-миризлив вариант) или в някоя стая в изоставена къща (въпреки че тия дни те са много кът), или пък спи на работа (но винаги много внимава в тези случаи, защото дъртият Смиймс изглежда изобщо никога не спи и може да го хване по всяко време). Трев може да спи навсякъде и го прави.
	Гленда спи в прастар железен креват*2, чиито пружини и матрак полека и милостиво се бяха оформили по нея в течение на годините, образувайки щедра вдлъбнатина. Дъното на този висящ одър се държи над пода от една копа много евтини пожълтели любовни романи от онзи вид, с който някак естествено върви думата „пеньоар“. Би умряла ако някой разбереше, или по-вероятно този някой би умрял ако тя разбереше, че е разбрал. Обикновено на възглавницата има прастаро плюшено мече на име Треперко.
	[*2 Което ще рече Гленда официално спи в стария железен креват; в действителност повечето от съня й произтичаше в огромно и прастаро кресло в Нощната Кухня, където почти беше успяла да постигне изкуството да изкарва изобщо без нормален сън. Толкова много трохи, лъжици, тесто за баници, книги и разлети питиета са се насъбрали под възглавничките на това кресло, че спокойно би могло да приютява там малка, но просперираща цивилизация. — Б.а.]
	Съгласно традицията на сантименталностите, такова мече би трябвало да има само едно око, но в резултат на шивашка грешка още в Глендиното детство, то си имаше три, така че е по-просветлено от средностатистическото мече*3.
	[*3 Анимационният герой на Хана-Барбара — мечето Йоги постоянно казва, че е по-умен от средностатистическата мечка. Надали има нужда да се споменава, че няма връзка между името на мечока и учението на йогите за третото око. — Б.пр.]
	Леглото на Жулиета Столоп е било рекламирано на майка й като точно каквото трябва на една принцеса и, общо взето, прилича на леглото на Архиканцлера, макар че е почти във всяко отношение по-малко, доколкото се състои от няколко перденца от газ обкръжаващи едно много тясно и много евтино легълце. Майка й понастоящем е мъртва. За това може да се съди по факта, че когато леглото се строши под тежестта на растящото момиче, някой го беше подпрял с каси за бира. Една майка би се погрижила най-малкото те, както и всичко останало в стаята, да бъдат боядисани в розово и на мънички коронки.
	Г-н Лут беше на седем години, когато за пръв път разбра, че спането, поне за някои хора, включвало и специална мебел.

	* * *

	Два часа през нощта. Наситена тишина цареше из древните коридори и вестибюли на Невиждания Университет. Тишина в Библиотеката; тишина в залите. Толкова много тишина, че можеше да се чуе. Където и да отидеше, тя натъпкваше ушите с невидима вата.
	_Пльонг!_
	Тихият звук отлетя, миг от течно злато посред стигийската тишина.
	И над стъпалата пак се възцари тишина, докато не я прекъсна шушненето на официалните меки чехли с дебели подметки на Смиймс — Просто Момче за Свещите, който си правеше обиколката през дългата нощ от свещник на свещник, заменяйки свещите с нови от официалната си кошница. Тази нощ му помагаше (въпреки че, ако се съди по това, как той от време на време изсумтяваше, не му се помагаше достатъчно) един оклепвач.
	Наричаше се Просто Момче за Свещите, защото така бе отбелязана длъжността му в университетските документи още от времето, когато е била създадена преди почти две хиляди години. Поддържането на свещниците, фенерите и, не на последно място, на големите канделабри пълни със свещи беше една никога несвършваща работа. Фактически това беше най-важната работа в тази сграда, ако питаха Просто Момчето за Свещите. Е, ако го притиснеха, Смиймс би признал, че тук имаше и едни хора с островърхи шапки, да но те идваха и си отиваха и най-вече само се пречкаха. В Невиждания Университет нямаше много-много прозорци и без Просто Момчето за Свещите и посред бял ден пак щеше да е тъмно. Че магьосниците биха могли просто да излязат и да си намерят в прииждащите в града тълпи още някой, способен да се катери по стълби с джобове пълни със свещи, такава мисъл изобщо не му беше хрумвала. Той беше незаменим, също като всяко друго Просто Момче за Свещите преди него.
	А сега точно зад него се чу дрънченето от разгъването на официалната сгъваема стълба. Той се извърна рязко.
	— Оправи я тая проклетия бе! — изсъска той.
	— Съжалявам, майсторе! — извини се временният му чирак, мъчейки се да обуздае изплъзващото се, пръстосмазващо чудовище, в каквото се превръща всяка сгъваема стълба намери ли повод, а често и без какъвто и да е повод.
	— И го спри тоя шум! — изрева Смиймс. — Искаш ли до края на живота си да си все оклепвач?
	— Фактически много ми харесва да съм оклепвач, сър…
	— Ха! Недостигът на амбиции е проклятието на трудовите маси! Айде де, дай ми я!
	Просто Момчето за Свещите посегна към стълбата точно когато нещастният му помощник я затваряше.
	— Извинявайте за това, сър…
	— Винаги ще се намери място за още някой в свещоливницата, нали знаеш — спомена Смиймс ближейки кокалчетата на пръстите си.
	— Напълно, сър.
	Просто Момчето за Свещите зяпна кръглото сиво безхитростно лице. В него имаше нещо непоколебимо дружелюбно, което беше доста смущаващо, особено ако знаеш, какво точно гледаш. А той знаеше, какво е то, о да, но не и как се нарича.
	— Та как ти беше името? Не мога да помня имената на всекиго.
	— Лут, господин Смиймс. С „т“ накрая.
	— Мислиш ли, че това „т“ помага много-много, а Лут?
	— Всъщност не, сър.
	— Къде е тоя Трев? Трябваше да е тук тая нощ.
	— Много е болен, сър. Помоли ме да го отменя.
	Просто Момчето за Свещите изсумтя.
	— За да работиш над стъпалата, трябва да изглеждаш свястно, Луд!
	— Лут, сър. Извинявайте, сър. По рождение не изглеждам свястно, сър.
	— Е, добре де, тук поне няма кой да те види сега — склони Смиймс. — Хубаво значи, следвай ме и се опитай да не изглеждаш чак толкова… добре де, просто се опитай да не изглеждаш.
	— Да, майсторе, но мисля, че…
	— Не ти се плаща да мислиш, млади… момко.
	— Ще се постарая да не го правя, майсторе.
	Две минути по-късно Смиймс се изправи пред Императора, придружен от подобаващо изумения Лут.
	Планина от сребристосива лой изпълваше почти цялата усамотена пресечка на два каменни коридора. Пламъчето на тази свещ, по-точно, ако я погледнеше човек внимателно, мега-свещ събрана от остатъците на много, много хиляди други свещи, изгорели тук по-рано, прокапали и разплули се в едно цяло, мъждукаше току до тавана, твърде слабо, за да осветява каквото и да е.
	Гърдите на Смиймс се издуха. Той беше пред лицето на Историята.
	— Виж, Луд, и се диви!
	— Да, сър. Виждам и се дивя, сър. И е Лут, сър.
	— Две хиляди години ни гледат от висотата на тази свещ*4, Луд. Разбира се, гледат от по-високо теб, отколкото мен.
	[*4 _Две хиляди години ни гледат от висотата на тази свещ_. Съвсем като прочутите думи на Наполеон преди Битката при Пирамидите, само че Наполеон не е споменавал свещ и все още не е бил станал император. — Б.пр.]
	— Абсолютно, сър. Само така, сър.
	Смиймс хвърли един поглед на кръглото дружелюбно лице и не видя в него нищо, освен излъскано усърдие, което а-а да изплаши човек. Той изръмжа, разгъна стълбата без нищо повече от някой прищипан пръст и внимателно се изкатери докъдето можеше по нея. От този базов лагер нататък поколения Просто Момчета за Свещите бяха издялали и поддържали стъпала в накъмглавинната страна на гиганта.
	— Наслади се на гледката, момко — викна той надолу и този път базовото му лошо настроение беше посмекчено от досега му с величието. — Някой ден може и ти да си… мъжът, който ще изкачва тази свещена лой!
	За момент Лут изглеждаше като човек, мъчещ се да прикрие изражението си на някой, сериозно надяващ се, че в бъдещето му има нещо повече от една голяма свещ. Лут беше още млад и затова не изпитваше почитта към възрастта, свойствена предимно на тези, които са на такава. Но скоро бодрата му не-съвсем-усмивка се завърна. Тя никога не се губеше задълго.
	— Дасър — отвърна той, тъй като това обикновено вършеше работа.
	Някои твърдяха, че Императорът бил запален през самата онази нощ, когато бил основан Н.У. и оттогава никога не бил гаснал. Несъмнено Императорът беше огромен и беше точно каквото би се получило, ако за около две хиляди години всеки път като догори предишната свещ, запалваш от фитила й нова и я залепваш върху горещия восък на предишната. Естествено вече не можеше да се види свещник. Той беше незнайно къде в дълбините на лоената маса някъде на по-долния етаж. Преди около хиляда години от университета бяха направили голяма дупка в тавана на долния коридор, а Императорът вече се извисяваше над пет метра от пода на този. Общата височина беше над десет метра чиста, естествена, оклепана свещ. Смиймс много се гордееше с нея. Той беше пазител на свещта, която никога не гасне. Тя беше пример за всички, неугасим светлик, пламък в мрака, фар на традицията. А в Невиждания Университет възприемаха традицията много насериозно, поне когато си спомняха за нея.
	А сега точно, всъщност…
	Отнякъде се чу звук все едно някой беше настъпил много голяма патица, последван от вика „Хей-хей, след Мегапода!“. И тогава настана същински ад.
	Едно… същество изскочи от мрака.
	Има такъв израз: „нито звяр, нито риба, нито зелен хайвер“. Е, това нещо беше всичко това едновременно, както и части от разни други животни, неизвестни нито на науката, нито на кошмарите, нито дори на кебапчийниците. Със сигурност имаше нещо червено и разни развяващи се неща, и Лут беше сигурен, че се мярна и огромен сандал, но имаше и безумни, изцъклени очи и грамаден жълто-червен клюн, а после нещото изчезна по друг сумрачен коридор, не преставайки да издава резкия крякащ звук, какъвто правят ловците на патици точно преди да бъдат застреляни от други ловци на патици.
	— Е-хей-хей! След Мегапода! — не беше ясно откъде дойде викът, като че ли идваше отвсякъде. — Насам, насам! Хей-хей, след Мегапода!
	Викът беше подет от всички страни и от тъмните сенки по всички коридори, с изключение на онзи по който избяга дивечът, запрепускаха странни фигури, които, като ги поосвети бледият пламък на Императора, се оказаха старшият преподавателски състав на университета. Всеки магьосник беше яхнал раменете по на един як университетски портиер с бомбе, когото подкарваше посредством бутилка бира на въже, окачена, както повеляваше традицията, на прът извън обсега на портиера.
	Скръбното крякане пак се разнесе от далечината и един от магьосниците размаха жезъла си във въздуха и изрева:
	— Изпускаме птичето! Хей-хей, след Мегапода!
	Гмежта от магьосници, току-що стъпкали халтавата стълба на Смиймс под подкованите подметки на жребците си, се втурнаха от раз напред, ръгайки се и блъскайки се за по-добра позиция.
	Още някое време „Е-хей-хей! След Мегапода!“ отекваше в далечината. Като се убеди, че са си тръгнали, Лут изпълзя от укритието си зад Императора, прибра каквото беше останало от стълбата и се огледа.
	— Майсторе? — нададе глас той.
	Отгоре се чу изсумтяване. Той погледна натам.
	— Наред ли сте, майсторе?
	— Горе-долу, Луд. Виждаш ли ми краката?
	Лут повдигна фенера:
	— Да, майсторе. За съжаление стълбата е счупена.
	— Добре де, измисли нещо. Аз трябва да гледам да не се изпусна.
	— Мислех, че не ми се плаща да мисля, майсторе.
	— Я не ми се прави на много умен!
	— Може ли да се правя на достатъчно умен, че да ви сваля безопасно долу, майсторе?
	Пълно мълчание беше последвалият строг отговор. Лут въздъхна и отвори голямата си платнена чанта с инструменти.
	Вкопчил се отчаяно в зашеметяващата свещ Смиймс чу далече долу някакви странни престъргвания и прещраквания. След което, стряскащо тихо и внезапно, до него изникна леко поклащаща се заострена фигура.
	— Сглобих прътовете от три от големите гасачки, майсторе, — обясняваше отдолу Лут. — Виждате ли, къде съм закачил куката за полилей на върха? И въже. Виждате ли го? Мисля, че ако закачите примка около Императора, няма да се преплъзва много и ще можете да се спуснете бавно. А да, има и кутия кибрит.
	— Това пък за какво? — сопна се Смиймс, протягайки се за куката.
	— Нямаше как да не забележа, че Императорът е изгаснал, сър, — отвърна бодро гласът отдолу.
	— Не, не е!
	— Предполагам, че ще установите, че е, сър, защото не виждам…
	— В най-важния отдел на университета няма място за хора със слабо зрение, Луд!
	— Поднасям ви извиненията си, майсторе. Не знам какво ми стана. Изведнъж видях пламъка!
	Отгоре се чу драскане на клечка и кръг жълтеникава светлина цъфна на тавана, когато беше запалена свещта, която никога не гасне. Малко по-късно Смиймс много предпазливо се спусна на пода.
	— Отлична работа, сър, — поздрави го Лут.
	Просто Момчето за Свещите забърса валмо покапала лой от не по-малко оклепаната си риза и рече:
	— Е, добре. Само че ще трябва да се върнеш сутринта да прибереш…
	Лут обаче вече се катереше по въжето като някой паяк. От другата страна на великата свещ се раздрънчаха изпопадали пръти за гасене на свещи и момчето се плъзна обратно при майстора с куката под мишница. И ето го застанал излъчвайки усърдие и изчеткана (макар и не особено добре облечена) ефикасност. В това имаше нещо почти обидно. А Просто Момчето за Свещите не беше свикнал с такова нещо. Той се почувства задължен да поокърши перцата на момъка, за негово добро разбира се.
	— Всички свещи в университета трябва да бъдат палени с дълъг фитил от все още горяща свещ, момче, — каза строго той. — Откъде го взе този кибрит?
	— Не бих искал да кажа, сър.
	— Не ще и дума, че не би искал, няма как! А сега ми кажи, момче!
	— Не бих искал да причиня неудобство на никого, майсторе.
	— Твоето нежелание ти носи чест, но аз настоявам — заяви Просто Момчето за Свещите.
	— Ъ-ъ, падна от сакото ви, докато се качвахте по стълбата, майсторе.
	В далечината се разнесе един последен вик: „Мегаподът уловен!“ Но около Императора тишината слухтеше с провиснало чене.
	— Имаш грешка, Луд, — рече бавно Смиймс. — Струва ми се, че ще излезе, че някой от господата го е изпуснал.
	— О, да, сигурно е било така, сър. Ще трябва да се науча да не правя прибързани заключения.
	И отново Просто Момчето за Свещи се почувства извън равновесие.
	— Е, добре тогава, повече няма какво да говорим за това — беше единственото, което съумя да измисли той.
	— Какво точно стана тогава, сър? — попита Лут.
	— А, това ли? Това беше една от магично съществените магични дейности на господата, момко. Жизненоважни за правилното светуване на света, обзалагам се. Може пък даже да са вкарвали звездите в пътя им, о да. Това е едно от нещата, които, знаеш ли, трябва да правим понякога — добави важно той, внимателно присламчвайки и себе си към магьосническото съсловие.
	— Само че изглеждаше като кльощав човек с голяма дървена патица вързана на главата му.
	— Ами, да, и така може да е изглеждало, като се замисли човек, но това е защото така изглежда на хора като нас, дето не сме надарени с окулярно зрение.
	— Имате предвид, че е било някакъв вид метафора?
	Предвид обстоятелствата Смиймс се справи с това много добре, което значеше освен друго да е толкова в свои води с изречението, че още малко по бельото му да се полепят миди.
	— Правилно — каза той. — Това ще да е такава фора, която да метне хората, че уж не е нещо толкова глупаво, колкото изглежда.
	— Именно, майсторе.
	Смиймс погледна надолу към момчето. _Не е негова вината_, помисли си той, _какво да направи, че си е такъв_. Обзе го нехарактерен порив на сърдечна топлина.
	— Схватливо момче си ти — похвали го той. — Някой ден може пък да станеш главен оклепвач.
	— Благодаря ви, сър — отвърна Лут. — Но ако нямате нищо против, надявах се на нещо по-скоро на свеж въздух, така да се каже.
	— О, — въздъхна Смиймс, — това може и да е малко… затруднително, така да се каже.
	— Да, сър. Знам.
	— Просто има твърде… е добре, виж сега, не че е до мен, но, такова… така де… ами, нали знаеш. Заради хората е. Нали ги знаеш, какви са хората.
	— Да. Знам, какви са хората.
	_Изглежда като плашило, а говори префинено като някой джентълмен_, помисли си Смиймс. _В ума бръснач, в лицето говно_. Поиска му се да потупа малкия… приятел по неуместно кълбовидната му глава, но се въздържа.
	— Най-добре да си стоиш долу в свещоливницата — заключи той. — Там е топло и закътано и си имаш собствена постелка и всичко е мирно и кротко, а?
	За негово облекчение момчето замлъкна докато вървяха по коридорите, но накрая промълви замислено:
	— Чудех се, сър… Свещта, която никога не гасне, колко ли пъти… не е угасвала?
	Смиймс преглътна канещата се да излезе от устата му хаплива забележка. Някак си знаеше, че в дългосрочна перспектива това щеше само да усложни положението.
	— Свещта, която никога не гасне, пропусна да угасне три пъти откакто аз съм Просто Момче за Свещите, момко — отговори той. — Рекорд си е това!
	— Завидно постижение, сър.
	— Да пукна, така си е! При това въпреки всичките му странни работи, дето се случват напоследък.
	— Наистина ли, сър? — оживи се Лут. — Да не са се случили по-странни неща от обикновено?
	— Млади… момко, по-странни от обикновено неща се случват непрекъснато.
	— Едно от момчетата в миялнята ми каза, че вчера всички тоалетни на Тесарактичния етаж*5 се превърнали в овце — заразправя Лут. — Щеше ми се да го видя това.
	[*5 Тесаракт — четириизмерна фигура, която спрямо куба е приблизително същото, каквото е кубът спрямо квадрата. — Б.пр.]
	— На твое място не бих ходил по надалече от миялните — намеси се бързо Смиймс. — И недей да се бъркаш в това, какво правят господата. Те са най-великите умове на света, от мен да знаеш. Само като ги попиташ… — той се замисли да се сети за нещо наистина трудно, като например. — Колко прави 864 по 316…?
	— 273024 — произнесе не съвсем шепнешком Лут.
	— Какво? — шашардиса се Смиймс.
	— Само си мислех на глас — оправда се Лут.
	— А. Хубаво. Ъ-ъ… Е, това е то, виждаш ли. Те ти дават отговора, преди да си се усетил. Най-великите умове на света — дойде си на думата Смиймс, дълбоко вярващ, че повторението е майка на знанието. — Най-великите умове. Нагърбили се с проблемите на вселената. Най-великите умове!
	— Е, на това му се казваше забава — отбеляза Муструм Ридкъли, Архиканцлерът на университета докато се отпускаше в едно огромно кресло във Всекинощната Стая толкова устремно, че насмалко да отскочи като от трамплин. — Ще трябва пак да го направим някой път.
	— Да, сър. Ще трябва. След сто години — съобщи самодоволно новият Пазител на Традициите прелиствайки страниците на огромната си книга.
	Като стигна до пращящия лист озаглавен „Ловът на Мегапода“, записа датата и времето, което им отне да уловят споменатия Мегапод и се подписа засукано: Пондър Стибънс*6.
	[*6 Името Пондър буквално значи нещо като Разсъдливко или Размишлявко. — Б.пр.]
	— Между другото, какво е Мегапод? — поинтересува се Завеждащият Катедра Неопределени Изследвания докато си сипваше портвайн.
	— Някакъв вид птица, ако не се лъжа — отвърна разсеяно Архиканцлерът и посочи с ръка количката с питиетата. — Заповядайте.
	— Първоначалният Мегапод е открит в помощник-лакейския килер — информира ги Пазителят на Традициите. — Изплъзнал се е посред вечеря и предизвикал това, което моят предшественик отпреди хиляда и сто години определя като… „същинска джабала докато Колегите го преследваха из университетските помещения със забележителна веселба и приповдигнат дух“.
	— Защо? — обади се завеждащият отдел Посмъртни Комуникации, пъргаво грабвайки една гарафа с повдигащо духа съдържание, докато минаваше покрай него.
	— О, не може да оставим един Мегапод да се развява наоколо без контрол, доктор Хикс — измърмори Ридкъли. — Питай, когото щеш.
	— Не, имах предвид, защо ще трябва да го правим само веднъж на сто години? — уточни завеждащият отдел Посмъртни Комуникации*7.
	[*7 Строго погледнато д-р Хикс, или както пишеше името си той: д-р Х, всъщност беше син на г-н и г-жа Ханджийски, но човек носещ черна роба със злокобни символи и пръстен с череп би бил луд, или поне да речем още по-луд, да пропусне шанса да има име с хикс в него. — Б.а.]
	Старшият Дискусионен Наставник се извърна настрани и изпъшка:
	— О, богове мили…
	— Такава е традицията — обясни Завеждащият Катедра Неопределени Изследвания, докато си свиваше цигара. — Трябва да си имаме традиции.
	— Щото са традиционни — потвърди Ридкъли и махна към един от слугите. — И няма да се посвеня да призная, че от тази поне поогладнях. Бихте ли донесли подноси с мезета от първо до пето меню? И, ами, също от онова студеното говеждо печено, и някое свинско, някоя друга филийка и, разбира се, сирената — той вдигна поглед. — Някой да се сеща за още нещо?
	— Не бих отказал някой плод — обади се Професорът по Отвлечени Феномени. — Ами вие, Библиотекарю?
	— Уук — изръмжа запречващата огъня от камината фигура.
	— Ама че разбира се — съгласи се Архиканцлерът и махна с ръка към чакащия сервитьор. — Значи и плодовете. Погрижете се ако обичате, Даунбоди. И… сигурно може да ги донесе онова новото момиче? Тя трябва да свиква с Всекинощната Стая.
	Все едно беше изрекъл магично заклинание. Стаята с нейния едва виждащ се от синкавия пушек таван изведнъж бе обзета от тежка, някак си препълнена тишина, което се дължеше предимно на мечтателни спекулации, но в отделни редки случаи и на отдавнашни спомени.
	Новото момиче… От самата мисъл старчески сърца опасно се разтуптяваха.
	Много рядко се случваше красота да нахлуе в ежедневната рутина на Н.У., който беше също толкова мъжки, колкото и миризмите на стари чорапи, на дим от лули, както и, като се има предвид разпространената сред преподавателския състав немарливост при изтръскване на лулите, също и на обгорени чорапи. Г-жа Уитлоу, икономка на университета и носителка на дрънчащата връзка за ключове и грамадния трещящ се като кораб посред буря корсет, от звука на който Завеждащият Катедра Неопределени Изследвания припадаше, та тя обикновено много внимаваше да подбира персонал, който макар да е и от женски пол, да не е в прекалена степен такъв и обикновено се отличаваше с работливост, спретнатост, румени бузи и изобщо бяха накратко от онзи вид жени, които гравитират към басма и ябълкови сладкиши. Това задоволяваше магьосниците, които също гравитираха към ябълковите сладкиши, макар че можеха да минат и без басмата.
	И как стана така, че икономката взе на работа Жулиета? Какво ли ще да си е мислела? Момичето навлезе в университета като ново светило в слънчева система и оттогава небесните сфери смущаващо се поклащаха. Също както впрочем и кръшните бедра на Жулиета.
	Съгласно обичая и дългогодишната практика магьосниците съблюдаваха безбрачие, официалната причина за което беше, че жените били разсейващ фактор и се отразявали зле на магичните органи. Обаче след една седмица присъствие на Жулиета мнозина от преподавателския състав заизпитваха непознати (за повечето от тях) копнения и странни сънища и изобщо положението малко се понапече, но какво да се прави: това нейното беше отвъд красотата. Беше нещо като дестилат на красотата, витаещ около нея и насищащ околния ефир. Когато тя минаваше, магьосниците чувстваха подтик да пишат поезия и да купуват цветя.
	— Вероятно ще ви е интересно да научите, господа, — обади се новият Пазител на Традициите, — че днешното преследване е с рекордна продължителност за цялата история на традицията. Предполагам, че дължим благодарности на днешния Мегапод…
	По някое време той осъзна, че държи реч пред глухи уши.
	— Ъ-ъ, господа? — подсети ги той и се огледа.
	Магьосниците се бяха зазяпали някак си задушевно, в каквото и да им се въртеше в главите.
	— Господа? — повтори той и този път колективна въздишка ознаменува тяхното събуждане от внезапен пристъп на мечтателство.
	— Какво бре? — реагира Архиканцлерът.
	— Тъкмо отбелязвах, че днешният Мегапод безспорно постави рекорд, г-н Архиканцлер. Беше Ринсуинд. Официалният Мегаподски костюм му стана направо като по поръчка. Мисля, че е отишъл да си полегне.
	— Какво? А, това ли? Да де, да. Вярно. Браво на човека — съгласи се Ридкъли и магьосниците откликнаха с онова бавно ръкопляскане и тропане по масата, което е белег за одобрение сред мъже на определена възраст, класа и талия, съпроводено с възгласи като „Брей, брей, браво на човека!“ и „Чиста работа!“ Очите им обаче останаха приковани към вратата, а ушите се напъваха да чуят трополенето на количката, което ще предизвести появата на новото момиче и, разбира се, сто и седем чешита сирене, както и над седемдесет разновидности туршии, салати и други мезета. Новото момиче може и да беше въплъщение на красотата, но Н.У. не беше място за хора, които забравят за сирената си.
	_Е, ако не друго, тя поне е разсейващ фактор_, помисли си Пондър докато затръшваше книгата, _а университетът напоследък се нуждае от такива_. Много се беше закучило положението откакто подаде оставка Деканът, ама много. Кой е чувал досега някой да подаде оставка от Н.У? Такова нещо просто не може да го бъде! Понякога хората си отиваха в немилост, в сандък или, в някои случаи, на парчета, но такова нещо като да си отидеш сам просто нямаше. Работата в Невиждания Университет беше за цял живот, а често и доста по-оттатък.
	Длъжността Пазител на Традициите неминуемо се беше стоварила върху плещите на Пондър Стибънс, на когото му се струпваха всички задължения изискващи някой, който да си мисли, че нещата трябва да стават навреме и че числата трябва да излизат точно.
	За съжаление, когато беше отишъл да уточни туй-онуй с предишния Пазител на Традициите, който, както се съгласяваха всички, нещо не се беше мяркал напоследък, той установи, че човекът бил умрял преди двеста години. Не че беше чак толкова необичайно това нещо. Пондър след всичките си години в Невиждания все още не знаеше точния брой на преподавателския състав. Как можеше да ги проследи някой в наши дни в тази сграда, където стотици кабинети си деляха един прозорец, но само като се погледне отвън, или където стаите се изместваха нощем от вратите си, неусетно пресичаха задрямалите зали и приставаха някъде съвсем другаде?
	В собствения си кабинет един магьосник може да прави каквото си поиска. Някога това е означавало, че може да пуши каквото му скимне и да пърди на воля, без да се извинява. Сега означаваше, че си надстроява стаята в система от изометрични измерения. На Пондър не му беше лесно да протестира, защото дори Архиканцлерът го правеше: в банята си имаше половин миля поток за пъстърви, а и твърдеше, че тъкмо игричките в собствения му кабинет са нещото, което държи един магьосник настрани от белите. И, както всеки знаеше, вярно си беше. Обикновено това го вкарваше не в бели, а в неприятности.
	Пондър не възразяваше, защото вече беше прозрял, че мисията на живота му е да подклажда огньовете поддържащи Муструм Ридкъли добре загрят, с което да се постигне задоволството на университета. Както на кучето се отразяват настроенията на стопанина му, така и университетът отразява Архиканцлера си. Всичко, което можеше да стори той като, както беше установил, единствената напълно съзнателна и съвестна личност в университета, беше да поддържа нещата колкото се може повече в руслото им, да потушава врясъците по отношение на особата, по-рано известна като Декана и да намира начини да държи Архиканцлера достатъчно забаламосан, за да не се пречка на Пондър.
	Пондър тъкмо се канеше да остави Книгата на Традициите, когато тежките страници се отвориха с трясък.
	— Странно.
	— Как се вкоравяват само тези стари подвързии — вметна Ридкъли. — Понякога придобиват самостоятелен живот.
	— Някой да е чувал за професор Х. Ф. Подкреватски или за доктор Ератамус?
	Преподавателският състав прекрати да гледа към вратата и се спогледа.
	— На някой да му проблясва нещо? — подкани ги Ридкъли.
	— Даже не промъждуква — отвърна ведро Лекторът по Съвременни Руни.
	Архиканцлерът се обърна наляво.
	— Ами ти, Декане? Познаваш всичките стари…
	Пондър изстена. Останалите магьосници затвориха очи и се присвиха.
	Ридкъли се втренчи в двата празни стола, всеки с по един отпечатък от ягодица. Един-двама от преподавателския състав захлупиха шапки над очите си. Вече бяха минали две седмици и изобщо не беше тръгнало на оправяне.
	Той пое дълбоко въздух и изрева:
	— Предател!
	Ужасно е да се каже такова нещо на две вдлъбнатини в тапицерия.
	Завеждащият катедра Неопределени Изследвания сръга Пондър Стибънс, давайки му да се разбере, че той, за пореден път, е избран за дежурна жертва.
	За пореден път.
	— Да ни напусне той за някаква си шепа сребърници! — скара се на вселената като цяло Ридкъли.
	Пондър си прочисти гърлото. А само как се беше надявал, че ловът на Мегапода ще отвлече мислите на Архиканцлера от тази тема, да обаче умът на Ридкъли пак и пак се връщаше към отсъствието на Декана като език не спиращ да опипва щърбината от изваден зъб.
	— Ъ-ъ, в интерес на фактите, доколкото е известно, неговото възнаграждение е най-малкото… — започна той, но при настоящото настроение на Ридкъли никакъв отговор не би могъл да е правилен.
	— Възнаграждение ли? Откога, питам се аз, магьосниците работят на надница? Ние се занимаваме с чиста наука, г-н Стибънс! Не ни пука за някакви си пари!
	За нещастие Пондър беше чист логик, който в мигове на мисловно объркване се облягаше на разумността и правдивостта, което спрямо един разгневен Архиканцлер не беше особено, ако употребим подходящия академичен термин, адекватно. Освен това той не мислеше стратегически, което винаги е погрешно при разговори с учени колеги, и в резултат на всичко това той допусна грешката да прибегне в този момент към здрав смисъл:
	— Това е защото всъщност нямаме много за какво да плащаме, а ако на някого му потрябват джобни, просто си взима от голямото гърне…
	— Ние сме част от самата същина на университета, господин Стибънс! Взимаме само това, от което се нуждаем! Не ламтим за богатство! И безусловно не приемаме „извънредно отговорна длъжност, включваща атрактивен пакет в областта на възнаграждението“, каквато и простотия да значи това, „както и други изгоди, включително щедра пенсия“! Пенсия, представете си! Кога е било магьосник изобщо да се пенсионира?
	— Ами доктор Уховрътски*8… — не съумя да се спре Пондър.
	[*8 _Доктор Уховрътски:_ Самият доктор Уховрътски не се появява в никоя книга, обаче благоверната му съпруга Госпожа Летиция Уховрътска се появява първо в разказа „Море и малки рибки“, където злополучно (поради отношението й към Баба Вихронрав) организира Изпитания за Вещици, а по-късно в книгите за Тифани. Личността на вещицата Госпожа Уховрътска значително би подпомогнало разбирането на по-късното сравнение между брака и умирането за д-р Уховрътски. — Б.пр.]
	— Той напусна, за да се ожени! — сряза го Ридкъли. — Това не е никакво пенсиониране, а си е същото като да умреш.
	— Ами доктор Хаузмартин? — не мирясваше Пондър.
	Лекторът по Съвременни Руни го срита по пищялката, но Пондър само изохка и продължи:
	— Той напусна поради тежък случай на жаби по служебни причини, сър!
	— Ами като не можеш да носиш на напечено, изнасяй се — изсумтя Ридкъли.
	Напрежението се запоразрежда и островърхи шапки предпазливо се запонадигаха. Избухванията на Архиканцлера траеха само по няколко минути. Което щеше да е по-голяма утеха, ако не беше обстоятелството, че приблизително през пет минути все нещо му напомняше за, според него, абсолютно предателското поведение на Декана, а именно да кандидатства и да постъпи на работа в друг университет след най-обикновена реклама във вестника. Един повелител на магиите не можеше да се държи така. Не може той да ми застане пред някаква комисия от бакали, зарзаватчии и обущари (които, макар и да са несъмнено чудесни хора, солта на земята, тъй да се каже, но все пак…) да го оценяват и преценяват все едно е породиста хрътка (несъмнено ще да са му огледали и зъбите!). Така той излага целокупното магьосническо братство, да, точно това прави…
	И в коридора отвън изскърцаха колела и всички магьосници като един застинаха в очакване. Вратата се отвори и първата претрупана количка биде вкарана в стаята.
	Разнесе се поредица от въздишки докато всяко око се съсредоточаваше в тикащата я слугиня, последвани от доста по-шумни въздишки, когато те установиха, че тя, собствено, не е тази, която са очаквали.
	Не че беше грозна. Сигурно можеше и привлекателна да се нарече, но така както привлича някой хубав уютен и спретнат дом с мушкато на прозорците и надпис „добре дошли“ на изтривалката и ябълков пай в печката. Мислите на магьосниците обаче, кой знае защо, точно в този момент не бяха насочени към храната, макар че някои от тях смътно все още и да клоняха в тази насока. Изобщо тя фактически си беше едно съвсем даже симпатично момиче, въпреки че гърдите й определено трябва да са били предназначени за някоя три глави по-висока. Но, каквото и да се каже за нея, тя не беше Нея*9.
	[*9 Хоноруваният професор по Граматика и Стилистика би поправил това на „тя не беше тя“, от което Професорът по Логика щеше да се задави с питието си. — Б.а.]
	Преподавателският състав се поумърлуши, но после значително се ободри, когато керванът от колички заизпълва стаята. Всеизвестно е, че нищо не повдига духа толкова, колкото закуската в 3 часа през нощта.
	_Е, добре значи_, помисли си Пондър, _този път поне изкарахме вечерта без нищо счупено. По-добре от този вторник най-малкото_.
	Добре известен факт е, че във всяка една организация ако искаш нещо да се свърши, трябва да го възложиш на някой и без това много зает. Това е причинило известен брой самоубийства, както и, в един случай, смъртта на един изпълнителен директор поради нееднократно удряне на главата на последния в един много малък каталожен шкаф.
	В Н.У. този зает човек беше Пондър Стибънс. Даже беше започнало да му харесва. Ако не друго, повечето задачи, които му казваха да свърши, нямаше нужда да се вършат и на повечето старши преподаватели не им пукаше, че не са свършени, стига само те да са тези, които не са ги свършили. Освен това Пондър много го биваше да изнамира ефикасни системчици за пестене на време и, в частност, много се гордееше със системата си за протоколиране на заседанията, която беше разработил с помощта на Хекса, все по- и по-полезната мислителна машина на университета. Детайлният анализ на предходните заседания съчетан с неимоверните продуктивни възможности на Хекса на базата на ограничен набор от лесно събираеми данни като дневния ред (който така или иначе беше под контрола на Пондър), състава на комисията, времето изминало от закуска и оставащо до вечеря и т.н., в повечето случаи позволяваше протоколите да се напишат предварително.
	Изобщо той разглеждаше всичко това като своя принос към поддържането на избрания от самия университет курс на благожелателна и динамична стагнация. А да се поддържат нещата така винаги беше усилие с добра възвръщаемост, като се имат предвид алтернативите.
	Една самообръщаща се страница обаче, поне според Пондър, беше аномалия. Така че, докато се усилваше шумът от вечерята-преди-закуска, той оглади страницата и внимателно зачете.

	* * *

	Гленда с удоволствие би счупила някоя чиния в сладката празна главица на Жулиета, когато момичето най-сетне цъфна в Нощната Кухня. Или поне с удоволствие би си помислила за това, при това съвсем преднамерено. Но нямаше смисъл да си изпуска нервите, защото обектът на тези нерви не го биваше много да забелязва, какво си мислят другите хора. Не че беше лошо момичето, но просто някак все не можеше да стигне до мисълта, че някой би могъл да не е мил с нея. Така че Гленда се ограничи с едно:
	— Къде беше? Казах на г-жа Уитлоу, че си се прибрала вкъщи по болест. Татко ти направо ще се поболее от грижа! А и пред останалите момичета никак не изглежда добре.
	Жулиета се отпусна в креслото с толкова изящно движение, че все едно прозвуча музика.
	— Ми на мача бях, къде. Нали играхме срещу говедата от Мътни Извор.
	— До три часа сутринта ли?
	— Ми че то си е по правилата, ма. До края на цяловремето, до внезапна смърт или до първи гол*10.
	[*10 Обща бележка за играта ритни-топка: В оригинала това естествено е Foot-the-ball или Foot Ball, само че трябва да се има предвид, че за английското ухо думата „футбол“ не значи точно същото като за нас, или по-скоро не е значела до 1848 година, когато са били измислени първите правила (не къде да е, а в Кеймбриджкия университет). Дотогава „футбол“ е била доста груба игра на простолюдието, удивително приличаща на описаната в книгата. Играла се е направо по улиците, правилата са били доста свободни (макар че оръжията са били строго забранени), броят играчи е бил неопределен, времето за игра обикновено е било до мръкване и гол се е вкарвал много трудно. Играта многократно е била забранявана поради съпровождащото я насилие. В някои английски градове все още се играе традиционен древен „футбол“, примерно в Ашбърн в Дербишир, където ежегодно се играе такава игра още от 12-ти век, когато според легендата за пръв път я играли с главата на един току-що обезглавен престъпник, и в която правилата са, че „убийството е абсолютно забранено, а излишното насилие е нежелателно“, топката не може да се пренася с МПС, да се крие в чанти и пр., не може да се играе в църкви, гробища и вътре в частни домове. — Б.пр.]
	— Кой би?
	— Не’нъм.
	— Как така не знаеш?
	— Ми че като си ходих го решаваха по пукнати глави. Абе аз без друго, нали, излязох със Скапания Джони.
	— Аз пък си мислех, че си скъсала с този.
	— Ми че той ме черпи една вечеря бе.
	— Не трябваше да ходиш. Не ти е работа да ги вършиш такива едни.
	— К’ви такива? — отвърна Жулиета, която понякога си мислеше, че въпросите са отговори.
	— Защо просто не вземеш да измиеш съдовете? — приключи въпроса Гленда.
	_И пак ще трябва аз да ги мия след теб_, помисли си тя, когато най-добрата й приятелка се запъти към редицата големи каменни мивки. Това, което Жулиета правеше с чиниите, не беше точно миене, а бегло кръщаване. Не че магьосниците бяха от хората, които да забележат налеп от вчерашно яйце на чинията си, обаче г-жа Уитлоу можеше да го съзре и през две стаи в трета.
	Гленда харесваше Жулиета, ама наистина, макар че понякога се чудеше защо. Вярно, че бяха израснали заедно, но тя не можеше да спре да недоумява, как Жулиета, която беше толкова красива, че момчетата озовали се наблизо се вцепеняваха, а понякога припадаха, може да е толкова, ами да си го кажем направо, глупава. Като стана дума за израстване, тази която израстваше беше всъщност Гленда. За Жулиета тя не беше сигурна, но понякога на Гленда й се струваше, че самата тя е пораснала и за двете.
	— Виж сега, трябва само малко да попотъркаш, това е — не издържа тя след няколко секунди унило бълникане, изтръгна четката от съвършената ръка на Жулиета и после, когато мръсотията беше изпроводена по канален ред, си помисли: Отново го направих. Всъщност отново го направих отново. Колко пъти ли са станали вече? Случвало ми се е дори и да си играя с куклите й вместо нея!
	Чиния след чиния проблясваха в Глендините ръце. Нищо не изчиства упорити петна по-добре от потиснатия гняв.
	Скапания Джони, моля ви се. За боговете, че той мирише на котешка пикня! И е бил единственото момче, толкова тъпо, че да си въобрази, че има някакъв шанс. Майчице мила, да има такава фигура и да излиза все с абсолютни загубеняци! Какво ли би правила без мен?
	След тези кратки вълнения Нощната Кухня отново се върна в рутината си и жените известни като „другите момичета“ продължиха с обичайните си задължения. Редно е да се спомене, че за повечето от тях е могло да се каже, че са момичета само в отдавна минало време, но те работеха добре и Гленда се гордееше с тях. Г-жа Хеджс се оправяше със сирената като за световно. Милдред и Рейчъл, официално фигуриращи във ведомостите по заплатите като „жени за зеленчуците“, бяха добри и надеждни и тъкмо Милдред беше измислила прочутата рецепта за сандвичи с червено цвекло и сирене крема.
	Всички си разбираха от работата. Всички си вършеха работата. Нощната Кухня беше надеждна, а Гленда обичаше да е надеждно.
	Тя си имаше дом, където да се прибере и се грижеше да си ходи там поне по веднъж дневно, но тъкмо в Нощната Кухня тя живееше. Тук беше нейната крепост.

	* * *

	Пондър Стибънс се беше втренчил в страницата пред очите му. Умът му се преизпълни с противни въпроси, най-големият и най-противният, от които беше просто: Има ли някакъв начин някой да изкара, че аз съм виновен за това? Няма. Добре!
	— Ъ-ъ, тук има една традиция, която за съжаление изглежда сме пропуснали да съблюдаваме в продължение на немалко време, г-н Архиканцлер, — спомена той, съумявайки да не допусне в гласа си загриженост.
	— Да не би да има някакво значение? — каза Ридкъли и се протегна.
	— Тя е традиционна, г-н Архиканцлер, — отвърна укорително Пондър. — Въпреки, че с известно напъване би могло да се каже дори, че самото й несъблюдаване, уви, се е превърнало в традиция.
	— Че това не е ли прекрасно? — учуди се Ридкъли. — Щом като сме направили традиция да не съблюдаваме друга традиция, това ще е двукратно традиционно, нали? Къде му е проблема?
	— Това е Завещанието на Архиканцлер Запазен Големански — заобяснява Пазителят на Традициите. — Именията на Големански се отразяват много добре на университета. Много богато семейство са били.
	— Ммм, да. Нещо смътно ми напомня това име. Свястно старче. Е, и?
	— Ъ-ъ, щеше да бъде по-добре, ако моят предшественик беше обръщал повече внимание на някои от традициите — поде Пондър, който беше привърженик на подаването на лошите новини капка по капка.
	— Добре де, той си беше мъртъв.
	— Да, разбира се. Може би, сър, би било добре, кхъ-кхъ, да установим традицията да се проверява здравето на Пазителя на Традициите?
	— О, той си беше съвсем здрав — възрази Архиканцлерът. — Само дето е умрял. Съвсем здрав като за мъртвец.
	— Та той е станал на прах, Архиканцлер!
	— Не е точно като да е бил болен, собствено — изтъкна Ридкъли, който беше привърженик на това никога да не се предава. — Общо взето това състояние си е съвсем стабилно.
	Пондър продължи нататък:
	— Има едно условие към завещанието. В дребен шрифт, сър.
	— О, изобщо не ме е грижа за дребния шрифт, Стибънс!
	— Мен пък ме е грижа, сър. Там пише: „… и тъй да пребъде, дорде Университетът отбор вкарва в играта ритни-в-топката иженарицаема Сиромашко Празнувление“.
	— Сиромашко празнене ли? — вметна Завеждащият катедра Неопределени Изследвания.
	— Това е просто смешно! — възмути се Ридкъли.
	— Смешно или не, г-н Архиканцлер, това е условието към завещанието.
	— Но ние прекратихме участието си още преди години — не се успокояваше Ридкъли. — Тълпи вилнеещи по улиците, ритащи се, блъскащи се и кряскащи… и това играчите! Имайте предвид, зрителите не им отстъпват много! По стотици души в отбор! Един мач продължаваше понякога с дни наред! Ето защо беше прекратено.
	— Фактически, собствено казано, то никога не е било прекратявано, Архиканцлер — намеси се Старшият Дискусионен Наставник. — Ние, действително, го прекратихме, гилдиите също. Беше престанало да е игра за джентълмени.
	— Независимо от всичко — пак взе думата Пазителят на Традициите сочейки с пръст в страницата — условията са такива. Има и купища други клаузи. Леле-мале. Ох, мъко, мъкичко. Ох, не може да бъде…
	Устните му се движеха безмълвно, докато продължаваше да чете. Цялата стая заизвива вратове.
	— Айде де, изплюй камъчето, бе човек! — изрева Ридкъли.
	— Мисля, че ще трябва да проверя някои неща — измърмори Пазителят на Традициите. — Не бих искал да ви тревожа излишно — той пак погледна надолу. — Олеле, мътните го взели!
	— Какво става бе, човек?
	— Ами, изглежда сякаш… Не, няма да е честно да ви развалям вечерта, г-н Архиканцлер, — заувърта Пондър. — Сигурно съм го прочел неправилно. Безусловно не би могъл да има предвид… Ох, майчице мила…
	— Накратко, ако обичаш, Стибънс, — изръмжа Ридкъли. — Струва ми се, че аз съм Архиканцлерът на този университет. Поне на вратата ми така пише.
	— Разбира се, г-н Архиканцлер, обаче от моя страна би било много некоректно да…
	— Оценявам загрижеността ти да не ми развалиш вечерта, драги ми господине, — прекъсна го Ридкъли. — Аз обаче няма да се поколебая да ти разваля целия утрешен ден. Така че, като имаш предвид това, какви, да пукнеш дано, ги дрънкаш?
	— Ъ-ъ, изглежда, Архиканцлер, че такова… Кога ще да е била последната игра, в която сме участвали, знаете ли случайно?
	— Някой да се сеща? — обърна се към стаята като цяло Ридкъли.
	Смотолевената дискусия достигна до консенсус във вид на „Към двайсетина години, общо взето“.
	— Общо взето какво точно? — настоя Пондър, който мразеше такива неща.
	— Е, нали знаеш. Нещо в тоя порядък. Горе-долу в тези рамки, така да се каже. Нещо като такова. Нали разбираш.
	— Нещо като такова ли? — възмути се Пондър. — Не може ли малко по-точно?
	— Че защо?
	— Защото ако университетът не е играл на Сиромашкото Празнувление за период от двадесет години или повече, наследството преминава към понастоящем живите потомци на Архиканцлер Големански.
	— Ама че тази игра е забранена със закон, бе човек! — изтъкна Архиканцлерът.
	— Ъ-ъ, не точно. Всеобщо е известно, че лорд Ветинари не я одобрява, но, доколкото разбрах, при условие че играта се провежда извън центъра на града и не излиза от задните улички, Стражата си затваря очите. Доколкото, както ми изглежда, привържениците и играчите значително надвишават по брой всичките служители на Стражата, струва ми се това за нея ще е по-добре отколкото да си ги насини.
	— Много остроумно казано, господин Стибънс, — похвали го Ридкъли. — Много съм изненадан от вас.
	— Благодаря, г-н Архиканцлер. — Пондър всъщност беше заимствал това от една уводна статия във „Вестника“, който магьосниците не обичаха, защото или не печаташе каквото те казваха или пък го печатаха с възмутителна точност.
	Окуражен той добави:
	— Между другото бих искал да отбележа, г-н Архиканцлер, че според законите на Н.У. тази забрана няма значение. На магьосниците не им подобава да обръщат внимание на такива забрани. Ние не сме подчинени на гражданското законодателство.
	— Разбира се. Но въпреки това обикновено е целесъобразно да се съобразяваме с гражданските власти — произнесе Ридкъли толкова предпазливо, сякаш метафорично вадеше някои от думите да ги разгледа по-обстойно на дневна светлина.
	Магьосниците закимаха. Това, което те чуха, беше: „Ветинари може и да си има някои кусури, обаче от столетия не сме имали по-здравомислещ човек на трона, той ни оставя на мира, а и никога не знаеш, какви козове е скрил в ръкава си“. Няма как да се спори с това.
	— Е, добре, Стибънс, какво предлагаш? — рече Ридкъли. — В последно време не ми съобщаваш за никой проблем преди си измислил решение. Уважавам това, макар и да го намирам за малко гадно. Та значи имаш ли предвид някакъв начин да ни измъкнеш от тази каша?
	— Струва ми се, че да, сър. Мисля си, че бихме могли да сформираме, ами, отбор. Никой нищо не казва за печелене, сър. Просто трябва да играем, това е.

	* * *

	В свещоливницата винаги беше възхитително топло. За съжаление беше също така изключително влажно и, по някакъв хаотичен и непредсказуем начин, доста шумно. Това беше, защото грамадните тръби на централната отоплителна система на Невиждания Университет минаваха точно под тавана, окачени на редици метални скоби с различен коефициент на линейно разширение. Това обаче беше само като за начало. Тук бяха още огромните тръби за балансиране на диференциала на слуда*11 по територията на университета, тръбата за супресора на потока на антропичните частици, който в последно време не работеше като хората, тръбите за въздушна циркулация, която също не работеше, откакто се беше разболяло магарето, прастарите тръби, които бяха единствените останки на злополучния опит на един предишен Архиканцлер да изгради университетска комуникационна система посредством дресирани мармозетки. Всеки ден по някое време всичките тези тръбопроводи гръмваха в цяла подземна симфония от бълбукания, къркорения, смущаващи органични прошляквания и, понякога, необясним цвърчащ звук отекващ през подземните етажи.
	[*11 _Слуд_: Откриването на слуда е един от първите повратни моменти на всяка заслужаваща името си цивилизация. Известно е, че е много по-лесно от откриването на огъня и малко по-трудно от откриването на водата. — Б.пр.]
	Всецяло импровизираната природа на конструкцията беше допълнително подчертана от факта, че като мярка за икономия, големите железни тръби за топлата вода бяха увити в стари парцали, овързани с канапи. Понеже някога някои от тях са били принадлежали към магьоснически одеяния, които колкото и да ги търкаш, не можеш да изличиш всичките магии от тях, така че постоянно излизаха спорадични изблици от многоцветни искри, а понякога и по някое топче за пинг-понг.
	Въпреки всичко Лут се чувстваше у дома си в свещоливницата. Странна работа — горе в старата родина хората от улицата го бъзикаха, че бил отлят от някакъв боклук. Въпреки че Брат Овес му беше обяснил, че това било глупаво, кротко бълбукащата лой някак го привличаше. Тук той чувстваше мир.
	Сега тъкмо той управляваше свещоливницата. Смиймс не знаеше, защото той изобщо не си даваше труда да слиза тук. Трев разбира се знаеше, но докато Лут вършеше работата му вместо него, това значеше, че той самият може да прекарва повече време като рита консервена кутия на някое бунище, така че той беше доволен. Мнението на останалите оклепвачи и топячи всъщност нямаше значение. Да работиш в свещоливницата означаваше, че що се отнася до трудовия пазар, все още ускоряваш като стигнеш дъното и продължаваш да задълбаваш в скалната основа. Да работиш тук означаваше, че вече нямаш достатъчно представителност, за да си просяк. Означаваше, че бягаш от нещо, може би от самите богове или пък от демоните в тебе си. Означаваше, че ако изобщо посмееш да вдигнеш поглед, то високо-високо над себе си ще видиш утайките на обществото. _Така че най-добре да си седиш тук долу на топло в сумрака, където хранят прилично и няма неудобни срещи и_, добави наум Лут, _никой не те бие_.
	Не, с топячите нямаше проблем. Като можеше, той правеше за тях каквото можеше. Самият живот ги беше пребил дотолкова, че не им беше останала сила да бият някого другиго. Това идваше доста добре. Като разберат хората, че си гоблин, няма какво друго да очакваш, освен неприятности.
	Той си спомни, как му викаха хората по селата като беше малък, а след думите следваше по някой камък.
	Гоблин. Тази дума имаше багаж колкото цял керван волски коли. Нямаше значение, какво кажеш или направиш, керванът просто те прегазваше. Той им показваше нещата, които беше сътворил, а камъните ги трошаха, докато селяните му кряскаха като ястреби на лов и добавяха още думи.
	Това свърши през деня, когато Пастор Овес пристигна кротко в градчето, ако няколкото колиби и една улица от утъпкана кал изобщо можеха да се нарекат град, и донесе със себе си… опрощение. Онзи ден обаче никой не искаше да бъде простен.
	Някъде в мрака тролът Цимент, който се друсаше до освяткване със скалотръс, скалоцеп, скалотоп и скалосвлач*12 и щеше да смърка даже и железни стружки, ако Лут не го беше спрял, изхлипа на дюшека си.
	[*12 _Скалотръс, скалоцеп, скалотоп и скалосвлач_: Всички тролски дроги се казват скало-нещо си, за да се помнят по-лесно, както се обяснява в „Туп!“. Най-традиционната е скалотръс, спомената още в „Глинени крака“ и състояща се от амониев хлорид и радий. — Б.пр.]
	Лут запали нова свещ и нави самоделното си оклепвателно приспособление, което забуча весело и от което пламъкът загоря хоризонтално. Той полагаше големи грижи за произведенията си. Един добър оклепвач никога не върти свещта докато я оклепва. В дивата природа свещите почти никога не покапват в повече от една посока, точно според течението. Нищо чудно, че магьосниците харесваха изготвените от него: има нещо шашардисващо в свещ, която изглежда е покапвала във всички посоки едновременно. Човек направо да не знае накъде духа вятърът*13.
	[*13 Използването на щатни оклепвачи може и да изглежда екстравагантно за институция като Невиждания Университет. Но друга е истината. Нито един традиционен магьосник достоен за островърхата си шапка в никой случай не би могъл да работи на светлината на чисти, гладки, ако си позволим да се изразим така, девствени непокапали свещи. Така просто не приляга. Атмосферата напълно ще пропадне. И като се случи това, нещастният магьосник ще се засуети, съвсем по човешки, с разни кибритени клечки и извити късчета хартия, мъчейки се да постигне приличните восъчни налепчета и струйчици, както ги е създала природата. Такива неща обаче никога не излизат като хората и всичко неизменно свършва с килим целия оцапан с восък, а самият магьосник подпален. Така че бе постановено, че оклепването на свещи си е работа за оклепвач. — Б.а.]
	Той работеше чевръсто и вече оставяше деветнадесетата добре оклепана свещ в коша за готова продукция, когато чу дрънченето на консервена кутия подритвана по каменния под на прохода.
	— Добро утро, господин Трев, — поздрави той, без да поглежда.
	След миг една тенекия се приземи пред него на тесния си край, точно като късче от пъзел заставащо на мястото си.
	— Че как позна, че съм аз, бе Гобльо?
	— По вашия лайтмотив, господин Трев. И предпочитам да ме наричат Лут, благодаря ви предварително.
	— Лайт… к’воо? — не разбра гласът зад гърба му.
	— Лайтмотив: повтаряща се тема или акорд асоциирани с определен персонаж или идея, господин Трев, — обясни Лут грижливо оставяйки още две топли свещи в коша. — Визирах вашето хоби да ритате тенекия натам-насам. Изглежда сте в приповдигнато настроение, сър. Как мина денят?
	— К’во викаш?
	— Фортуна беше ли благосклонна към Мътни Извор?
	— К’ви ги плещиш бе?
	Лут още повече се присви. Имаше известна опасност да не пасне, да не е от помощ, да не е тактичен.
	— Вие ли бихте, сър?
	— А, не. Пак равен без гол. Право дъ си ка’ем, загуба на време. Ама беше само приятелски. Никой не пукна. — Трев огледа пълните кошове с реалистично оклепани свещи и добави благодушно. — Ей че си ги нацвъкал, малкия.
	Лут пак се поколеба, после много предпазливо подпита:
	— Значи ли това, че независимо от скатологичния епитет, одобрявате голямото, но неопределено количество свещи, които съм оклепал за вас?
	— Мътните го ’зели, т’ва па к’во беше, бе Гобльо?
	Лут затърси трескаво уместния превод. Накрая се реши на едно:
	— Аз добре направил?
	Трев го потупа по гърба:
	— Даа! Браво! Шапка ти свалям! Да, ама що не земеш дъ се научиш да приказваш нормално бе? Щото и пет минутки няма да ми издеяниш такъв по наште места. А на бас, че шъ те замлатят с някоя тухла.
	— Това, исках да кажа т’ва, фактически е известно, че… ста’а — опита се да се съсредоточи Лут.
	— Честно казано ич не вдявам, що им е на ’ората да се впрягат толкова — отбеляза благо Трев. — Зарад онея големите битки ли? Е, и к’во? Че то е било преди много време и далече оттук, нал’тъй, и не че троловете и джуджетата не съ го раздавали също като вас, прав ли съм? Кат’ ваш’те хора, нали, гоблините? И к’во толкова? Ваш’те ’ора само са рязали гърла и са тафили к’вото сварят, нал’тъй? Че т’ва по някои тукашни улици си минава за съвсем културно.
	_Сигурно_, помисли си Лут. Никой не е могъл да остане неутрален, когато Мрачната Война заляла Далечен Юбервалд. Възможно е и да е имало същинско зло там някъде, но странна работа, очевидно злото всеки път се е оказвало на другата страна. Може пък да е било заразно. Някак си във всичките объркани истории написани или възпети, гоблините винаги излизаше, че са били гадни пъзливи копеленца, колекциониращи собствената си ушна кал и винаги са били на другата страна. Уви, когато е дошло времето да се напише историята, неговият народ не е имал дори молив.
	Усмихвай се на хората. Харесвай ги. Бъди услужлив. Старай се да струваш. Той харесваше Трев. Биваше го да харесва хората. Като е ясно, че харесваш хората, те ще са мъничко по-склонни да харесват теб. И най-малкото нещо беше от помощ.
	На Трев пък изглежда изобщо не му пукаше за историята, освен това беше осъзнал, че да има някой в свещоливницата, който не само че не напира да яде лойта, но и да върши повечето от неговата работа, при това да я върши по-добре отколкото би си дал труда да я върши самият той, си беше актив, който си струваше да се пази. Трев никога не си даваше твърде много зор. Трев караше живота си през просото.
	— Майстор Смиймс дойде да пита за вас — съобщи Лут. — Аз се оправих.
	— Ъхъ — каза Трев и толкова.
	Никакви въпроси. Лут харесваше Трев.
	Но младежът просто си стоеше и се взираше в него, сякаш се мъчеше да го проумее.
	— Скив с’а — каза Трев. — Я ела с мен до Нощната кухня да си измуфтим кльопачка, а?
	— О, не, господин Трев, — стресна се Лут и насмалко да изпусне една свещ. — Не мисля, извинявайте, не мислим, че е редно.
	— Айде де, кой ще разбере? А там има една дебела мацка, която готви чудно. По-добра манджа не си опитвал.
	Лут се заколеба. Винаги се съгласявай, винаги бъди услужлив, винаги бъди подръка, никога не плаши никого.
	— Мислим си, що да не дойда с теб — каза накрая той.

	* * *

	Има много какво да се каже за стъргането на тиган докато не стане такъв, че да се огледаш в него, особено ако си таила мисли, как да тупнеш лекичко с него някого по главата. Изобщо Гленда не беше в настроение за Трев, когато той пристъпи по каменните стъпала, целуна я по тила и каза весело:
	— Здрасти, муцинка, нещо топличко за тая нощ шъ се намери ли?
	— Нищо за такива като теб, Тревър Младонадеждов, — отряза тя и го отпъди с тигана — и гледай да си държиш ръцете да не шават, благодаря много!
	— Ама нищо ли не ти се топли за най-добрия ти приятел, а?
	Гленда въздъхна и склони:
	— В подгряващата печка има бъбъл-енд-скуик*14, ама не казвай нищо, ако те хване някой.
	[*14 _Бъбъл-енд-скуик_: Традиционно английско ястие приготвяно като се запържат зеленчуците останали от печеното от миналия ден. Буквално значи горе-долу „бълбук и цър“, поради звуците при приготвянето му. — Б.пр.]
	— Ей, тъкмо като за човек претрепал се от бачкане цяла нощ! — възкликна Трев, потупа я твърде свойски и се отправи към пещите.
	— Пак си бил на мач! — избухна Гленда. — Вечно си на някой мач! И това ми го наричаш работа!
	Момчето се засмя, а тя изгледа ядно спътника му, който бързо отстъпи пред тези като че бронебойни очи.
	— А вие, момчета, що не се миете, преди да идвате тук — подкара тя, зарадвала се, че си е намерила мишена, която не й се хили и не й раздава целувки. — Тук, знаете ли, храна се приготвя!
	Лут преглътна. Това беше най-продължителният му разговор със същество от женски пол, без да се броят Милейди и г-ца Церикаишова, а той самият даже не беше продумал.
	— Уверявам ви, че се къпя най-редовно — изпротестира той.
	— Но ти си сив!
	— Е, нали някои хора са черни, а други са бели — почти проплака Лут.
	О, защо изобщо, о защо беше излязъл от свещоливницата? Там долу беше толкова хубаво и мирно, а и тихо, стига Цимент да не беше на железен оксид.
	— Това няма да мине. Ти да не си зомби? Знам, че те се стараят, колкото могат и че човек умира както може, аз обаче няма пак да си навличам тази беля. Всеки може да си остави ръцете в супата, но да се търкалят ръце по дъното на купата? Не е редно това нещо.
	— Аз съм жив, госпожице, — заоправдава се Лут.
	— Да де, но жив какъв, ще ми се да разбера.
	— Гоблин съм, госпожице, — той се поколеба като казваше това. Звучеше му като лъжа.
	— Аз пък си мислих, че гоблините са рогати — изтъкна Гленда.
	— Само напълно порасналите, госпожице.
	Е, поне за някои гоблини си беше вярно.
	— Ти нали няма да правиш никакви гадории, нали? — настоя Гленда втренчила се в Лут.
	Той обаче го разпозна като един вид остатъчно втренчване. Тя вече си беше казала думата, а това сега беше малко театралничене, колкото тя да покаже кой е шефът тук. А шефовете могат да си позволят щедрост, особено ако изглеждаш понаплашен и подобаващо впечатлен. Това винаги вършеше работа.
	И Гленда каза:
	— Трев, вземи за господин…
	— Лут — подсказа Лут.
	— Вземи значи за г-н Лут малко бъбъл-енд-скуик. Че като го гледам ще вземе да ми умре от глад.
	— Имам много бърз метаболизъм — поясни Лут.
	— Нямам нищо против това — рече благосклонно Гленда — стига да не го показваш наляво-надясно. Стига ми на мене…
	Зад гърба й нещо изтрещя.
	Трев беше изпуснал подноса с бъбъл-енд-скуика. Беше се вкаменил и зяпнал Жулиета, а тя отвръщаше на погледа му с израз на дълбоко отвращение. Накрая тя проговори с глас като сребърни камбанки:
	— Ти дъ не си кьорав бе, твойта кожа? Ама си и нахален да ми съ дуеш тука с тоя парцал на врата! Секи знае, че Мътни Извор са пълни ливади. Бийзли и с мрежа не може дъ я поеме топката.
	— Така ли бе? Е, аз пък чух как ви прегазиха лобинците миналата седмица. Лобин Клаут! А секи знае, че тея са едни баби!
	— Тъй ли било? Да, ама Стейпъл Прав излезе от Тръшкалника предния ден! Да ви видя аз как шъ ви смачка той вас мътняци мръсни!
	— Дъртия Стейпъл ли? Ха! Той размята сичко, вярно, ама на търчане не дига повече от волска кола! Ние шъ си го обикаляме на кръгчета…
	Тиганът на Гленда рязко издрънча по железния плот.
	— Я престанете и двамата! Тъкмо започвам почистването за деня и хич не искам ритни-топката да ми цапа хубавите повърхности, чувате ли ме? Ти, мойто момиче, чакай тук, а ти, Тревър Младонадеждов, да ми се пръждосваш в мазето си и си искам чинията измита и върната до утре вечер, иначе можеш да си крънкаш манджи от някоя друга, ясно ли е? И си прибери и приятелчето. Приятно ми беше да се срещнем, г-н Лут, но бих предпочела да те видя в по-добра компания.
	Тя се позамисли. Лут изглеждаше толкова изоставен и объркан. _Боговете да са ми на помощ_, помисли си тя, _пак се превръщам в майка ми_.
	— Не, чакай малко — тя се наведе, отвори една от подгряващите пещи и извади друга голяма чиния. Уханието на печени ябълки изпълни кухнята. — Това е за вас, г-н Лут с моите благопожелания. Трябва да позагладиш ребрата, че да не те отнесе вятърът. И не си давай труда да си го делиш с този нехранимайко, щото, питай когото щеш, той е един ненаситен муфтаджия. А сега имам да чистя и освен ако вие, момчета, не искате да помагате, марш от кухнята ми! А да, и тази чиния също я искам върната!
	Трев сграбчи Лут за рамото:
	— Айде, нали я чу к’во каза.
	— Да, и не бих имал нищо против да помогна…
	— Я идвай!
	— Благодаря ви много, госпожице, — смотолеви Лут, докато го влачеха надолу по стълбите.
	Гленда сгъна грижливо пешкира си за горещо докато ги гледаше как си отиват.
	— Гоблини — проговори замислено тя. — Ти изобщо виждала ли си досега гоблин, Жу?
	— К’во?
	— Виждала ли си досега гоблин?
	— Не’нъм.
	— Мислиш ли, че той е гоблин?
	— К’во?
	— Г-н Лут. Той гоблин ли е, как мислиш? — каза колкото се може по-търпеливо Гленда.
	— Е, ’начи е тузарски гоблин. В смисъл кат’ го слушам ’се едно чете книги и такова.
	Такова уточнение, поне според Гленда, като за Жулиета практически си беше наблюдателност на ниво криминална експертиза. Тя се озърна и за своя най-голяма изненада установи, че Жулиета е седнала да чете нещо, или най-малкото да се вглежда съсредоточено в буквите.
	— Какво е това дето си взела? — попита тя.
	— Викат му „Ала-баламур“. Такова, за к’во пра’ят важните личности.
	Гленда надзърна над рамото на приятелката си, докато тя прелистваше страниците. Доколкото можеше да види тя, всичките важни личности споделяха една усмивка и носеха неподходящи за това време на годината дрехи.
	— И какво ги прави важни? — поинтересува се тя. — Само това, че са в списанието ли?
	— Има и модни съвети — засегна се Жулиета. — Ето скив, казват, че хромо-медната микроризница е писъкът на сезона.
	— Това е страницата за джуджета — въздъхна Гленда. — Айде, взимай си партакешите и ще те изпратя до вкъщи.
	Жулиета все още четеше докато чакаха конския омнибус. Това внезапно увлечение по печатното слово разтревожи Гленда. Последното нещо, което тя искаше, беше в главата на приятелката й да влязат разни идеи. Вътре имаше толкова простор за тях да се блъскат натам-насам и да причиняват поразии. Самата Гленда четеше едно от нейните евтини романчета, подвързано в страница от „Вестника“. Тя четеше така, както се хранят котките: крадешком, и само да посмее някой да забележи.
	Когато впрягът се затътри към Кукличките, тя извади шалчето от чантата си и разсеяно го върза на китката си. Лично тя мразеше ритнитопковското насилие, но беше важно да принадлежиш към нещо. Да не принадлежиш към нищо, особено след голям мач, може да бъде вредно за здравето. Важно беше да показваш правилните цветове на твоята родна почва. Важно беше да се вписваш.
	Кой знае защо тази мисъл незабавно пренасочи ума й към Лут. Колко странен беше той. Малко грозничък, ама много чист. Миришеше на сапун и изглеждаше толкова нервен. Имаше нещо в него…


>
	Атмосферата във Всекинощната Стая се беше смразила като ледникова вода.
	— Да не би да ни казвате, господин Стибънс, че би трябвало да участваме в игра за грубияни, побойници и гамени? — възмущаваше се Завеждащият катедра Неопределени Изследвания. — Невъзможно!
	— Малко вероятно, да, но чак невъзможно? Не — отвърна морно Пондър.
	— Определено не е възможно! — включи се Старшият Дискусионен Наставник и кимна към Завеждащия катедра. — Да се боричкаме с разни типове от самото дъно!
	— Дядо ми е вкарал два гола в мач срещу Мътни Извор — проговори тихо и спокойно Ридкъли. — Малцина са успявали да вкарат и един за целия си живот в онея дни. Струва ми се, че най-многото голове вкарани от един човек за целия му живот са четири. Това беше Дейв Младонадеждов, разбира се.
	Надигна се вълна от припряно преосмисляне и препозициониране.
	— Ах, да, разбира се, тогава времената са били други — гласът на Старшия Дискусионен Наставник изведнъж беше станал сладък като сироп. — Несъмнено дори и квалифицирани работници са се включвали понякога да се позабавляват.
	— Не им е било до забава ако са се изпречвали пред Дядо — поухили се Ридкъли. — Той беше професионален бияч. Пребиваше хора за пари и кръчмите го викаха, когато се случеше наистина опасно сбиване. Разбира се, в известен смисъл, сбиването от това ставаше още по-опасно, но повечето от него излизаше навън на улицата.
	— Той е изхвърлял хора от прозорците ли?
	— О, да. Ако сме честни, обикновено е било от приземния етаж и винаги е отварял предварително прозореца. Много фин човек е бил, както разбирам. Правил е музикални кутийки, и награди е печелил за тях. Пълен въздържател, нали разбирате, че и доста религиозен. Млатенето на хората е било само бачкане. Сигурен факт е, че никога не е кормил нещо, така че да не може да бъде зашито наново. Много свестен човек, откъдето и да го погледнеш. Никога не съм го виждал, за съжаление. Винаги ми се е искало да имам нещо, с което да си спомням старчето.
	Целият преподавателски състав като един магьосник сведе погледи към грамадните ръчища на Ридкъли. На размер като тигани. Той прещрака с кокалчетата си. Чу се ехо.
	— Та, господин Стибънс, всичко което ни трябва, е да излезем срещу друг отбор и да загубим, така ли? — каза той накрая.
	— Точно така, г-н Архиканцлер, — потвърди Пондър. — Просто отбиваме номера.
	— Но да загубим ще значи да ни видят, че не печелим, прав ли съм?
	— Ами да, така ще да е.
	— В такъв случай по-скоро бих предпочел да победим, а вие?
	— Ама Муструм, това отива твърде далече — намеси се Старшият Дискусионен Наставник.
	— Моля? — повдигна вежди Ридкъли. — Може ли да ви напомня, че съгласно устава на този университет Архиканцлерът е пръв между равни?
	— Разбира се.
	— Добре. Е, това съм аз. Думата „пръв“ е, мисля, съвсем уместна в случая. Виждам, че драскате нещо в бележничето си, господин Стибънс?
	— Да, г-н Архиканцлер. Проверявам, дали не бихме могли да минем и без завещанието.
	— Само така — зарадва се Старшият Дискусионен Наставник, изглеждайки ядно Ридкъли. — Знаех си аз, че няма причина за паника.
	— В действителност имам удоволствието да ви съобщя, че бихме могли да се оправим съвсем прилично само с минимално съкращение на разходите — продължи Пондър.
	— Ето — посочи Старшият Дискусионен Наставник, поглеждайки триумфално първия между равните. — Виждате ли, какво става като не се поддава човек на паника.
	— Действително — отвърна спокойно Ридкъли и с поглед все така впит в Старшия Дискусионен Наставник добави: — Господин Стибънс, бихте ли били толкова добър да ни просветлите: на какво се равнява в реално изражение това „минимално съкращение на разходите“?
	— Завещанието представлява доверителен фонд — заобяснява Пондър все още смятайки. — Можем да използваме значителния доход от много мъдро инвестираните средства на душеприказчиците на Големански, но не можем да пипаме капитала. Въпреки всичко, лихвите са достатъчни да покрият, съжалявам че не съм достатъчно точен, около осемдесет и седем процента от сметките на университета за храна.
	Той изчака търпеливо докато патърдията поутихне. _Удивително е_, помисли си той, _как хората са склонни да спорят срещу цифри без по-добро основание от „трябва да има някаква грешка“_.
	— Сигурен съм, че Ковчежникът не би се съгласил с тези цифри — измърмори кисело Старшият Дискусионен Наставник.
	— Наистина — съгласи се Пондър. — Но се страхувам, че това е защото го дразни десетичната запетая.
	Преподавателският състав се спогледа помежду си.
	— Кой тогава се занимава с финансовите ни въпроси? — поинтересува се Ридкъли.
	— За последния месец ли питате? Аз — осветли ги Пондър. — Но ще се радвам да прехвърля отговорността на първия доброволец.
	Това подейства. За съжаление винаги действаше.
	— В такъв случай — наруши настъпилата пълна тишина той, — в съответствие с калорийните таблици съставих хранителен режим, който ще предостави на всекиго тук ядене три пъти дневно…
	Старшият Дискусионен Наставник се намръщи:
	— Три пъти дневно ли? Три пъти дневно? Че кой яде по три пъти дневно?
	— Някой, който не може да си позволи по девет пъти — поясни с равен глас Пондър. — Бихме могли да поспестим пари ако спазваме здравословна диета от зърнени храни и пресни зеленчуци. Това би ни позволило да запазим платото със сирената с избор от, примерно, три вида сирене.
	— Три вида сирене не е избор, а издевателство! — възмути се Лекторът по Съвременни Руни.
	— Или пък бихме могли да изиграем една игра на ритни-топка, господа, — плесна весело с ръце Ридкъли. — Само една игра. И толкова. Толкова ли е мъчно това?
	— Толкова мъчно като лице размазано от подкован ботуш, предполагам? — изказа се Завеждащият катедра Неопределени Изследвания. — Хората направо ги размазват по паветата!
	— Ако всичко друго се провали, бихме могли да намерим доброволци от студентското тяло — подметна Ридкъли.
	— По-добре да се каже направо „труп“.
	Архиканцлерът се облегна в креслото си:
	— Какво прави от един човек магьосник, господа? Умението с магиите ли? Да, разбира се, но ние, събралите се на тази маса знаем, че за подходящия ум, те не са толкова трудни за придобиване. За това не трябва някаква, тъй да се каже, магия. Небеса, даже и вещиците се справят. За един потребител на магия обаче е нужно такова устроение на ума, което да се вглежда малко по-надълбоко в света и начина, по който той работи, в начина, по който теченията му оплитат съдбините на човечеството, и тем подобно и тем подобно и тем подобно. Накратко, той би трябвало да е такава личност, която да е в състояние да изчисли, че гарантираното пълно отличие си струва временното неудобство да си търси зъбите по паважа.
	— Да не би сериозно да предлагаш да даваме дипломи за прости физически дадености? — не повярва Завеждащият катедра Неопределени Изследвания.
	— Не, разбира се, че не. Сериозно предлагам да даваме дипломи за изключителни физически дадености. Бих ли могъл да ви напомня, че пет години подред гребах за този университет и имам Браун?
	— И какво добро е донесло това, ако не възразявате?
	— Е, на вратата ми пише „Архиканцлер“. Спомняте ли си защо? Академичният Съвет по онова време прие много правилния възглед, че може би е настъпил моментът за водач, който да не е нито малоумен, нито луд, нито умрял. Дори да приемем, че повечето от това не е точно квалификация в нормалния смисъл на думата, но би ми се искало да считам, че лидерските умения, тактиката и творческо мамене, които развих по реката, са помогнали. И така, в наказание за греховете ми, които всъщност не си спомням да съм извършвал, но които трябва да са били доста въпиещи, се озовах на върха на окончателен списък от един човек. Избор от три вида сирене ли бяхте споменали, господин Стибънс?
	— Да, г-н Архиканцлер.
	— Само проверявах. — Ридкъли се наведе напред. — Господа, сутринта, поправка, по-късно тази сутрин, възнамерявам да заявя твърдо на Ветинари, че университетът има намерение пак да играе ритни-топката. А тази задача се пада на мен в качеството ми на пръв между равните. Освен ако някой от вас не желае да си опита късмета в Продълговатия Кабинет, само кажете и отивате.
	— Той, знаеш ли, ще заподозре нещо — предупреди Завеждащият катедра Неопределени Изследвания.
	— Той всичко подозира. Ето защо е все още Патриций. — Ридкъли стана. — Обявявам това засе… тази твърде затегнала се закуска… за закрита. Господин Стибънс, елате с мен!
	Пондър забърза след него с притиснати до гърдите си книги и щастлив, че има извинението да се измъкне, преди останалите да са се нахвърлили срещу него. Носителят на лоши новини никога не е популярен, особено когато ги носи на празно блюдо.
	— Архиканцлер, аз… — започна той, но Ридкъли вдигна пръст пред устните си.
	След кратка наситена тишина отвътре внезапно се развихри цял ръкопашен фестивал на безмълвно боричкащи се мъже.
	— Браво на тях — заключи Ридкъли и тръгна по коридора. — Чудех се, колко ли време ще им трябва да осъзнаят, че може би за последен път за известно време занапред виждат препълнена количка със закуски. Насмалко да се изкуша да изчакам да ги видя как ще излязат кламбуцайки се и с прогизнали роби.
	Пондър го зяпна:
	— Да не би да се радвате на това, г-н Архиканцлер?
	— Божичко, не — отговори с проблеснали очи Ридкъли. — Как можа да си помислиш такова нещо? Освен това след някой друг час ще трябва да кажа на Хевлок Ветинари, че възнамеряваме да извършим спрямо него лично оскърбление. Едно нещо е невежествената тълпа да се покосява взаимно, но не вярвам, че ще го зарадва перспективата и ние да се присъединим.
	— Разбира се, сър. Ъ-ъ, има още една дребна подробност, сър, една малка задачка-закачка, ако щете… Кой е Лут?
	На Пондър му се стори, че Ридкъли направи малко по-голяма пауза, отколкото беше необходимо, преди да отговори:
	— Този Лут беше…?
	— Работи в свещоливницата, сър.
	— Откъде знаете това, Стибънс?
	— Оправям заплатите, сър. Просто Момчето за Свещите казва, че Лут просто се бил появил една нощ с бележка, казваща, че трябвало да бъде приет и да му се плаща минимална заплата.
	— И какво?
	— С това се изчерпва всичко, което знам, сър, а го научих само защото разпитвах Смиймс. Смиймс казва, че бил добро хлапе, но малко странен.
	— Значи би трябвало да се впише добре, не мислиш ли, Стибънс? Фактически ние виждаме, колко добре се вписва.
	— Е, да де, сър, тук няма проблем, той обаче е, очевидно, гоблин, а в общия случай, нали знаете, стана нещо като странна традиция, че когато за пръв път хора от някаква нова раса пристигат в града, те започват от Стражата…
	Ридкъли си прочисти гърлото, шумно:
	— Проблемът със Стражата, Стибънс, е че задават твърде много въпроси. Аз лично предлагам, ние да не им подражаваме — той погледна Пондър и изглежда взе някакво решение. — Ти знаеш ли, имаш блестящо бъдеще тук в Н.У., Стибънс.
	— Да, сър, — провеси нос Пондър.
	— Бих те посъветвал, като имаш това предвид, напълно да забравиш господин Лут.
	— Извинете ме, Архиканцлер, но тая просто няма да я бъде!
	Ридкъли се олюля, като някой подложен на нападение от досега коматозна овца*15. А Пондър се втурна напред, защото веднъж метнеш ли се от ръба на пропастта, единствената ти надежда е да настояваш да се отмени гравитацията.
	[*15 „…_нападение от досега коматозна овца_“: това напомня една прочута фраза от историята на британската политика, когато през 1978 г. тогавашният финансов министър лейбъристът Денис Хийли определя по този начин изненадващата реч срещу него от тогавашния министър в сянка на консерваторите Джефри Хау, известен с мекия си нрав. По-късно пак реч на „умрялата овца“ Джефри Хау значително допринася за падането от власт на не кого да е, а Маргарет Тачър. — Б.пр.]
	— Аз в този университет заемам дванадесет длъжности — каза той. — Върша цялата книжна работа. Занимавам се с всичките сметки. Фактически аз правя всичко изискващо каквато и да е мяра усилия и отговорност! И продължавам да го правя даже въпреки че от Бързнек ми предложиха поста на Ковчежник! С мой си екип! Имам предвид истински хора, а не смешно оцветена роба. А сега… Ще… Ми… Се… Доверите… Ли? Какво толкова важно има относно Лут?
	— Копелето му мръсно се е опитало да те отмъкне? — надигна глас Ридкъли. — По-страшно и от змийски зъб е туй неблагодарен Декан ти да имаш! Няма ли нещо, пред което да се спре той? Колко ли ти е…
	— Хич не го попитах — намеси се тихо Пондър.
	За момент настъпи тишина и после Ридкъли го потупа няколко пъти по рамото.
	— Проблемът с господин Лут е, че хората искат да го убият.
	— Кои хора?
	Ридкъли погледна Пондър в очите. Устните му се раздвижиха. Запримижва ту така, ту онака като човек потънал в сложни изчисления. Накрая сви рамене и каза:
	— Вероятно всички.

	* * *

	— Моля ви, почерпете се от великолепния ми ябълков пай — предложи Лут.
	— Ама тя ти го даде на тебе — ухили му се Трев. — Изям ли твоя пай, шъ има дъ ме пили тя до свършека на света.
	— Но вие сте ми приятел, господин Трев, — настояваше Лут. — А доколкото това е моят пай, аз решавам какво да го правя.
	— Не бе — отказа Трев. — Да, ама имам еднъ малка задачка за теб, щото съм един такъв благ и разбран шеф дето те оста’я да бачкаш, колкото ти душа иска.
	— Да, господин Трев? — оживи се Лут.
	— Гленда шъ си дойде към обед. Правичката дъ си ка’ем, нея рядко кога не мо’еш дъ я видиш тук. Та шъ ми се иска да я подпиташ, такова, за името на онова маце, дето беше там снощи.
	— Онази, която ви се разкрещя ли, господин Трев?
	— Същата — потвърди Трев.
	— Разбира се, че ще я питам — увери го Лут. — Но защо сам не питате госпожица Гленда? Тя нали ви познава.
	Трев пак се подсмихна:
	— Вярно, познава ме тя, и ето що си знам, че ще ме отсвири. Колкото разбирам, а аз съм бая добър разбирач, шъ има тя мерак да те поопознае. Ей, не съм виждал досега някоя мадама толкова да обича да жали хората като нея.
	— В мен няма кой знае колко нещо за опознаване — не се въодушеви Лут.
	Трев го изгледа дълго и замислено. Лут изобщо не беше отместил очи от работата си. Трев досега не беше виждал някой друг да се увлича толкова лесно. И други хора, завършили в свещоливницата, бяха чудати, то си беше кажи-речи длъжностна характеристика, но това дребно тъмносиво типче беше някак си чудато в другата крайност.
	— Скив с’а — каза му той. — Шъ трябва повечко да излизаш, господин Луд.
	— О, струва ми се, че това изобщо не е за мен — разтревожи се Лут. — И ми позволете любезно да ви напомня, че името ми не завършва на звучна съгласна, благодаря ви предварително.
	— Гледал ли си някога ритнитопковски мач?
	— Не, господин Трев.
	— Е, ’начи те ’зимам за мача довечера — каза Трев. — Аз, разбира се, не играя, ама не изпускам мач, стига да мога де. Без студено оръжие, това задължително. Скоро почва сезона, та с’а ’сички загряват.
	— Е, много мило от ваша страна, обаче…
	— Чуй с’а, шъ те зема оттук в един часа.
	— Но хората ще ме гледат! — паникьоса се Лут.
	А в главата му звучеше гласът на Милейди, както винаги спокоен и студен: „Не изпъквай. Сливай се с тълпата.“
	— Не бе, няма. Ти това го остай на мене. Шъ се опра’я. Да ти е сладък пая. Е, аз съм чао.
	Той измъкна от джоба си една консервена кутия, подаде си, подритна я във въздуха, докосна я няколко пъти с връхчетата на пръстите си, така че тя се завъртя и заблъска като някое небесно тяло и после й тегли един силен шут, така че тя отпраши с леко дрънчене през цялото мрачно помещение на няколко стъпки над топилните. Въпреки всяка логика полетът й спря на няколко стъпки от отсрещната стена, завъртя се за миг на място и се върна обратно, за изумление на Лут, с още по-висока скорост от преди. Трев я хвана без никакво усилие и пак я прибра в джоба си.
	— Как го правите, господин Трев? — попита смаян Лут.
	— Ненъм — отвърна Трев. — Само се чудя, как другите не го могат. В завъртането му е цаката. Лесна работа. Шъ се видим утре, окей? И да не забра’иш за онова име.

	* * *

	Конските омнибуси не бяха много по-бързи отколкото да си ходиш пеша, да обаче като е пеша си го ходиш ти, а омнибусът си имаше седалки, покрив и пазач с бойна секира, така че общо взето, като за прогизналите сиви часове преди съмване, си струваше двата пенса. Гленда и Жулиета си седяха една до друга, подрусвайки се на дупките на пътя, потънали в мислите си. Е, поне Гленда беше потънала в мислите си, а на Жулиета и половин мисъл й стигаше, за да потъне, че и толкова й беше много.
	Гленда обаче добре се беше научила да познава, кога Жулиета се кани да заговори. Беше нещо като усета на моряците, че вятърът се кани да се промени. Личеше си, все едно мисленето трябваше първо добре да подгрее прекрасния й мозък, преди да го подкара.
	— Кой беше оня пич дето дойде за бъбъл-енд-скуик, а? — попита незаинтересувано тя, или, по-точно, тя сигурно си е мислела, че е било незаинтересувано, или, още по-точно, сигурно е щяла да си го мисли, ако използваше думи като „незаинтересувано“.
	— А, това е Тревър Младонадеждов — отговори Гленда. — И хич не ти трябва да се занимаваш с него.
	— Що па не?
	— Той е мътняк! Че и за битка се пише. А пък Големия Дейв Младонадеждов му е татко! Твоят татко направо ще побеснее, само да чуе, че изобщо си говорила с него.
	— Готина усмивка има — промълви Жулиета с копнеж в гласа, задействал всички възможни аларми в главата на Гленда.
	— Тоя е негодник — заяви твърдо тя. — Нахален, та стой та гледай. А и ръцете му много шарят.
	— Ти па отде знаеш? — реагира Жулиета.
	Това беше едно друго смущаващо нещо в Жулиета. Часове наред между съвършените й уши изглежда не се случва нищо и изневиделица тя вземе, че ти запрати някой такъв въпросец със свистящи остриета.
	— Знаеш ли, трябва да опиташ да говориш по-стилно — промени темата Гленда. — С тази твоя фигура можеш да си намериш някой, който да мисли и за друго, освен за бира и ритане. Само ако вкараш малко класа в приказките си, а? Няма защо да звучиш като…
	— А билетче, госпожа?
	Те вдигнаха погледи към пазача хванал брадвата си така, че насмалко да не е заплашително. И нямаше нужда да вдигат много погледите си, понеже собственикът на брадвата беше много нисък.
	Гленда полека отмести оръжието и въздъхна:
	— Я не ми го размахвай това, Роджър. Не ти прилича.
	— Ох, съжалявам, госпожице Гленда, — колкото джуджешко лице се виждаше под брадата, цялото се беше изчервило. — Тежка смяна беше. Четири пенса, дами. Извинявайте много за брадвата, но като се научиха разни да скачат, без да плащат.
	— Трябваше да го изпроводят поживо-поздраво откъдето там се е пръкнал — измърмори Жулиета, когато пазачът продължи нататък по омнибуса.
	Гленда реши да не обръща внимание на това. Доколкото можеше да каже тя, поне досега, приятелката й не беше имала собствено мнение, а само повтаряше каквото и да й кажеха другите. Но накрая не можа да се сдържи:
	— Значи да го пратят на Шосето на Петмезената Мина? Той е от града.
	— А, миньорец значи. Е, май и по-зле мо’еше да е.
	— Мисля, че на джуджетата не им пука за ритни-топка — изтъкна Гленда.
	— Аз па мисля, че нема как да си истински морпоркец, ако не викаш за отбора си — гласеше поредната порция изтъркана народна премъдрост от Жулиета.
	Гленда си замълча. Понякога да спориш с приятелката й беше все едно да удряш мъглата. Да не говорим, че конете вече се тътреха покрай тяхната улица. Те слязоха в движение.
	Вратата на Жулиетината къща беше цялата в остатъци от множество ръце боя, или по-скоро, на множество буци и налепи от различни бои, с които някой си беше оставил ръцете. Всеки път беше използвана възможно най-евтината боя. В крайна сметка човек можеше да си купи или бира или боя, а боята не може да се пие, освен ако не си г-н Джонсън от четиринадесети номер, който очевидно все това правеше.
	— Та значи, няма да казвам на татко ти, че си закъсняла — обеща Гленда и й отвори вратата вместо нея. — Но те искам на работа рано-рано, ясно?
	— Да, Гленда, — отвърна хрисимо Жулиета.
	— И никакви мисли за тоя Тревър Младонадеждов.
	— Да, Гленда, — и този отговор беше хрисим, но Гленда разпозна искрата, защото веднъж я беше видяла в огледалото.
	Сега обаче тя имаше да сготви за вдовицата Крауди, която живееше в къщата отсреща и в последно време не можеше да излиза сама, да й ошета, да свърши още туй-онуй докато изгрее слънцето, а накрая и да си легне.
	Последната и мисъл, когато потъна в сън беше: „Гоблините не крадяха ли кокошки? Странно, този не ми изглежда такъв…“

	* * *

	В осем и половина един съсед я събуди като метна чакъл по прозореца й. Искаше тя да види баща му, който бил „такова“ и денят започна. Изобщо не й се налагаше да си взима будилник.

	* * *

	Защо им трябва на другите хора толкова много да спят? Лут не преставаше да недоумява по този въпрос. Толкова скучно беше да си сам.
	Някога в замъка в Юбервалд винаги имаше някой, с когото да си говори. Милейди предпочиташе нощния живот, а изобщо не излизаше на ярка слънчева светлина, така че повечето посетители идваха точно тогава. Той, разбира се, се налагаше да се покрива, но пък познаваше всички проходи между стените и тайните отвори за наблюдение. Виждаше изискани господа, винаги в черни костюми, и джуджета в железни ризници блестящи като злато (по-късно, долу в миришещото на сол и гръмотевични бури мазе, Игор му показа как се прави това). Имаше и тролове, на вид малко по-излъскани от онези, от които се беше научил да бяга в горите. Най-яркият му спомен беше един трол искрящ като скъпоценен камък (Игор каза, че кожата му е от жив диамант). И това само щеше да стигне да го запечата в паметта на Лут, но веднъж, както диамантеният трол беше седнал на голямата маса с други тролове и джуджета, елмазените му очи се вдигнаха и видяха Лут, надзъртащ през мъничката шпионка от другата страна на стаята. Лут беше сигурен, че онзи го видя. Той отскочи толкова припряно, че си тресна главата в отсрещната стена.
	Постепенно изучи всички подземия и работилници на замъка на Милейди. Ходи, където поискаш, говори, с когото поискаш. Питай каквото поискаш, ще ти се отговори. Ако искаш да се учиш, ще те учат. Използвай библиотеката. Отваряй, която книга поискаш.
	Хубави дни си бяха. Където и да отидеше, хората спираха да работят, за да му покажат, как се рендосва или резбова, как се вае или китва, как се топи желязо и как се правят подкови, но не и как ги коват, защото всички коне пощръкляваха още щом той влезеше в конюшнята. Един веднъж изби дъските на задната стена.
	Този следобед той отиде в библиотеката, където г-ца Церикаишова му намери книга за обонянието. Той я прочете толкова бързо, че очите замалко не оставиха следа по хартията. Той определено остави следи в библиотеката: двадесет и двата тома на „Компендиум на ароматите“ на Брейкфаст*16 скоро бяха натрупани на малката масичка, последвани от „Фанфари за Конната Езда“ на Споут, а след това, след обиколка на историческия отдел, Лут задълба в етнографския отдел, а г-ца Церикаишова едва смогваше да върти педалите на подвижната си библиотечна стълба след него.
	[*16 Тежкото детство и възпитанието на Лут напомнят това на героя на „Парфюмът“ на Зюскинд — ужасния Жан-Батист Грьонуй, който има невероятна способност да усеща миризмите. — Б.пр.]
	Тя го наблюдаваше с нещо като доволно страхопочитание. Когато беше пристигнал едва сричаше, но гоблинчето се беше заело да си подобри четмото както някой боксьор би се готвил за бой. Всъщност той наистина водеше бой с нещо, но тя не беше сигурна с какво, а Милейди, разбира се, нищо не обясняваше. По цели нощи той си седеше под лампата си втренчен в настоящата си книга, с речник от едната страна и енциклопедия от другата, изтръгвайки значението на всяка дума до последната и мачкайки неспирно собственото си невежество.
	Когато тя намина сутринта, пред него вече имаше и джуджешки речник и „Речта на Троловете“ от Посталюм.
	Не може да се учи така, казваше си тя. Така знанието няма да може да се усвои като хората. Не може просто да си го наблъскаш в главата. Трябва първо да се смели. Не можеш ей така направо да почнеш да знаеш, трябва първо да схванеш.
	Тя сподели това с ковача Фасел, който пък спомена:
	— Слушай сега, госпожице, идва той при мен оня ден и казва, че и преди е гледал ковач, как работи и не могло ли да опита. Е, нали знаеш заповедите на Милейди, така че му връчих малко материал и чук и щипци, и само след някой момент го гледам, той вече се оправя с тях като с… ами като с чук и щипци! Хубаво ножче изкара, ама наистина хубаво. Използва си той главата. Направо си виждаш, как грозната му чутура чатка нещата. А да си срещала досега други гоблини?
	— Колко странно, че споменавате това — вметна тя. — Съгласно каталога ни, би трябвало да разполагаме с един от извънредно малобройните екземпляри на „Пет часа и Шестнадесет минути сред Гоблините от Далечен Юбервалд“ на Дж. П. Гафдогаф, но изобщо не мога да я намеря. А е безценна.
	— Пет часа и шестнадесет минути не ми изглежда като дълго познанство — забеляза ковачът.
	— Нали? Обаче съгласно лекцията изнесена от г-н Гафдогаф пред Анкх-Морпоркското Общество на Натрапниците*17 то е било пет часа по-продължително от необходимото. Той казва, че размерите им варирали от неприятно големи до противно дребни, нивото им на култура било приблизително колкото на киселото мляко и прекарвали времето си предимно в неуспешни опити да си бъркат в носа. Пълна загуба на пространство, казва той. Това вдигна голям шум. Никак не подобава на антрополози да пишат такива неща.
	[*17 Първоначално Общество на Откривателите. До момента, когато лорд Ветинари настоятелно изтъкна, че повечето от земите „открити“ от членове на обществото вече са имали население, което вече се е опитвало да продава змии на новодошлите. — Б.а.]
	— И значи младият Лут бил един от тях?
	— Да, и аз останах изумена от това. Видяхте ли го вчера? Нещо в него пощурява конете, така че той дойде в библиотеката и намери стара книга за Конеукротителската Дума. Те са били нещо като тайно общество, които са знаели как да правят специални мазила, от които конете да им се подчиняват. После той изкара един следобед долу в криптата с Игор варейки боговете го знаят какво и сутринта вече, ето го, язди кон по двора! Не че на коня му харесваше, имайте предвид, но все пак той спечели.
	— Чудно, как само грозната му главица още не е гръмнала — изкоментира Фасел.
	— Ха! — гласът на г-ца Церикаишова беше пълен с горчивина. — Чакайте да видите, какво ще стане сега, след като е открил Шибънската Школа*18.
	[*18 _Шибънската Школа_: Тъй като Шибън е нещо като столица на Юбервалд, който някога е бил Скверната Империя, която от своя страна е бъзик със Свещената Римска Империя, последната столица на която е била Виена, изглежда се има предвид Виенската Школа. В психологията като Виенска Школа е известно течението основано от Фройд, Адлер и Юнг, с други думи психоанализата. — Б.пр.]
	— Какво, какво?
	— Не какво, а кои. Те са философи. Е, като казвам философи, те всъщност, ами…
	— А, значи онези, дето пишеха мръсотии — подсмихна се Фасел.
	— Аз не бих го нарекла мръсотии — каза г-ца Церикаишова и си беше вярно, доколкото една библиотекарка и дама не би употребила тази дума в присъствието на ковач, особено ако последният се подхилва така. — По-скоро, да го кажем „неделикатно“?
	На наковалнята няма много файда от деликатността, така че ковачът продължи, без да се смущава:
	— Те бяха ония, които разправяха, какво става, когато на жените не им достигат кренвиршите и пак те казват, че пурите били…
	— Това е нон секвитур!
	— Точно така, и аз това прочетох — ковачът определено се забавляваше. — И значи Милейди му позволява да чете тея работи?
	— Нещо повече, тя почти настояваше. Не мога да си представя, какво ли си мисли тя.
	_Нито пък той, като стана дума_, рече си наум тя.

	* * *

	Имаше ограничение за броя на свещите, които Лут можеше да прави, както му беше казал Трев. Не изглеждало добре да направи твърде много, беше обяснил Трев. Тогава на шапките могло да им скимне, че не им трябвали всичките хора в свещарницата. Лут разбираше това. Какво иначе ще правят Безликия или Цимент или Ревливия Муко? Те нямаше къде другаде да идат. Можеше да живеят само в простичък свят, защото иначе беше твърде лесно животът да ги смачка.
	Той се беше опитал да обикаля другите мазета, но там нямаше какво толкова да се случва нощем, а и хората го гледаха странно. Милейди не беше господарка тук. Да обаче магьосниците си падат малко мърлячи, а никой дори не се опитваше да чисти сериозно, защото опитващите се не оцеляваха, така че всевъзможните складове и зарити с боклуци работилници станаха общо взето негово царство. А там имаше какво да намери хлапе с добро нощно зрение. Вече беше видял няколко светещи лъжични мравки*19 помъкнали вилица, а забравените мазета бяха обиталище на извънредно рядкото партакешоядно животно Необикновен Чорапояд. В тръбите също живееха някакви същества, които периодично се обаждаха с едно „Оук! Оук!“ Кой знае какви чудовища ще да обитават там.
	[*19 _Лъжични мравки_: Има такова нещо наречено „лъжично изкуство“, тоест фигурки от стари метални неща от типа на лъжици. В частност се продават едни мравки направени от стари лъжици. — Б.пр.]
	Той изми много грижливо тавите от пая. Гленда беше любезна с него. Той трябваше да покаже, че и той е любезен. Много важно беше да си любезен. А той знаеше откъде да намери малко киселина.

	* * *

	Личният секретар на лорд Ветинари пристъпи в Продълговатия Кабинет почти без да потревожи въздуха. Негова светлост вдигна поглед:
	— А, Дръмнот. Мисля, че ще трябва пак да пиша до „Вестника“. Сигурен съм, че едно отвесно, шест хоризонтално и девет отвесно бяха налице в същата комбинация и преди три месеца. В петъчен брой, доколкото си спомням — той хвърли страницата с кръстословицата на бюрото си гледайки я отвратено. — И това ми било Свободна Преса.
	— Отлично, милорд. Архиканцлерът току-що влезе в двореца.
	Ветинари се усмихна:
	— Най-сетне трябва да е погледнал календара си. Слава на боговете, че си имат Пондър Стибънс. Покани го незабавно след обичайното протакане.
	Пет минути по-късно Муструм Ридкъли беше поканен да влезе.
	— Архиканцлер! На каква спешна нужда дължа това посещение? Обичайната ни среща е, струва ми се, чак вдругиден.
	— Ъх, да — каза Ридкъли, седна и пред него се появи една много голяма чаша шери*20. — Е, добре, Хевлок, положението фактически е такова, че…
	[*20 Според някои шери не трябвало да се пие рано сутринта. Тези някои грешат. — Б.а.]
	— Но като че ли самото провидение се е намесило в това, че сте тук точно в този момент — продължи Ветинари, без да му обръща внимание. — Защото възникна проблем, по който бих искал да се посъветвам с вас.
	— О? Нима?
	— Да, действително. Отнася се до онази отвратителна игра, наречена Ритни-топката…
	— Така ли?
	Чашата, понастоящем в ръката на Ридкъли, не потрепна дори и за миг. Той заемаше поста си от много време, още откакто магьосникът, който премигнеше, намираше смъртта си.
	— Човек трябва да се движи в крак с времето, разбира се — поклати глава Патрицият.
	— Е, ние гледаме да не правим така, та да не го окуражаваме излишно — забеляза Ридкъли.
	— Хората просто не осъзнават ограниченията на тиранията — говореше като че на себе си Ветинари. — Мислят си, че само защото мога да правя каквото поискам, наистина мога да правя каквото поискам. А ако се обмисли това дори само за миг, естествено ще стане ясно, че не може да е така.
	— О, и с магията е същото — съгласи се Архиканцлерът. — Тръгнеш ли да мяташ магии наляво и надясно сякаш ти е за последно, има голяма вероятност наистина да ти е за последно.
	— Накратко — продължи все така да се обръща към въздуха Ветинари — възнамерявам да дам благословията си на играта ритни-топка с надеждата, че ексцесиите и биха могли да бъдат донякъде поставени под контрол.
	— Е, с Гилдията на Крадците се получи — вметна Ридкъли изумен от собственото си спокойствие. — Щом като и тъй и тъй има престъпност, нека тя поне да е организирана, струва ми се така казваше ти.
	— Именно. Налага ми се да призная, че всякакви телесни упражнения, с каквато и да е цел, изключая телесното здраве, защитата на държавата и доброто храносмилане представляват варварство.
	— Нима? Ами селското стопанство?
	— Защита на държавата от гладна смърт. Но не виждам никакъв смисъл в простото… търчане натам-насам. Между другото вие хванахте ли вашия Мегапод?
	Как, по демоните, го прави? — зачуди се Ридкъли. Ама наистина, как? На глас той каза:
	— Точно така, но не е възможно да намеквате, че сме били просто „търчали натам-насам“, нали?
	— Разбира се, че не. Тук са приложими и трите изключения. Традицията е най-малкото не по-малко важна от храносмилането, макар и да му отстъпва по непосредствена полза. А, фактически, Сиромашкото Празнувление има своите собствени забележителни традиции, които е възможно да счетете за интересен обект за изследване. Нека бъда откровен, Муструм. Не мога да наложа чисто личната си неприязън срещу натиска от обществеността. Добре де, всъщност, строго погледнато, мога, но не и без да прибегна до смехотворни и действително тиранични мерки. И какво, заради някаква си игра? Не, най-вероятно не. Така че… понастоящем положението е, че отбори от яки мъжаги се борят, блъскат, ритат и хапят с бледата надежда, както изглежда, да запратят някакъв нещастен предмет до отдалечена цел. Не виждам проблем в това, че се опитват взаимно да се избият, от това не би последвала голяма вреда, обаче, предвид поредната популяризация на играта напоследък, се стига и до имуществени щети, което в никой случай не може да бъде толерирано. Има съответни коментари във „Вестника“. Не, това което един мъдър човек не може да промени, той го канализира.
	— И как възнамеряваш да постигнеш това?
	— Като ви прехвърля задачата на вас. Невижданият Университет винаги е имал отлична спортна традиция.
	— Много точно е казано това „е имал“ — въздъхна Ридкъли. — По мое време всички имахме толкова… непреклонна физическа култура. Днес обаче, ако им предложа дори някакво си надбягване с яйца в лъжици, те по-скоро ще използват лъжицата, за да изядат яйцето.
	— Уви, не знаех, че вашето време е отминало, Муструм, — подсмихна се лорд Ветинари.
	Стаята, и без това с обичаен шумов фон под средния, беше обзета от още по-дълбока тишина.
	— Виж какво сега… — започна Ридкъли.
	— Този следобед ще говоря с редактора на „Вестника“ — полекичка приплъзна гласа си над този на магьосника Ветинари с цялото изкуство на роден институционален манипулатор, — който, както всички знаем, е много социално отговорно лице. Убеден съм, че той ще приветства факта, че съм помолил университета да укроти демона на Ритни-топката, а вие, след внимателно обсъждане сте се съгласили да поемете задачата.
	_Не съм длъжен да се съгласявам_, помисли си предпазливо Ридкъли. _От друга страна, нали точно това искам, така че не се налага да моля за него, следователно би било неразумно да откажа. Проклятие! Колко по ветинариевски само!_
	— Значи ти не би възразил, ако съберем собствен отбор? — подпита той.
	— Всъщност настоятелно ви съветвам да го сторите. Но без магии, Муструм. Тук ще съм пределно ясен. Магията е в противоречие със спортния дух, освен ако разбира се не играете срещу други магьосници.
	— О, аз съм голям привърженик на спортния дух, Хевлок.
	— Отлично! Между другото, как се оправя Деканът в Бързнек?
	_Ако някой друг беше попитал това_, помисли си Ридкъли, _то щеше да е просто учтив разговор. Да обаче това нали е Ветинари…_
	— Не съм имал време да се осведомя — заяви високомерно той, — но съм сигурен, че ще е добре, веднъж само да си стъпи на краката.
	_И те да го издържат_, добави наум той.
	— Не се и съмнявам, че се радвате да видите как старият ви приятел и колега пробива пътя си в света — подметна невинно Ветинари. — Както и Псевдополис като цяло, разбира се. Трябва да кажа, че се възхищавам на почтените бюргери от този град за техния благороден експеримент с тази… тяхна демокрация — продължи той. — Винаги е приятно да видиш как отново и отново го опитват това нещо. А понякога е и забавно.
	— И тя си има добрите страни, знаете ли — изръмжа Ридкъли.
	— Да, нали, доколкото знам, и вие я практикувате в университета — подсмихна се Ветинари. — По въпроса за ритни-топката обаче сме в пълно съгласие. Превъзходно. Ще съобщя на г-н Дьо Слов за вашата инициатива. Сигурен съм, че ревностните играчи на ритни-топка ще бъдат заинтересувани, веднъж само да им обясни някой по-дългите думи. Отлично. Моля, опитайте шерито. Споменато ми беше, че било много пивко.
	Ветинари се изправи, което беше сигнал, че поне на теория, същинската част на срещата вече е приключила, и отиде до полираната каменна плоча, вградена в една квадратна дървена маса.
	— И само между другото, Муструм… Как е вашият млад гостенин?
	— Моят госте… А, имаш предвид този… ъ…
	— Същия — усмихна се на плочата Ветинари, като че споделяйки си с нея някаква шега. — Както се изразихте вие, „този Ъ-ъ“.
	— Забелязах сарказма. Като магьосник трябва да те осведомя, че думите имат сила.
	— Като политик трябва да ви осведомя, че съм наясно с това. Та как се оправя той? Загрижени лица биха искали да знаят.
	Ридкъли хвърли поглед на малките статуетки на игралната плоча, все едно го подслушваха. В известен засукан смисъл, те може и това да правеха. Най-малкото, сега определено беше добре известно, че ръката, която насочва половината фигурки е женска, живее в голям замък в Юбервалд и принадлежи на дама, която представляваше преди всичко слухове.
	— Смиймс казва, че той се държал затворено. Казва, че мислел, че момчето си пада хитрец.
	— О, добре. — Ветинари все още изглеждаше напълно погълнат от разположението на фигурите за игра.
	— Добре ли?
	— В Анкх-Морпорк имаме нужда от хитри хора. Нали си имаме и улица на Хитроумните Майстори?
	— Да де, но…
	— А, значи онова, което има сила, било контекстът. — Ветинари се обърна с израз на неприкрито удоволствие. — Не споменах ли, че съм политик? Хитър: коварен, хлъзгав, измамен, лукав, умен, схватлив, оправен, и не на последно място, дяволит. Дума за всевъзможни похвали или предразсъдъци. Хитър… хитра дума е това.
	— Не мислиш ли, че този твой… експеримент може и да отива твърде далече? — подпита Ридкъли.
	— Хората казваха такива неща и за вампирите, нали? Твърди се, че те нямали същинска реч, но ме осведомиха, че той свободно говорел няколко езика.
	— Смиймс казва, че той говорел засукано — призна Ридкъли.
	— Но Муструм, в сравнение с Начбул Смиймс и троловете говорят засукано.
	— Е, знам, че това… момче е било отгледано от някакъв жрец — продължи Ридкъли. — Но какво ще стане от него като порасне?
	— Както чувам, сигурно професор по лингвистика.
	— Знаеш какво имам предвид, Хевлок.
	— Вероятно, въпреки че се чудя, дали вие знаете. Във всеки случай, предполагам, е малко вероятно той сам по себе си да стане вилнееща орда.
	Ридкъли въздъхна и хвърли още един поглед към игралната плоча. Ветинари забеляза това.
	— Вижте ги — той махна с ръка към каменните фигурки, — строени и готови за безкрайни сражения по прищявката на играчите. Те се бият, падат и не могат да избягат, защото ги подкарват с бичове, а те не знаят друго, освен бичове, да убиват или да бъдат убити. Мрак пред тях, мрак зад тях, мрак и бичове в главите им. Но какво ще стане, ако извадим един от тях от играта, ако се погрижим за него, преди това да са сторили бичовете и да го поставим някъде, където няма бичове? Едно същество. Едно-единствено същество. Бихте ли им отказал този шанс?
	— Обесил си трима души за последната седмица — спомена Ридкъли, без да знае защо.
	— Те си имаха своите шансове. И ги използваха, за да убиват, че и по-лошо. Всичко, което имаме, са шансове. Нямаме благословии. Той пък е бил прикован за наковалня през първите си седем години. И той трябва да получи своя шанс, не мислите ли?
	Изведнъж Ветинари отново се усмихна.
	— Но нека не ставаме толкова мрачни. Предпочитам да гледам в перспектива как вие ни въвеждате в нов век на бодри, здравословни упражнения в най-добрата традиция на спортния дух. Точно така, традицията ще е на ваша страна тук, не се и съмнявам. Моля ви, не ми позволявайте да се натрапвам повече във вашето време.
	Ридкъли гаврътна шерито. Което поне беше пивко.

	* * *

	Пътят пеш от двореца до Невиждания Университет е кратък, доколкото седалищата на властта обичат да се държат взаимно под око.
	Ридкъли си вървеше през тълпите от време на време кимайки към хора, които познаваше, което в тази част на града значеше практически на всекиго.
	_Тролове_, мислеше си той, _с троловете се спогаждаме, сега, като се сещат да гледат върху какво стъпват. Имаме ги в Стражата и така нататък. Съвсем свестни типове, освен някой друг келеш, каквито, боговете са ми свидетели, ги има навсякъде. Ами джуджетата? Тук са от векове. Може и да са малко мъчни, а и са стиснати като патешки задник. Тук той поспря и редактира последния израз на „пазарят се здраво“. Но, както и да е, винаги знаеш с какво имаш работа, като се опре до тях, а пък и са нисички, което си е успокоително, стига да знаеш какви ги вършат там долу. А вампирите? Добре де, Юбервалдската Въздържателска Лига върши работа. А и според сведенията от улиците, или така да се каже, от криптите или както и да се казва, те следели своите си. Всеки нереформиран кръвопиец, който посмеел да се развихри из града, скоро го погвали хора знаещи точно как мисли той и точно къде се крие_.
	Зад всичко това стоеше Лейди Марголота. Тя беше тази, която чрез дипломация, а вероятно и по-директни мерки, отново е задвижила нещата в Юбервалд, освен това тя имаше някакъв вид… връзка с Ветинари. Всички го знаеха това и никой не знаеше нищо повече по въпроса. Една такава многоточийна връзка. Такива ми ти работи. И никой досега не беше успял да съедини точките.
	Тя беше идвала на дипломатични посещения в града, но дори и многоопитните Анкх-Морпоркски матрони не бяха в състояние да доловят и най-малкия слух за нещо повече от делово и добросъседско сътрудничество между тях двамата.
	И той играеше с нея неспирни и пресложни игри по щракса, и като се изключи това, това беше, ами това си беше… засега.
	И тя му беше изпратила Лут, да е тук на сигурно. Кой знае защо, освен тях двамата де. Някаква политика сигурно.
	Ридкъли въздъхна. Едно от тези чудовища, оставено само. Не беше лесно да си го помислиш дори. Те са прииждали с хиляди, като въшки, избивайки всичко и изяждайки труповете, включително тези на техните си хора. Империята на Злото ги беше отглеждала в мрачни подземия, сиви демони без собствен ад.
	Боговете знаят какво е станало с тях след рухването на Империята. Но сега имаше убедително доказателство, че някои от тях все още ще да живеят по отдалечените хълмове. Какво ли ще правят? А един от тях, точно сега, лееше свещи в мазетата на Ридкъли. От него пък какво ще стане?
	— Досадна гнусотия? — произнесе на глас Ридкъли.
	— Ей, ти кого наричаш гнусотия, бе дядка? Тая улица да не е твоя, бе!
	Магьосникът сведе поглед надолу към много млад господин, който изглежда крадеше дрехите си само от най-добрите простори, макар че дрипавият червено-черен шал около врата му сигурно си беше лично негов. В него се усещаше някакво напрежение, постоянна смяна на тежестта, като че ли всеки момент можеше да духне в непредсказуема посока. Той си подхвърляше една консервена кутия във въздуха и пак я ловеше. Това събуди толкова остри спомени в Ридкъли, че чак го убодоха, но той бързо се съвзе.
	— Аз съм Муструм Ридкъли, Архиканцлерът на Невиждания Университет, млади момко, и виждам, че носиш цветовете на отбора си. За коя игра обаче? Да не би да е играта на ритни-топката?
	— Еми че коя друга. Е, и? — каза гаврошчето и осъзна, че ръката му е празна, докато съгласно обичайните закони на гравитацията, би трябвало да е отново пълна. Тенекийката не се беше върнала от последния си полет, а кротко се въртеше на около шест метра над земята.
	— Знам, че е малко детинско от моя страна — призна Ридкъли, — но ми трябва цялото ти внимание. Бих искал да стана свидетел на ритнитопковски мач.
	— Свидетел? Ама виж, нищичко не съм…
	Ридкъли въздъхна:
	— Исках да кажа, че ми се гледа някой мач, така ясно ли е? Днес, ако е възможно.
	— Ти ли бе? Ма сигурен ли си? То ш’ти е погребението, бе шефе. Шилинг да ти се намира?
	Нещо звънна, високо над главите им.
	— Тенекийката ще се върне с шилинг в нея. Точното време и място, моля?
	— А как мога да зная, че може да ти вярвам, а? — запита хлапето.
	— Не знам — отговори Ридкъли. — Тънкостите на твоя ум са пълна тайна също и за мен. Но се радвам, че ми вярваш.
	— К’во? — момчето сви рамене и реши да рискува, както и без друго не беше закусвало. — Завъртяната пресечка оттатък Лъсналото, цицийо смотана, а тебе досега жив не съм те виждал, схващаш ли?
	— Това е повече от вероятно — съгласи се Ридкъли и щракна с пръсти.
	Тенекията падна в протегнатата ръка на хлапето. Той изтръска от нея сребърната монетка и се ухили:
	— Късмет да те споходи, шефе.
	— Има ли какво да се хапне в тая работа? — поинтересува се Ридкъли, за когото обядът беше нещо свято.
	— Ами банички, бате, банички с грах, с цаца, с мешано, банички с… кайма, но най-вече просто банички. Ей така банички, сър. Банички с банички.
	— И с какво по-точно?
	Информаторът му изглеждаше шокиран:
	— Ама туй са банички, бе бате. Не питаш, а нагъваш.
	Ридкъли кимна.
	— И като последна сделка, ще ти изплатя едно пени, за да ти ритна тенекийката.
	— Два пенса — реагира бързо момчето.
	— Договорихме се бре, хаймана с хаймана.
	Ридкъли пусна тенекийката на върха на ботуша си, побалансира малко с нея, после я подхвърли във въздуха и като взе да пада й тегли един як шут, който я изпрати със свистене някъде над навалицата.
	— Ама не е зле, бе деденце, — ухили се хлапето.
	Някъде в далечината се чу вик и как някой се настройва за възмездие.
	Ридкъли бръкна в джоба си и погледна надолу:
	— Два долара ако побегнеш, хлапе. По-добра далавера днеска няма да намериш!
	Момчето се засмя, грабна монетата и хукна. А Ридкъли тръгна най-невъзмутимо, докато годините му се топяха като ланшен сняг.

	* * *

	Той завари Пондър Стибънс да закача с кабарчета някаква бележка на дъската пред Голямата Зала. Доста често правеше такива неща. Ридкъли предполагаше, че така сигурно той ще да се чувства, кой знае защо, по-добре.
	Плесна го по гърба, от което онзи си разсипа кабарчетата по каменния под.
	— Това е бюлетин на Анкхския Комитет по Безопасни Условия, г-н Архиканцлер, — осведоми го Пондър докато лазеше по пода след забутали се кабарчета.
	— Това е университет по магия, Стибънс. Нямаме нищо общо с никакви безопасни условия. Само това да си магьосник ги прави небезопасни, и така трябва да си бъде.
	— Да, г-н Архиканцлер.
	— Но на твое място бих събрал всичките тези кабарчета. Човек не може да е твърде предпазлив. Кажи ми, ние нямахме ли тук преподавател по физкултура?
	— Да, сър. Евънс Раирания. Той е изчезнал преди около четиридесет години, доколкото съм осведомен.
	— Убит ли е? Да, едно време всичко беше до местенцето на мъртвеца, нали знаеш.
	— Не бих могъл да си представя някой да е искал неговата работа. Очевидно той един ден просто се е изпарил както си е правил лицеви опори в Голямата Зала.
	— Изпарил се? Що за смърт е това за един магьосник? Всеки магьосник би умрял от срам, ако просто вземе да се изпари. Ние винаги оставяме все нещо след себе си, ако ще да е само пушек. Е, добре. Дойде ли часът, иде и… каквото там беше. Сигурно идното в общ смисъл. Какво прави тази ваша мислителна машина тея дни?
	Пондър просия:
	— Фактически, г-н Архиканцлер, Хексът току-що откри нова частица. Тя се движи по-бързо от светлината едновременно в две посоки!
	— Можем ли да я накараме да свърши нещо интересно?
	— Ами че да! Тя безостатъчно взриви теорията на Сполуитъл за Транс-конгруентността!
	— Браво — похвали го Ридкъли. — Добре е, когато нещо се взриви наистина без остатък. След като е приключил с взривяването, настрой го да открие или Еванс или някой подходящ заместник. Физкултурниците са доста елементарни частици, така че няма да е трудно. И свикай заседание на Съвета след десет минути. Ще играем ритни-топка!

	* * *

	Истината е жена, понеже е по-скоро прекрасна, отколкото добре изглеждаща. Което, разсъждаваше Ридкъли, докато Академичният Съвет се събираше с много мрънкане, сигурно е обяснението за поговорката, че лъжата могла да обиколи света, докато Истината си обуела, точно така, нейните обувки, тъй като първо ще трябва да си избере точните обувки. А идеята, че която и да е жена с възможност за избор би имала само един чифт обувки, просто не беше правдоподобна. Фактически като богиня тя не може да няма множество най-различни обувки, и следователно доста широк избор: меки пантофи за ежедневни истини, подковани ботуши за нелицеприятни истини, прости дървени обувки за тривиални истини, лъскави лачени обувки за официални истини, а вероятно и някакъв вид сандали на висок ток за самоочевидните истини. Точно сега обаче беше по-важно да се реши, точно какъв вид истина да поднесе на колегите си, и той се спря не на цялата истина, а по-скоро на нищо друго, освен истината, което премахваше нуждата от честност.
	— Е, казвай де, какво ти каза той?
	— Той се вслуша в гласа на разума.
	— Нима? И къде е уловката?
	— Няма такава. Но той желае правилата да са по-традиционни.
	— Не може да бъде! На мен пък ми се струва, че те и така са си практически доисторически!
	— Освен това той иска университетът да поеме водеща роля, че и по-бързичко. Господа, след около три часа ще се играе мач. Предлагам да го наблюдаваме. За която цел ще ви помоля да облечете… панталони.


>
	Малко по-късно Ридкъли си извади часовника, един от онези старомодните захранвани от демонче и надеждно неточни. Той отвори златния капак и търпеливо загледа дребничкото създание, как върти педалите за стрелките. Когато възраженията не затихнаха след минута и половина, той затръшна капачето. Щракването имаше въздействие, каквото не би могла да постигне никаква степен на надвикване.
	— Господа, — изказа се тежко-тежко той. — Налага ни се да вземем участие в играта на народа, тоест на хората, от които, бих добавил, произхождаме и самите ние. Дали някой от нас през последните няколко десетилетия дори и мимоходом е зървал, как се играе играта? Мисля, че никой. Би трябвало по-често да излизаме сред народа. В случая не искам от вас да сторите това заради мен, нито дори заради стотиците обикновени хора, които се трудят, за да ни осигурят живот, в който дискомфортът толкова рядко надига глава. Вярно, много други гнусни глави са се надигали, но винаги ни се е усмихвала и вечерята. Ние, колеги магьосници, сме последната линия на защита на града от всички ужаси, които биха могли да го връхлетят. Въпреки това, никой от последните не притежава такъв потенциал на опасност, като самите нас. Факт. Не ми се мисли, какво би могло да стане, ако някои магьосници наистина огладнеят. Така че, в дадения случай ви умолявам, направете го заради платото с мезетата.
	Историята е познавала и по-благородни призиви за бой, Ридкъли пръв би признал това. Този обаче беше добре нагласен спрямо целевата си аудитория. Е, имаше известно мрънкане, но да се каже това, беше същото като да се каже, че небето е синьо.
	— Ами обедът? — изрази дълбоките си подозрения Лекторът по Съвременни Руни.
	— Ще ядем по-рано — успокои ги Ридкъли, — а и бях информиран, че баничките предлагани по време на играта са просто… несравними.
	Истината пред огромния си многокамерен гардероб си избра черни кожени ботуши на висок, тънък ток за такава една безочлива истина.

	* * *

	Когато Гленда си дойде в Нощната Кухня, Лут вече я чакаше с гордо, но разтревожено лице. Отначало тя не го забеляза, но като си закачи палтото на пирона му и ето го на, хванал две тави пред себе си като щитове. Насмалко да й потрябва да си засенчи очите, толкова ярко блестяха.
	— Надявам се, че така е добре — смотолеви Лут.
	— Какво си им направил?
	— Посребрих ги, госпожице.
	— Как си го направил?
	— О, долу в мазетата има какво ли не, а аз, ами, знам да правя туй-онуй. Няма да бъде проблем за никого, нали? — добави Лут изведнъж смутил се.
	Гленда се замисли по този въпрос. Не би трябвало да има проблем, но нямаше как да е сигурен човек с Г-жа Уитлоу. Добре де, тя ще разреши проблема като ги скрие някъде докато не почернеят.
	— Много мило от твоя страна да си сториш целия този труд. Най-често ми се налага да преследвам хората да ми върнат тавите. Вие обаче сте истински джентълмен — когато тя каза това, неговото лице грейна като слънце.
	— Много сте любезна — заразтапя се той. — И сте много привлекателна дама с вашите огромни гърди, което е индикация за изобилие и плодородие…
	Утринният въздух замръзна в един голям леден къс. Той се сети, че ще да е казал нещо неправилно, но нямаше никаква представа какво по-точно.
	Гленда се огледа дали някой не е чул, но огромната тъмна кухня беше, като се изключат те двамата, празна. Тя винаги бе идвала първа и си бе отивала последна. После тя заговори:
	— Тук да стоиш. И на косъм да не си ми помръднал! Нито на сантиметър! И да не крадеш никакви кокошки! — доразпореди се тя просто за пълнота.
	Нищо чудно да е оставяла след себе си пара, докато излизаше от стаята гърмейки с обувки по каменните плочи. Да вземе да изтърси такова нещо! Той за кого се мисли? Като стана дума, тя самата за кого го мисли? А и за какво го мисли?
	Подземията на университета си бяха сами по себе си малък град и хлебари и месари*21 се обръщаха да я изгледат докато тя минаваше с тропот. Сега вече не смееше да се спре, защото щеше да бъде твърде унизително.
	[*21 Има такъв английски израз „месарят и хлебарят и свещарят“ приблизително съответстващ на нашето „Сульо и Пульо“. В дадения случай свещарите не се споменават, главно защото умът на Гленда и без това е зает с един от тях. — Б.пр.]
	Ако познаваш всичките проходи и стълби и ако те поне за пет минутки си останеха по местата, беше възможно да стигнеш докъдето и да е в университета, без да излизаш над повърхността. Сигурно нито един магьосник не подозираше за този лабиринт. Малцина от тях ги беше грижа за скучните подробности на стопанството. Ха, те си мислеха, че гозбите се появяват по магия!
	Няколко каменни стъпала водеха до малка вратичка. Почти никой не я използваше тея дни. Другите момичета изобщо не биха стъпили тук. Гленда обаче би. Дори и след първия път, когато в отковор на позвъняването беше сервирала среднощния банан, или по-точно, не успя да го сервира поради причина, че беше избягала с писъци, та още от тогава тя си знаеше, че е длъжна пак да пробва. В крайна сметка никой не избира, какъв се е родил, както й беше казала майка й, нито пък някой избира в какво ще го превърне някой магичен нещастен случай, без каквато и да е вина от негова страна, както й беше обяснила Г-жа Уитлоу малко по-непосредствено след случая, след като писъците бяха поутихнали.
	Сега, разбира се, тя се чудеше, как някой би могъл да намира за странно, че пазителят на всичкото знание, което би могло да съществува, има оранжево-кафява козина и обикновено виси на няколко стъпки над бюрото си, освен това тя беше сигурна, че знае най-малкото четиридесет различни значения на думата „уук“.
	Понеже беше ден, огромното помещение зад малката вратичка вреше и кипеше, доколкото този израз може да се употреби за една библиотека. Тя се насочи към най-близкия помощник-библиотекар, който не съумя да отвърне поглед навреме и заяви:
	— Трябва ми речник за непристойни думи на „И“!
	Неговият надменен поглед леко се посмекчи, когато забеляза, че тя е готвачка. В сърцето на един магьосник винаги има място за готвачки, защото то е близо до стомаха му.
	— А, в такъв случай мисля, „Смущаваща Словозлоупотреба“ на Птицеловецов е точно за вас — усмихна и се той и я заведе до книгата, където тя прекара няколко високообразователни минути, след което се върна откъдето беше дошла, малко по-знаеща и значително по-смутена от преди.
	Лут все така си стоеше, където тя му беше казала да стои и я гледаше ужасен.
	— Извинявай, не знаех какво имаше предвид — каза тя и добави наум: _Белег било. Та значи белег за изобилие и плодородие. Е, вярно, разбирам откъде му е хрумнало, но това всъщност не е точно за мен, не и за мен. Аз поне така мисля. Надявам се де_.
	— Ами, беше много мило от твоя страна, че ми каза това — продължи тя, — но трябваше да се изразиш иначе.
	— Ах, да, толкова съжалявам — заизвинява се Лут. — И господин Трев ми каза за това. Не бива да говоря префинено. Трябваше да кажа, че имаш огромни ц…
	— Я чакай! Тревър Младонадеждов те учи теб на бонтон?
	— Не, не ми подсказвайте, това го знам… Правилен стил на речта ли имате предвид? — каза Лут. — Да, и още той ми обеща да ме заведе на мач — добави гордо той.
	Това предизвика известни разпитвания, от които Гленда само се натъжи. Трев беше прав, разбира се. Хората, които не знаеха дълги думи бяха склонни да стават подозрителни спрямо хора, които ги знаят. Затова нейните съседи от рода на г-н Столоп и неговите авери не вярваха практически на никого. Техните жени, от друга страна, споделяха много по-богат, макар и донякъде специализиран речник, дължащ се на евтините любовни романчета пренасяни като контрабанда от кухня на пералня по всички улици. Ето откъде Гленда знаеше думи като „бонтон“, „въжделение“, „будоар“ и „ридикюл“, макар че не беше напълно наясно относно „будоара“ и „ридикюла“, поради което избягваше да ги употребява, което предвид общото положение на нещата не беше чак толкова трудно. Тя имаше някои дълбоки подозрения относно това, какво представлява един дамски будоар и определено не би питала никого, та да не би да й се смеят.
	— И ще те води той значи на ритни-топка, а? Господин Лут, та вие ще изпъквате като диамант в ухото на чистачка!
	Не изпъквай в тълпата. Толкова много неща трябваше да се помнят!
	— Той каза, че ще се погрижи за мен — провеси нос Лут. — Ъ-ъ, чудех се, коя ли е била онази хубава млада дама, която беше тук снощи — добави отчаяно той, прозрачен като чист въздух.
	— Той ли ти е казал да ме питаш, а?
	Лъжи. Прикривай се. Да, но Милейди не беше тук! А пък чудесната дама с ябълковите пайове беше точно пред него! Толкова сложно беше!
	— Да — промълви хрисимо той.
	И Гленда изненада сама себе си:
	— Тя се казва Жулиета и живее тамън врата до врата до мен, така че той най-добре да не се навърта наоколо, ясно ли е? Жулиета Столоп, да го видим, как ще му хареса това.
	— Опасявате се, че той ще иска ръката й ли?
	— Ще види той ръката на баща й, че и отгоре, само като разбере, че той вика за Мътняците!
	Лут я изгледа неразбиращо, така че тя разясни:
	— Ама нищо ли не знаеш? Стари Авери Мътни Извор? Ритнитопковския отбор? Кукляците пък са Ритнитопковски Клуб Кукличките. Кукляците мразят мътняците, а мътняците мразят кукляците! Така си е от памтивека!
	— Какво ли е причинило такива различия помежду им?
	— Какво? Няма никакви различия помежду им, ако не се броят цветовете! Тези два отбора са еднакво отвратителни! Кукличките носят черно-бели екипи, а Мътни Извор розово-зелени. Всичко е пустата му ритни-топка. Проклетата му, пребита, преритана, преблъскана, премачкана, тъпа ритни-топка! — горчивината в гласа на Гленда стигаше да вкисне и крем за торта.
	— Но вие имате шалче на Кукличките!
	— Щом като живееш там, така е по-безопасно. А и така или иначе, трябва да си поддържаш своите.
	— Но не е ли то просто игра като дама или домино или Туп?
	— Не! То е по-скоро като война, само че без добрината и любезността!
	— Ох, майчице. Но във войната няма добрина, нали? — объркване забули лицето на Лут.
	— Не!
	— О, ясно. Били сте иронична.
	Тя го изгледа накриво.
	— Сигурно съм била — призна си тя. — Странен човек сте вие, господин Лут. Откъде сте всъщност?
	Старата паника пак се завърна. Бъди безобиден. Бъди услужлив. Сприятелявай се. Лъжи. Но как да се лъжат приятели?
	— Време ми е да си ходя — каза той и се шмугна надолу по каменните стъпала. — Господин Трев ще ме чака!
	_Мил, но странен_, помисли си Гленда докато го гледаше как изчезва със скок по стъпалата. _И наблюдателен. Да забележи шалчето ми на закачалката на десет крачки оттук_.

	* * *

	Звукът на дрънчаща консервена кутия предизвести Лут за присъствието на шефа му още преди той да мине през прастария сводест проход към свещоливницата. Останалите й обитатели бяха спрели работата си, което, откровено казано, предвид обичайната й охлювска скорост, не означаваше кой знае каква промяна, и го гледаха равнодушно. Но все пак го гледаха. Дори и Цимент изглеждаше донякъде заинтересуван, макар че Лут забеляза нещо кафяво покапало от крайчеца на устата му. Някой пак му беше давал железни стружки.
	Тенекийката хвръкна, когато Трев я докосна с крака си, прелетя над главата му, върна се някак накриво, все едно се търкаляше по невидим склон и кацна в чакащата му ръка. Откъм зрителите се разнесе мънкащо възхищение, а Цимент плесна с ръка по масата, което общо взето означаваше одобрение.
	— Къде се бавиш бе Гобльо? На лафче с Гленда, а? Няма да ти излезе късмета с нея, от мен да знаеш. Бил съм там, пробвал съм, няма начин — той подхвърли на Лут мърлява торба. — Навличай това, без да се помотваш, че да не ми личиш като диамант…
	— На ухото на чистачка? — предположи Лут.
	— Ей, да! Бързо зацепваш. Ама стига разтакаване, че ще закъснеем.
	Лут изгледа със съмнение дългия, ама много дълъг розово-зелен шал и грамадната жълта вълнена шапка с розов помпон.
	— Нахлузи си я добре, че да ти покрие ушите — разпореди се Трев. — Аре бе, мърдай!
	— Ъ-ъ… розово? — вдигна подозрително шала Лут.
	— Е, и?
	— Добре де, нали ритни-топка е игра за яки мъжаги? Колкото до розовото, извинете ме, обаче то не е ли по-скоро… женствен цвят?
	Трев се ухили:
	— Е, да, така си е. А помисли малко. Нали ти си умникът тука. И може да мислиш и да вървиш едновременно, знам си, че мо’еш. От тая работа изпъкваш от тукашните хора.
	— А, мисля, че се сетих. Розовото провъзгласява почти войнствена мъжественост, отправяйки посланието: „Толкова съм мъжествен, че мога да си позволя да те предизвикам да поставиш тази моя мъжественост под въпрос, с което ще ми предоставиш възможността допълнително да я провъзглася като приложа спрямо теб насилие“. Не знам дали сте чел някога „Die Wesentlichen Ungewissheiten Zugehurig der Offenkundigen Munnlichkeit“*22 на Офлебергер?
	[*22 _Die Wesentlichen Ungewissheiten Zugehurig der Offenkundigen Munnlichkeit_: На немски това значи „Съществените недоизяснености относно подчертаната мъжественост“. — Б.пр.]
	Трев го хвана за раменете и го завъртя към себе си:
	— К’ви ги мислиш, бе Гобльо? — заговори той с почервенялото си лице само на няколко пръста от лицето на Лут. — К’ъв ти е проблема, а? К’во ста’а с тебе, а? Вадиш думи като за хилядарка и си ги редиш като стой та гледай! И как така тогава си ми кацнал в свещоливницата, да бачкаш за някой като мен, а? Не се връзва нещо! Да не бягаш от дъртия Сам, а? Нема проблем ако е тъй, така де, освен ако не си бастисал някоя старица или такова, ама трябва да ми го ка’еш!
	_Твърде опасно_, мислеше си отчаяно Лут. _Промени темата!_
	— Тя се казва Жулиета! — проплака той. — Момичето, за което ме питаше! Живее врата до врата с Гленда! Честна дума!
	Трев го изгледа с подозрение:
	— Гленда ти е казала това?
	— Да!
	— Нещо те е бъзикала. Знаела е, че шъ ми ка’еш на мене.
	— Не мисля, че би ме излъгала, господин Трев. Тя ми е приятел.
	— Цялата нощ все за нея си мислех — въздъхна Трев.
	— Да, тя е великолепна готвачка — съгласи се Лут.
	— Не бе, говорих за Жулиета!
	— Ъ-ъ, още Гленда ми каза да ви съобщя, че другото име на Жулиета е Столоп — добави Лут, мразейки как става носител на все по-лоши новини.
	— К’во-о? Това гадже да е Столоп?
	— Да. Гленда каза да съм ви видял, как ще ви хареса това, но аз знам, какво е ирония.
	— Ама то е като да намериш черешка в супа от кучешко! Искам да кажа, всичките Столоповци са педерасти, кой от кой по-големи, до един са мръсници и балтии, от онея гадни копелета, дето шъ ти натикат семейните бижута в гърлото с ритници.
	— Но вие не играете ритни-топка, нали? Вие само гледате.
	— Мамка му, така си е! Ама аз съм биткаджия, разбираш ли? По всичките махали ме знаят. Питай, който щеш. Всички познават Трев Младонадеждов. Аз съм на Дейв Младонадеждов момчето. Всеки фен в града знае за него. Четри гола! Никой друг не е вкарвал толкова за цял живот! И хич не си поплюваше Тате, ама хич. Един мач той хвана копелето мръсно кукленско, както си беше оня с топката и го метна право през вратата. Тежко ги раздаваше моят Татко, тежко, че и отгоре.
	— Значи и той е бил педераст, мръсник и балтия, нали?
	— К’во? Ти да не искаш нещо да ме работиш мене, а?
	— Не бих искал да стане така, господин Трев — оправда се Лут толкова тържествено, че Трев не можа да не се ухили, — но виждате ли, след като е употребявал спрямо противниковия отбор още повече насилие и от самите тях, това не значи ли, че той…
	— Той беше татко ми — заяви Трев. — Което значи да ми престанеш с тея шантави математики, ясно?
	— Напълно ясно. А вие никога ли не сте искали да тръгнете по стъпките му?
	— К’во, и да ме донесат вкъщи на носилка ли? А не, акъла си го имам от мама, не от Тате. Голям пич е бил той и си е обичал ритни-топката, но не беше много по мозъчната част, а оня ден част от мозъка му беше изтекла от ухото му. Кукляците го спипали в Мелето и го оправили отвсякъде. Не е за мене тая работа, Гобльо. Аз съм умен.
	— Да, господин Трев, виждам.
	— Слагай такъмите и да вървим, окей? Не може да пропиляваме един мач за ей така, не, не може.
	— Не мо’е — поправи го автоматично Лут докато си увиваше грамадния шал около врата.
	— Какво? — навъси се Трев.
	— К’во? — отвърна Лут с леко приглушен глас.
	Имаше твърде много шал. Част от него му запушваше устата.
	— Ти да не искаш нещо да се таковаш с мене, бе Гобльо? — каза Трев и му връчи вехт пуловер, избелял и сплъстен.
	— Моля ви, господин Трев, не знам! Изглежда има толкова много неща, които без да искам може и да таковам! — Той подръпна голямата вълнена шапка за розовия и помпон. — Толкова са розови, господин Трев. Трябва да се пръскаме от мъжкарство!
	— Не знам от какво лично ти се пръскаш, Гобльо, но глей с’а нещо да те науча. „А ми ела като се бараш за мъж“. А сега ти го кажи.
	— А ми ела като се бараш за мъж — повтори послушно Лут.
	— Е, добре тогава — завърши инспекцията си Трев. — Само да запомниш, като почнат да те блъскат на мача и да ти правят гадно, само им го кажи това и те ще видят, че си с мътняшко шалче и ще си помислят добре преди да ти напра’ят нещо. Чаткаш ли?
	Лут кимна някъде измежду грамадната провиснала шапка и приличащия на питон посред удушване на жертвата си шал.
	— Иха, ето че си същински… фен, Гобльо. И майка ти няма да те познае!
	Мина някое време преди да се яви глас от планината вълнени вехтории, ужасно приличащи на бебешки дрешки съшити от великанско семейство, не знаещо точно какво очакват:
	— Уверявам ви, че преценката ви е точна.
	— А? Е, няма лошо, нал’тъй? Айде да ходим да се видим с момчетата. Мърдай, ама да не си мръднал от мене.

	* * *

	— Глей с’а, това е досезонен приятелски мач на Ангелите с Грамадите, чат ли си? — просвещаваше го Трев, като излязоха на ситния дъжд, който, поради неизменно замърсения въздух, постепенно се преобразуваше в смог. — Те и едните и другите са пълна боза, ама за нищо не стават, да ама Мътняците викат за Ангелите, чат ли си?
	Трябваха доста обяснения, но в основата си, поне доколкото можеше да разбере Лут, ставаше дума за следното: Всички ритнитопковски отбори в града са класирани от Мътняците според близостта им — физическа, психологическа или инстинктивно почувствана, с омразните кукляци. Нещата просто са се били наредили така и толкова. Отидеш ли на мач между два други отбора, автоматично, според някакъв сложен и постоянно променящ се датчик свой-чужд за любов и омраза, викаш за отбора най-близко свързан с родната ти почва, или по-точно, с родния ти паваж.
	— Чат ли си к’во ти говоря? — завърши Трев.
	— Запечатах всичко, което казахте в паметта си, Господин Трев.
	— О, Брута, бас държа, че си го запечатал и такова. И като не сме на бачкане, ми викай просто Трев, ясно? Нали викаме заедно, бе, чат ли си? — той сръга игриво Лут с юмрук в рамото.
	— Защо направихте това, Господин Трев? — попита Лут, а очите му, едва-едва видими, го гледаха обидено. — Та вие ме ударихте!
	— Не бе, това не беше удар, бе Гобльо! А приятелско сръгване! Не виждаш ли разликата? Ама и туй ли не знаеш, а? Само леко те потупвам по рамото, да се види, че сме си наши хора. Айде, давай и ти на мен. Айде де — подмигна Трев.
	… Бъди учтив и, най-важното, никога не вдигай ръката си в гняв на никого…
	Но този път не беше това, нали? — запита се сам Лут. Трев нали му беше приятел. И това си беше приятелско. Такива работи. Той мушна с юмрук приятелската ръка.
	— Това ли ти беше удара? — възмути се Трев. — Ти на това ли му викаш удар, бе? И малко момиченце мо’еше да удари по-добре! Как може да си още жив като са ти такива кьопави ударите? Аре давай пак, ама истински!
	И Лут даде.

	* * *

	Това да станеш един от множеството беше в разрез с всичко, което представляваха магьосниците. Всъщност един магьосник не би станал заради нищо, заради което може да си остане седнал, но дори и седнал, като си магьосник, трябва да ставаш център на вниманието. Вярно че имаше, разбира се, и такива случаи, когато робите пречеха, особено когато магьосникът работеше в ковачницата си над някакъв вълшебен метал или мобилоидно стъкло или още някое от онези експериментчета по приложна магия, където това да не се подпалиш се брои за голям късмет, така че всеки магьосник имаше някакви кожени панталони и осаждена, проядена от киселини престилка. Те всички споделяха тази малка мръсна тайна, вярно, не особено тайна, но пък направо изтъкана от мръсотия.
	Ридкъли въздъхна. Колегите му бяха целели да изглеждат като обикновени хорица, но имаха твърде смътна представа за това как ще да изглеждат обикновените хорица тея дни и сега се подхилкваха, споглеждаха се и си подвикваха неща от рода на: „Добра стига, пусто да опустее, нема лабаво, хей-брей, мой чиляк, мамка му и прасе“. До тях бяха застанали извънредно смутени двама от университетските Блюстители, не знаещи къде да се дянат, освен че биха предпочели да си пушат кротичко някъде на завет.
	— Господа, — започна Ридкъли и добави с дяволит проблясък в очите, — или може би ще е по-редно да кажа, събратя труженици на ума, този следобед ние… Да, Старши Дискусионни Наставнико?
	— Доколко коректно е да се именуваме, собствено погледнато, труженици? Това в края на краищата нали е университет — изтъкна Старшият Дискусионен Наставник.
	— Съгласен съм със Старшия Дискусионен Наставник — подкрепи го Лекторът по Съвременни Руни. — Съгласно Устава на Университета ни е изрично забранено да извършваме извън пределите на университета каквато и да е магия над четвърто ниво, освен ако не бъдем изрично помолени за това от гражданските власти или, съгласно алинея трета, освен ако много ни се иска. Тук се явяваме в качеството си на титуляри, като каквито ни е забранено да работим.
	— Тогава ще приемете ли обръщението „събратя кръшкачи на ума“? — подхвана Ридкъли, както винаги с радост проверяващ до колко далече може да стигне.
	— Титулярни кръшкачи на ума — поправи го педантично Старшият Дискусионен Наставник.
	Ридкъли се предаде. Той можеше да си кара така и цял ден, но животът не е само игри и забавления.
	— След като уредихме това, трябва да ви уведомя, че помолих доблестните господа Искреньо Отоми и Алф Нобс да се присъединят към нас в тази наша малка щуротийка. Господин Нобс ни увери, че след като не носим ритнитопковски емблеми, не би трябвало да привлечем нежелателно внимание.
	Магьосниците кимнаха притеснено към блюстителите. Които, естествено, бяха само някакъв обслужващ персонал на университета, докато магьосниците бяха, ами, самият университет, нали така? Нали в крайна сметка същината на университета не беше в тухлите и хоросана, а в хората, най-вече в магьосниците. Да, ама на всички до един им се тресяха мартинките само от вида на блюстителите.
	Те всичките бяха яки мъже, като че изваяни от бекон. И всичките бяха потомци на и практически неразличими от онези мъже, които някога бяха преследвали същите тези магьосници (като по-млади и по-пъргави, а е удивително колко пъргав ставаш с двама блюстители по петите ти) през мъгливите нощни улици. В случай че те хванат, споменатите блюстители с огромно удоволствие грижещи се за санкциите по частните закони и своеволните правила на университета, ще те завлекат при Архиканцлера с обвинение в Опит за Извършване на Безобразно Напиване. Което все пак беше за предпочитане пред съпротивата, в който случай се говореше, че блюстителите не пропускали шанса за някоя малка класова борба. Това е било преди доста години, но и досега внезапната поява на блюстител предизвикваше плъзването на гузен и позорен ужас по костите на тези мъже, спечелили си повече букви зад имената от цяла игра на скрабъл.
	Г-н Отоми, съзнавайки това, се подхили и докосна козирката на фуражката си:
	— Добърден, гос’да. Хич няма да се плашите. С мен и Алф сте в сигурни ръце. Но най-добре да мърдаме, че до половин час ще са почнали.
	Старшият Дискусионен Наставник не би бил Старши Дискусионен Наставник ако можеше да понася звука на тишината. Докато се измъкваха от една задна врата, постоянно сепвайки се от непознатото шумолене на панталони около коленете му, той се обърна към г-н Нобс и заразмишлява:
	— Нобс… рядко име е това. Я ми кажи, Алф, да не би по някаква случайност да имаш някакви роднински връзки с прословутия Ефрейтор Нобс от Стражата?
	Ридкъли си отбеляза, че г-н Нобс посрещна този удар на висота, като се има предвид неловката неофициалност на обстановката.
	— Несър!
	— А-а, тогава значи някой отдалечен клон на фамилията…
	— Несър! Различно дърво!

	* * *

	Застанала в сивата светлина на антрето си Гленда гледаше куфара и се отчайваше. Редовно беше правила каквото можеше с кафява вакса за обувки, седмици наред, но той беше купен на втора ръка и картонът почваше да прозира изпод кожоподобната обвивка. Клиентките й като че ли никога не забелязваха, тя обаче забелязваше, дори когато не й беше в полезрението.
	Това беше тайна част от тайния живот, който тя живееше за по час-два през почивния си полуден веднъж седмично, а може и за малко повече, ако сполучеха днешните опити за първи контакт.
	Тя се огледа в огледалото и заговори с наперен глас:
	— Всички знаем проблема с опадането на растителността под мишниците. Толкова е трудно да се поддържат лишеите здрави… Обаче — тя извади тържествено синьо-зелена стъкленица със златна капачка, — само едно пръскване с „Буйна Пролет“ ще държи цял ден подмишниците ви свежи като росна поляна…
	Повече не можа да издържи, защото това изобщо не беше тя. Напереността никак не й се удаваше. Ама че това нещо е по долар шишенцето! Кой може да си го позволи? Добре де, сума ти тролки, ето кой, а г-н Силен-в-ръката каза, че нямало проблем, защото те си ги имали парите, а пък то наистина подпомагало растежа на мъха. Тя беше отговорила, че добре, обаче цял долар за малко засукано шише вода с някаква хранителна съставка за растения си е множко. Той пък беше казал, че тя Продавала Мечти.
	И се купуваше. Това беше най-притеснителното. Те го купуваха и го препоръчваха на приятелките си. Градът беше открил Тежкия Пазар, както беше прочела тя във вестника. Винаги е имало тролове, мъкнещи тежки товари, и изобщо мотаещи се някъде на задния план, ако не направо явяващи се целия заден план. Сега обаче те си имаха семейства и фирми, просперираха и купуваха разни неща, което в крайна сметка ги правеше хора. И ето че други хора като г-н Силен-в-ръката, джудже, продаваха козметика за г-ца и г-жа Трол посредством момичета като Гленда, която беше човек, защото макар че официално тея дни троловете и джуджетата вече бяха големи дружки поради нещо наречено Съглашението от Кумската Долина, тея неща значеха нещо само за оня вид хора, които подписваха договори. Дори и най-добронамерените джуджета не биха тръгнали по някои от пътищата, по които Гленда всяка седмица помъкваше мизерния си полу-картонен куфар да Продава Мечти. Това хем я измъкваше за малко от вкъщи хем се изплащаше. Имаше по малко бели пари за черни дни. А и г-н Силен-в-ръката го биваше по излизане със свежи идеи. Кой би си помислил, че тролките ще си падат по лосион за фалшив загар? Е, продаваше се. Всичко се продаваше. Мечтите се продаваха, както си бяха плитки и скъпи, от което тя се чувстваше продажна. Освен това…
	Вечно бдителните й уши доловиха звука от много предпазливото отваряне на съседната входна врата. Така значи, а!
	Жулиета подскочи, когато Гленда ненадейно изникна до нея.
	— Да не излизаме някъде?
	— Ми аз, нали, на мача дъ погледам…
	Гленда огледа улицата. Една фигура бързо се скри зад един ъгъл. Тя се усмихна мрачно.
	— О, да. Защо не. И без туй нямах нищо за правене. Нали само ще ме изчакаш да си взема шалчето?
	А наум добави _„Давай, Джони!“_

	* * *

	С трясък, от който гълъбите се пръснаха напосоки като взривила се маргаритка, Библиотекарят се приземи на любимия си покрив.
	Той обичаше ритни-топката. Нещо във викането и блъскането събуждаше родовата му памет. Което беше много интересно, защото, строго погледнато, родът му векове наред най-невинно се е занимавал с търговия на жито и храни и, нещо повече, всичките са имали алергия към височините.
	Той седна на корниза с крака провесени през ръба и ноздрите му се разшириха като подуши миризмите надигащи се изотдолу.
	Казват, че външният наблюдател виждал повече от играта, отколкото участниците. Библиотекарят обаче можеше и да помирише повече, а погледната отвън, играта беше човешката природа. Не минаваше и ден без той да благодари за магичния инцидент, който го беше отнесъл на няколко генчета разстояние от нея. Приматите си се бяха уредили. Никое човекоподобно не би философствало по повод това, че „Планината е и не е“. А биха разсъждавали така: „Бананът е. Аз изяждам банана. Банана го няма. Искам още банан“.
	Точно в момента той се беше вглъбил в беленето на един, хвърляйки от време на време по някое око на разпрострялата се под него картина. Наблюдателят не само че можеше да види повече от играта, а даже и повече от една игра.
	Улицата всъщност беше извита в полукръг, което сигурно е щяло да се отрази на тактиката, ако играчите си бяха падали по подобни високоумни концепции.
	Хора се тълпяха и от двете страни, както и по няколко от пресечките. Повечето бяха мъже, и то в извънредна степен мъже. Жените се разделяха на две категории: едните довлечени тук от кръвни връзки или пък от изгледите за брак (след което можеха да престанат да се преструват, че тази проклета гнусотия ги вълнува), другите бяха неколцина възрастни жени от типа „мила старица“, безразборно врещящи посред надигащи се изпарения от лавандула и мента неща от рода на: „Стига си се помайвал де, ами го сритай едно хубаво в чатала!“ и подобни възвания.
	А ето и още една миризма, която той се беше научил да разпознава, макар че не можеше напълно да я проумее. Миризмата на Лут. С нея се бяха смесили миризмите на лой, евтин сапун и дрехи втора ръка, които приматската част на мозъка му категоризира като принадлежащи на „Ритача на консервени кутии“. Който беше просто поредният слуга в лабиринтите на университета, но понастоящем беше приятел на Лут, а Лут беше важен. Освен това нещо с него не беше наред. Той нямаше свое място в света, но все пак беше в него и светът скоро щеше да забележи това.
	Библиотекарят добре ги знаеше тези неща. В тъканта на действителността нямаше местенце с етикетче „библиотекар-примат“, докато той не беше паднал право в едно такова, а вълните от това падане бяха направили живота му много странен.
	А, още една миризма беше понесена от лекото издигащо се течение. Тази беше лесна: Пищящата Жена с Банановия Пай. Библиотекарят я харесваше. О, първия път като го вида, тя се разпищя и избяга. Също като всички останали. Тя обаче после се върна и миришеше на засрамено. Освен това тя зачиташе примата на словото, също както и него в качеството му на примат. И понякога му правеше бананов пай, което беше израз на добрина. Библиотекарят не беше много наясно с любовта, която винаги му се беше струвала малко ефимерна и лигава, но виж добрината беше нещо практично. С добрината винаги знаеш кое как е, особено пък ако държиш в ръцете си пай, който тя току-що ти е дала. И тя също беше приятелка на Лут. Лут нещо много лесно се сприятеляваше като за някой започнал от нищото. Интересно…
	Библиотекарят, каквото и да им се струваше на хората, обичаше порядъка. Книгите за зеле отиваха в секция Листни Зеленчуци, (блит) UUSSFY890–9046 (антиблит 1.1), макар че „Голямото приключение на Карфиолчо“ очевидно ще бъде по-скоро за UUSS J3.2 (блит) 9, докато „Даото на Зелето“ несъмнено ще е кандидат за UUSS (блит+) 60-sp55-o9-hl (блит). За всеки запознат със седеммерната библиотечна каталожна система в блит-измерно пространство, това си е ясно като бял ден, стига само да не изпущаш от поглед блита.
	А ето ги и събратята му магьосници, крачещи неуверено в шумолящите си панталони и толкова усърдно стараещи се да не изпъкват в множеството, че щяха още повече да изпъкват, ако на остатъка от множеството му пукаше поне ей толкова.

	* * *

	Никой не беше забелязал. Това беше едновременно унизително и възхитително, реши Ридкъли. Обикновено островърхата шапка в съчетание с роба и жезъл разчистваха пътя по-бързо и от трол със секира.
	А сега им се пречкаха! И ги блъскаха! Но не беше толкова неприятно, колкото предполагаха тези думи. От всички страни не преставаше един умерен натиск, докато народът прииждаше ли прииждаше, все едно магьосниците бяха нагазили до гърди в някакво море и се поклащаха и лашкаха в бавния му ритъм.
	— Леле — възкликна Завеждащият Катедра Неопределени Изследвания. — Това ли било то ритни-топката? Не е ли малко скучничко, а?
	— Не бяха ли споменати едни банички? — извиваше глава Лекторът по Съвременни Руни.
	— Че то хората още се събират, бе шефче, — поясни Отоми.
	— Но как може да се види нещо тук?
	— Зависи от Мелето, бе шефче. Обикновено хората дето са наблизо викат.
	— Я, виждам един, дето продава банички — оживи се Завеждащият Катедра Неопределени Изследвания, напредна с няколко стъпки, навалицата точно в тоя момент се лашна и измести и той изчезна.

	* * *

	— Как е сега, Господин Трев? — попита загрижено Лут, докато хората се нижеха покрай тях.
	— Боли като шибания, да ме прощаваш за клачианския — измърмори Трев притискайки наранената си ръка. — Ама ти сигурен ли си, че не държеше някой чук?
	— Никакъв чук, Господин Трев. Много съжалявам, но вие поискахте и аз…
	— Зная, зная. Откъде си се научил да удряш така?
	— Изобщо не съм се учил, Господин Трев. Никога не бива да вдигам ръка срещу никого! Но вие така настоявахте и…
	— Не бе, имах предвид, ама ти си такава хърба!
	— Дълги кокали, Господин Трев, оттам дълги мускули. Наистина много се извинявам!
	— Сам съм си виновен, Гобльо, изобщо не си знаех собствената ти сила…
	Внезапно Трев политна напред и се стовари върху Лут.
	— Къде се дяна бе, мой човек? — каза лицето, което го беше потупало силно по гърба. — Нали се разбрахме, че ще се чакаме до будката за цаца!
	След което говорещият видя Лут и очите му се присвиха:
	— Брей, кой е тоя навлек, дето си мисли, че е от наште?
	Не беше точно да се втренчи в Лут, но определено се чувстваше как го претегля, при това на недоброжелателна везна.
	Трев се отръска с нехарактерно притеснен вид:
	— Здрасти, Анди. Ъ-ъ, това е Лут. Бачка за мен.
	— Като какво бе? Като парцал за под ли? — подметна Анди и групичката зад него се разсмя.
	На шегите на Анди винаги някой се смееше. Това беше първото, което човек забелязваше за него, по-точно първото след блясъка в очите му.
	— Бащата на Анди е капитанът на Мътни Извор, Гобльо.
	— За мен е удоволствие да се запозная с вас, сър, — протегна ръка Лут.
	— Я-ааа, „за мен е удоволствие да се запозная с вас, сър“ — изимитира Анди и Трев изтръпна, когато мазолестата му длан колкото супник сграбчи тънките като макарони пръсти на Лут.
	— Ама че на него ръката му е като на някое малко момиченце бе — изказа наблюдението си Анди и стисна.
	— Господин Трев ми е разказвал забележителни неща за Мътняците, сър, — разприказва се Лут, докато Анди изръмжа и Трев забеляза как кокалчетата му побеляват от усилие, а Лут най-спокойно си дърдореше. — Другарските чувства в спорта трябва да са прекрасно нещо.
	— Да бе, да — изръмжа Анди, най-сетне успял да си откопчи ръката, а лицето му излъчваше гневно недоумение.
	— А това е приятелчето ми Макси — побърза да се намеси Трев. — А тоя е Картър Пръдльото…
	— Сега вече е Баш-Пръднята — поправи го Картър.
	— Ъ-хъ, тъй де. А това е Джъмбо. С него да не земеш да дремеш. Той е крадец. Джъмбо може да отвори ключалка по-бързо отколкото ти да си отвориш очите.
	Споменатият Джъмбо показа малка бронзова значка и поясни:
	— Гилдията, разбира се. Иначе ти заковават ушите за вратата.
	— Имате предвид, че преживявате като нарушавате закона? — ужаси се Лут.
	— Ма ти не си ли чувал за Гилдията на Крадците бе? — намръщи се Анди.
	— Гобльо е отскоро тук — защити го Трев. — Не е излизал много. Той е гоблин, горе от планините.
	— Слизаме отгоре да отмъкваме работни места, а? — обади се Картър.
	— Ама че ти се едно някога си искал да бачкаш, а? — контрира Трев.
	— Добре де, някой ден може и да поискам.
	— Да издоиш кравите като се приберат у дома ли? — вметна Анди и веднага му се засмяха.
	С това представянето свърши за най-голяма изненада на Лут. Той беше очаквал все някой да спомене краденето на кокошки. Вместо това Картър извади две тенекийки бира от джоба си и ги хвърли на Лут и Трев.
	— Ами, аз поразтоварвах малко долу на пристана, такова — оправда се той сякаш малко нормална работа беше някакво престъпление. — Тея дойдоха с гемия от Четирте Хикса.
	Джъмбо пак бръкна в джоба си и измъкна нечий чужд часовник.
	— След пет минути е първият сигнал — обяви той. — Аре на Мелето… ъ-ъ, ако те устройва Анди?
	Анди кимна и Джъмбо го изгледа с облекчение. Винаги беше важно всичко да устройва Анди. А Анди все така се взираше в Лут както котка би гледала някоя необичайно нахакана мишка, гледаше го и си разтриваше китката.

	* * *

	Г-н Отоми си прочисти гърлото, от което адамовата му ябълка заподскача нагоре-надолу като колеблив залез. Крещенето пред публика, да, това му допадаше, но виж говоренето пред публика, това беше съвсем друго унижение.
	— Ами, ъ-ъ, вижте, хора, истинският футбол, дето ще го гледаме сега, та той е най-вече до Мелето, до което след малко ще се стигне и при вас, господа…
	— Аз пък си мислех, че ще гледаме две групи играчи как се борят помежду си да вкарат топката във вратата на противника?
	— Може би, сър, всичко е възможно — допусна блюстителят. — Но в действителност поддръжниците и на двата отбора по улиците, виждате ли, те предприемат опити и усилия да съкратят, такова, размера на полето, в зависимост от хода на играта, така да се каже.
	— В смисъл, като живи стени ли? — поиска да уточни Ридкъли.
	— Нещо като такова, сър, да, сър, — потвърди почтително Отоми.
	— Ами вратите?
	— О, те може и вратите да преместят, м-да.
	— Моля? — възмути се Пондър. — Зрителите могат да местят вратите?
	— Напипахте точно болното място на проблема, сър.
	— Но това си е жива анархия! Пълна бъркотия!
	— Някои от по-старите момчета казват, че стандартите на играта са се понижили, сър, което си е вярно, вярно си е.
	— Толкова са се понижили, че ще вземат да изпаднат през дъното на света, ако питате мене.
	— Ама пък става да си поиграе човек с магийчици — обади се д-р Хикс. — Струва си да се опита.
	— Който си разбира, разбира си — отбеляза неподозирайки колко е прав Отоми. — Но пробвате ли го това с някои от типовете, дето играят тея дни и ще носите червата си за жартиери. Сериозни типове са те, няма лабаво.
	— Господин Отоми, сигурен съм, че никой от моите момци не носи жартиери… — тук Ридкъли спря, изслуша каквото имаше да му каже шепнешком Пондър Стибънс и продължи. — Добре де, може и да има един, най-много двама, а и светът щеше да е скучен до втръсване, ако всички бяхме еднакви, ако питате мен де — той се огледа и сви рамене. — Та значи това било то ритни-топката, а? Само изпразнената обвивка на играта е останала, какво ще кажете? Колкото до мен, аз нямам намерение да кисна цял ден под дъжда, докато други обират целия кеф. Да вървим да намерим топката, господа. Та ние сме магьосници. Това не може да не се брои за нещо.
	— А аз си мислех, че сега сме набори — заяде се Лекторът по Съвременни Руни.
	— Все същото — измърмори Ридкъли, мъчейки се да се взре над главите на блъсканицата.
	— А, не е същото!
	— Добре де — рече Ридкъли, — наборът не е ли някой, който обича да си пийва с приятели без женска компания? А и без друго ми писна тук. Както и да е, стройте се зад мен. Да вървим да я видим тази ритни-в-топката.
	Напредването на магьосниците порази Отоми и Нобс, които до този момент бяха виждали в тях мекушави затлъстели създания в развод с реалния живот. Обаче, за да стане човек старши магьосник и да остане такъв са нужни дълбоки резерви от решителност, гаднярщина и онова захаросано нахалство, което е белег на всеки истински джентълмен от типа „О, но това Вашият крак ли беше? Колко ужасно съжалявам.“
	Освен това тук беше, разбира се, и д-р Хикс, когото беше добре да държиш под ръка като стане понапечено, понеже той (по щат) официално беше злодей, в съответствие с характерното за Н.У. бодро приемане на неизбежността*23. Някоя организация не чак толкова зряла колкото Н.У. би могла да реши, че напредничавото решение ще е да се издирят и обезвредят всички подобни ренегати до един, колкото и рискове и разходи да струва това. Н.У. обаче беше предоставил на Хикс и екипа му катедра, бюджет и кариерно развитие, както и шанса от време на време да се вясват в мрачните пещери и да мятат огън и жупел по неофициалните зли магьосници. И всичко това работеше много добре, стига никой да не тръгне да изтъква, че всъщност Катедра Посмъртни Комуникации, като се замисли човек, не е ли само по-учтива форма на н-е-к-р-о-м-а-н-т-и-я-т-а, а?
	[*23 Което се изразяваше, накратко, в това, че всеки магьосник знае, че каквото и да правиш, все ще се намери някой друг матьосник да прави някакви извратени мръсни магии в някоя пещера. — Б.а.]
	И така, д-р Хикс беше толериран в качеството си на полезен, макар и леко досаден член на Съвета, преди всичко, защото му беше позволено (по щат) да изрича някои гадни неща, които всъщност много би им се искало да кажат и на другите магьосници. А човек с козя брадичка, пръстен с череп, зловещ жезъл и черна роба се предполагаше да разпространява малко зло наоколо, макар че университетският устав беше преквалифицирал стандартите за допустимо зло в случая на неудобства от типа на вързани помежду си връзки на обувки или кратък пристъп на сърбеж в слабините. Това не беше най-доброто възможно уреждане на нещата, но пък беше в най-добрата традиция на Н.У. Хикс кротичко заемаше ниша, в която иначе би могъл да се намести някой, който наистина да си пада по оная работа с разкапващите се трупове и олющените черепи. Вярно, че той постоянно пробутваше на колегите си магьосници безплатни билети за най-разнообразни аматьорски театрални постановки, към участието в които беше пристрастен, обаче, в крайна сметка, като се тегли чертата, всички бяха съгласни, че това все пак е по-добре от олющените черепи.
	Според Хикс тази навалица изобщо не беше за изпускане. Не само че имаше изобилие от връзки за обувки, които да оплете майсторски, но имаше и ужасно много джобове. Той винаги си носеше по няколко диплянки за най-новата постановка в робата си*24, а то не беше да е джебчийство, тъкмо напротив даже. Така че той ги пъхаше във всеки джоб, в който можеше.
	[*24 Хикс твърдо отказа да обуе панталони. Никой самоуважаващ се черен магьосник не би си и помислил да носи толкова обикновено нещо като панталони, беше заявил той. Това напълно разваляло ефекта. — Б.а.]

	* * *

	Този ден беше пълна мистерия за Лут и си оставаше мистерия и ставаше все по-мистериозен с всяка изминала минута. В далечината изсвири свирка и някъде там в тази движеща се, блъскаща се, мачкаща се и в повечето случаи пиеща бира гмеж очевидно се играеше мач. Налагаше се да се довери на думата на Трев по въпроса. Отнякъде се разнасяше „Ееее“ и „Уууу“ и в отговор тълпата напираше и се лашкаше. Трев и аверите му, наричащи себе си, доколкото можа да чуе в глъчката Лут, Мътноизворската Мека Китка, се възползваха от всяко временно отворило се пространство и се придвижваха все по-близо и по-близо към тайнствената игра, отстоявайки спечеления терен, когато натискът беше насрещен и здраво блъскайки, когато беше попътен. Натискаш, задържаш, блъскаш… и нещо във всичко това отекваше в Лут. Просмукваше се през ходилата и дланите му и с измамен финес се плъзваше право в мозъка му, сгрявайки го, изключвайки в него самия него и правейки го само пулсираща част от живото и трептящо нещо около него.
	Скандирането дойде и отмина. Беше започнало някъде от другия край на играта и каквото и да е било отначало, сега беше само четири срички рев, от стотици гърла и множество галони бира. Като отмина, отнесе със себе си и стоплящото чувство на съпринадлежност и остави празнота.
	Лут погледна Трев в очите.
	— И на тебе ли ти се случи? — забеляза Трев. — Бързо стана бре.
	— Това беше… — започна Лут.
	— Зная. Не се приказва за туй — прекъсна го с равен глас Трев.
	— Но то ми проговори без…
	— Не се приказва за туй, ясно? Не и за такива работи. Скив! Избутаха ги. Отваря ни се място! Натискай!
	А Лут беше добър в натискането… много добър. Под неотвратимия му натиск хората биваха отместени или полека изтикани от пътя му с дращещи отчаяно по паважа подковани обувки, докато собствениците им, поради липса на друг избор, се въртяха и приплъзваха покрай Лут и Трев и изоставаха зад тях, донякъде зашеметени, объркани и гневни.
	Точно сега, обаче, някой трескаво задърпа Лут за колана.
	— Стига натискал! — изкрещя Трев. — Че другите останаха назад!
	— Фактически в момента напредъкът ми е възпрепятстван от сергия за пити с грах и шкембе чорба. Старая се колкото мога, Господин Трев, но тя доста ме забавя — заоправдава се през рамо Лут, — и Госпожица Гленда също. Здравейте, Госпожице Гленда.
	Трев се оглеждаше зад гърба си. Там отзад се беше развихрил бой и се чуваше бойният вик на Анди. Обикновено покрай Анди все се намираше някой бой, а ако не се намираше, той започваше някой. Но нямаше как да не харесваш Анди, защото… ами просто няма как. Той… чакай, Гленда значи е отпред? Но това не значи ли, че и тя е тук?
	Малко по-напред настана суматоха и един леко продълговат предмет обвит във вече оръфан плат се издигна във въздуха и пак падна посред радостните възгласи и освиркванията на тълпата. Трев досега е бил на предните редици на много мачове. Не беше някаква голяма работа. Топката той вече я беше виждал десетки пъти. Но колко ли време Лут е бутал пред себе си шкембеджийската сергия все едно рине сняг? _Леле_, помисли си Трев, _на това му се вика играч! Как ли го прави? Та той изглежда сякаш умира от глад!_
	Поради липса на друг път в блъсканицата Трев пропълзя между краката на Лут и за момент огледа панорамата от поли на балтони, ботуши и, точно пред очите му, на два крака значително по-привлекателни от тези на Лут. После излезе на повърхността само на няколко пръста от небесно сините очи на Жулиета. Тя не изглеждаше изненадана. Изненадата е нещо скоротечно, а докато Жулиета я регистрира, изненадата вече преставаше да изненадва. Гленда от друга страна беше от хората, които моментално накълцват изненадата със сатъра на възмущението и я сготвят на пържола алангле на яростта, така че тъкмо когато техните погледи се срещнаха и метафоричните славейчета си прочистиха гърлата за коронния си номер, тя изникна между тях и поиска да знае:
	— Какво по демоните търсиш тук, Тревър Младонадеждов?
	Славейчетата се изпариха.
	— Ами ти какво правиш тук отпред? — отвърна Трев.
	Не беше отговор като отговор, а просто най-доброто, което успя да изкара както му се беше разтуптяло сърцето.
	— Че нас ни бутаха — изръмжа Гленда. — Вие ни бутахте, бе хора!
	— Аз ли? Нищо такова! — възмути се Трев. — Беше… — тук той се поколеба. Лут ли? Ами виж го само какъвто е нервен и мършав, сякаш цял живот не е ял до насита. И аз сам не бих си повярвал, а аз съм си аз. — Тея отзад бяха — завърши той смутено.
	— Да бе, тролове с големи ботуши, а? — гласът на Гленда беше като оцет. — Вече щяхме да сме посред мача ако не беше Господин Лут да ни задържи всичките назад!
	Несправедливостта на това обвинение стъписа Трев, но той реши, че е по-добре да си остане стъписан, отколкото да спори с Гленда. В нейните очи Лут не би могъл да е неправ, а Трев не би могъл да е прав, на което той би могъл да възрази, но по-скоро в смисъл да бъде поправено, че не може да е сериозно неправ.
	Обаче пред него беше усмихващата му се Жулиета. Когато Гленда се обърна да каже нещо на Лут, тя пъхна нещо в ръката му и му обърна гръб като че ли нищо не се беше случило.
	С разтуптяно сърце Трев надзърна в ръката си и какво да види — мъничка емайлирана значка в черно и бяло: цветовете на омразния враг. Все още пазеща топлината от Нейната ръка.
	Той бързо затвори ръка и се озърна да види дали случайно някой не е забелязал това предателство на всичко добро и свято, сиреч на доброто име на Мътни Извор. Ами представи си, че го просне в несвяст някой трол и някое от момчетата я намери у него! Ами ако Анди я намери у него!
	Да, но това беше знак на Нейното благоволение! Той го пъхна в джоба си, колкото се може по-надълбоко. Много се бяха оплели нещата, а Трев не беше човек, който да обича усложнения в живота си.
	Шкембеджията, успял предприемчиво да продаде няколко порции по време на неочакваното си пътуване, се протегна към Трев, предложи му нещо топло и каза:
	— Тоя твой авер колко е як само. Някакъв вид трол, а?
	— Не е трол. Гоблин е — отговори Трев под приближаващата се врява от съревнованието.
	— Аз пък си мислих, че те са едни дребни пикльовци…?
	— Е, тоя не е — на Трев така му се искаше човекът да се разкара.
	И внезапно настъпи локална тишина. От оня вид, когато се чува, как хората затаяват дъх. Той вдигна поглед и съзря топката, за втори път през този мач.
	Някъде в недрата й имаше сърцевина от ясеново дърво, покрита с кожа и няколко слоя плат за по-добър захват. И всичко това фучеше с неотвратима точност право към прекрасната заблеяна главица на Жулиета. Без изобщо да му мисли той се метна към Нея и Я завлече под количката точно преди топката да тупне на паважа точно където Тя беше украсявала света с присъствието си.
	Много неща едновременно минаха през ума му, когато топката удари земята. Тя беше в ръцете му, нищо че се оплакваше, че си е изцапала дрехата. Можеше да се каже даже, че Я беше свалил. Като нищо ще да е спасил Нейния живот, което от романтична гледна точка си значеше, че работата е опечена и… ох, да. Само да го види някой, независимо дали от мътняшката или от кукляшката агитка, и следващото нещо, което ще мине през главата му, ще е нечий ботуш.
	Тя се изкиска.
	— Шът! — проговори той. — Освен ако не ти харесва да ти острижат тая прекрасна коса!
	Трев надникна изпод сергията и привлече съвсем никакво внимание.
	Това беше, защото Лут беше вдигнал топката и я въртеше ли въртеше в ръцете си намръщил каквото се виждаше от онова, което от любезност можеше и да се нарече негово лице.
	— И това ли е всичко? — обърна се той към поразената Гленда. — Крайно неподходящ завършек за такова приятно обществено мероприятие с любопитни закуски! Къде ли се предполага да му е мястото на този нещастен предмет?
	Гленда, хипнотизирана от гледката, посочи с треперещ пръст общо взето надолу по улицата.
	— Виждаш ли оня голям кол? Боядисан в бяло… добре де, опръскан с червено отдолу…
	— А, да, виждам го. Добре, в такъв случай ще… Вижте, хора, бихте ли престанали да се блъскате? — добави Лут за народа напиращ да види какво става.
	— Да, но няма начин да метнеш до там! — изкрещя Гленда. — Просто го остави тук и да се махаме!
	Трев чу, как Лут изхриптя, и как остатъкът от света потъна в тишина. _Ох не_, помисли си той. _Вярно няма как. Та до там има, кажи го, поне сто и петдесет метра, а тея неща летят като кофи с чакъл. Няма начин да успее…_
	Далечно „тряс“ наруши задавилата се тишина, която моментално се излекува. Трев видя през рамо как петнадесетметровият стълб не издържа на битката си с дървоядите, гниенето, лошото време, гравитацията и Лут и се срина посред облак от прах. Беше толкова изненадан, че почти не забеляза как Жулиета се изправя до него*25.
	[*25 В действителност въздигането на Жулиета изпод количката остана относително незабелязано от никого, освен от един студен по изкуства, който беше почти заслепен от светлината и след много години сътвори картина, наречена „Красавица Ставаща от Шкембеджийската Количка и Обкръжена от Ангелчета Носещи Хот-догове и Баници“. Този шедьовър спечели широко признание, макар че никой не успя да проумее, какво по демоните изобразява. Обаче беше прекрасно, следователно беше истинско. — Б.а.]
	— Това да не е нещо като, такова, знак? — попита Жулиета, която вярваше в такива неща.
	Точно в този момент Трев вярваше в това, да посочи с пръст накъм другата страна на улицата и да извика: „Ей го, натам отиде!“, да повлече Жулиета за ръката и да сръга Лут в стомаха, като добави „Да се омитаме!“. Нямаше какво да направи за Гленда, но нямаше страшно; докато държеше Жулиета за ръката, Гленда ще ги следва като надушил мръвка лешояд. Някои хора се опитваха да се втурнат накъм изгубилата се врата, други се отправяха към предполагаемото местоположение на голмайстора. Трев посочи напосоки и изкрещя: „Натам тръгна! Един такъв едър с черна шапка!“ Объркването винаги помагаше, стига да не е твое. А стане ли време за кой-кого, гледай да е ясно, че си кой, а не кого.
	Спряха се няколко пресечки по-нататък. В далечината все още се носеше врявата, но е по-лесно да се загубиш в градска тълпа, отколкото в гора.
	— Вижте, сигурно би трябвало да се върна и да се извиня — поде Лут. — Нищо не ще ми струва да изработя нов стълб.
	— Криво ми е, че ти го казвам, Гобльо, но май си ядосал хора от оня вид, дето не слушат извинения — обезкуражи го Трев. — Хайде, да не се мотаем.
	— Какво би могло да ги ядоса?
	— Ами, господин Лут, първо на първо, не е твоя работа да бележиш гол, щом като играта не е твоя, а и без друго ти си публика, а не играч — заобяснява Гленда. — И второ на второ, удар като този им излиза на хората през носа. Ама че ти можеше да убиеш някого!
	— Не, Госпожице Гленда, уверявам ви, че не бих могъл. Съзнателно се целих в стълба.
	— Е, и? Това изобщо не значи, че непременно ще го уцелиш!
	— Ъ-ъ, бих казал, че значи, Госпожице Гленда, — измънка той.
	— Как можа да го направиш? Та ти го направи тоя стълб на трески! Те стълбовете да не растат по дърветата! Всичките ще ни вкараш в беля!
	— Що па да не може той дъ е играч? — обади се Жулиета, както си се оглеждаше в един прозорец.
	— Какво? — сепна се Гленда.
	— Мамка му — съгласи се Трев. — С него в отбора хич не ти трябва отбор!
	— Ще спести много проблеми значи — заключи Жулиета.
	— Тъй значи, а? — възрази Гленда. — Ами къде остана удоволствието от играта? Това вече няма да е ритни-топка…
	— Наблюдават ни — намеси се Лут. — Съжалявам, че ви прекъснах.
	Трев се огледа. Улицата си беше оживена, вярно, но основно с нейния си живот.
	— На никой тук не му пука за нас, Гобльо. Бая далечко сме.
	— Усещам го с порите на кожата си — настоя Лут.
	— Какво, през всичките тези вълнени обвивки ли? — ахна Гленда.
	Той обърна към нея кръглите си одухотворени очи и отговори:
	— Да.
	После си спомни как Милейди го беше изпитвала за това. А тогава му беше изглеждало като някаква игра. Той погледна нагоре и една голяма глава припряно се скри зад корниза. Леко замириса на банани. А значи онзи. Той беше добър. Лут понякога го зърваше да се разхожда по тръбите.
	— Шъ е най-добре да си одите вкъщи — каза Трев на Гленда.
	Гленда потрепери.
	— Не е добра идея това. Старецът Столоп ще я пита, какво е видяла на мача.
	— Е, и?
	— Е, тя ще му каже. Както и кого е видяла…
	— Не може ли да излъже?
	— Не и като теб, Трев. Просто не я бива да измисля. Вижте сега, да се връщаме в университета. Нали всичките работим там, а аз често ходя да поотметна малко работа. Ние ще минем напряко, а вие двамата ще заобиколите. Изобщо не сме се виждали, разбрахме ли се? И в името на всичко свято, не го оставяй да направи някоя глупост!
	— Извинявайте, Госпожице Гленда, — обади се плахо Лут.
	— Да, какво?
	— На кого от нас говорихте?

	* * *

	— Аз ви изложих — рече по някое време Лут, докато си крачеха полекичка посред след-мачовата тълпа.
	Или поне Трев си вървеше полекичка; Лут се движеше с някаква странна походка като че нещо не му беше наред с тазобедрената става.
	— Не бе, поправимо е — зауспокоява го Трев. — Всичко е поправимо. А на мене само ми дай да оправям нещата. К’во са видели значи хората? Само някакъв пич с мътняшки екип. Ми че ние сме хиляди. Нема да се плашиш. Ъ-ъ, а как тъй си станал толкова як, бе Гобльо? Да не си вдигал от малък тежести, да речем?
	— Предположението ви е съвсем точно, Господин Трев. Преди да бъда роден, действително вдигах тежести. И разбира се, тогава бях само дете.
	Още някое време продължиха да си крачат полекичка преди Трев пак да проговори:
	— Я повтори, моля те. Че нещо ми заседна това в ума. И да ти кажа, заседнало е, щото не се побира.
	— Ах, да. Вероятно съм оставил неяснота. Имаше време, когато умът ми беше потънал в мрак. После Брат Овес ми помогна да достигна светлината и се родих.
	— А-а, религиозни работи.
	— Но ето ме сега тук. Питахте ме, защо съм силен. Докато живеех в мрака на ковачницата, аз вдигах тежести. Първо това бяха щипците, после малкия чук, след това най-големия чук и ето че дойде ден, когато можех да вдигам наковалнята. Това беше добър ден. Донесе ми известна доза свобода.
	— И що е било толкова важно да вдигаш наковалнята?
	— Аз бях прикован за наковалнята.
	И те пак повървяха известно време в мълчание, докато Трев не каза подбирайки внимателно всяка дума:
	— Май горе у вас е било бая напечено?
	— Вече не е чак толкова лошо, струва ми се.
	— Е, значи има какво да си спомня човек, такива ми ти неща.
	— Като присъствието на определена млада дама ли, Господин Трев?
	— Да, щом като стана дума. Не мога да спра да си мисля за нея! Ма наистина си падам по нея! Пък тя да е Кукличка! — една групичка запалянковци се обърна да ги изгледа и той понижи гласа си до шепот. — Ама тя има братя с юмруци като волски гъз!
	— Доколкото съм чел, Господин Трев, любовта се надсмива над ключарите.
	— Нали? А к’во пра’и като и размажат физиономията с волски гъз?
	— Поетите не са задълбавали в този аспект, Господин Трев.
	— Освен туй — продължи Трев, — ключарите, като ги гледаш, са едни такива кротки типове. Внимателни и търпеливи и такова. Като тебе. Като гледам, от тях мо’еш да се отървеш и с някой друг майтап. Няма начин да не си срещал момичета. Е, да де, не си картинка с рамка, нали, ама пък ги говориш едно изтупано. А на бас, че скоро ти кацат право в ръчичката… след като си я измиеш ръчичката де.
	Лут се поколеба. Беше срещал Милейди, разбира се, а и Госпожица Церикаишова, никоя от които обаче не можеше просто така да се класифицира като „момиче“. Беше се виждал, естествено, и със Сестричките, които бяха явно млади и несъмнено от женски пол, но трябва да се каже, че приличаха по-скоро на разумни кокошки и не бяха в най-добрия си вид докато се хранят, но и в техния случай „момичета“ не беше най-подходящата дума.
	— Не съм се срещал с много момичета — каза накрая той.
	— Ами Гленда? Ама наистина си й хванал окото. Само че внимавай, че тя, само да я оставиш, ще вземе да ти се разпорежда с живота ти. На нея само това й дай. На всички все това им прави.
	— Между вас двамата да няма някаква история — попита Лут.
	— Ама ти сече пипето, а? Уж тихичко, ама чат-чат-чат. Като с нож. Ъхъ, като гледам, шъ да е имало история. Щеше ми се да нямаше между нас и география, ама тя всеки път ме пляскаше през пръстите. — Трев направи пауза и зачака в лицето на Лут да трепне нещо, но накрая добави без много надежда. — Това беше майтап.
	— Благодаря, че ме осведомихте, Господин Трев. Ще го разшифровам по-късно.
	Трев въздъхна:
	— Ама това беше преди, пък Жулиета… добре де, цяла миля шъ пълзя по строшено стъкло само да ми падне в ръцете, без майтап.
	— Едно стихотворение често може да отключи сърцето на любимата — забеляза Лут.
	Трев просия:
	— Да бе, нали ме бива в приказките. Ако зема да й напиша писмо, ти нали шъ и го занесеш, а? Ако й го пиша на някоя шик хартия, нещо да речем като… „Ей, ама си наистина страшно парче. Много си падам по тебе. Аре да излезем? Без разни такива, обещавам. Цунки. Трев.“ К’во ш’ ка’еш?
	— По дух е чисто и благородно, Господин Трев. Но, ммм, ако бих могъл малко да ви съдействам…?
	— Трябват му по-завъртени думи, нали? И малко по-накъдрен език? — предположи Трев.
	Вниманието на Лут обаче беше другаде.
	— Ей че си се разчувствал — обади се един глас над главата на Трев. — Ти да не знаеш някоя, която дъ мо’е да чете, бе умнико?
	Трябваше да им се признае едно нещо на братята Столоп: те не бяха Анди. Погледнато като цяло, като ти се залеят очите от кръв, разликата не беше чак толкова голяма, обаче, накратко, Столоповци си знаеха, че грубата сила винаги вършеше работа, така че изобщо не им хрумваше да пробват с друго, докато Анди си беше закоравял психопат и имаше последователи само защото беше по-безопасно да си с него, отколкото на пътя му. Той можеше и да е много чаровен, прихванеше ли го шеметно променливото му настроение (това беше най-подходящото време да побегнеш). Колкото до Столоповци, на един изследовател нямаше да му трябва кой знае колко време да установи, че Жулиета е мозъкът на семейството. Едно предимство от гледна точка на Трев беше, че те се мислеха за умни, защото никой не им беше казвал, че не са.
	— Ей ти, тъй наречения Господин Трев, — смуши го с пръст като хипопотамска наденица Били Столоп. — Като си толкова умен, що не ни ка’еш кой строши вратата, а?
	— Ми, че аз бях в Мелето, бе Били. Отде да знам.
	— Тоя за мътняците ли шъ играе, а? — настояваше Били.
	— Били, даже и татко ти в най-добра форма няма да може да прати топката и наполовина колкото разправят. Наясно си с това, нал’тъй? Няма как да стане. Както чух, вратата на Ангелите сама си паднала, а някой си е измислил тея врели-некипели. Да не мислиш, че шъ те лъжа, Били? — Трев умееше да измисля лъжи, които си бяха почти като истината.
	— Ъхъ, щото си мътняк.
	— Хубаво де, хвана ме, ей с’а шъ си призная сичко — разпери ръце Трев. — Свалям ти шапка и ала-бала, Били… Ей го Лут, той метна оная топка. От мен друго няма да чуеш.
	— Главичката трябва да ти откъсна за туй. — Били изгледа пренебрежително Лут. — Това лапе като го гледам не може и да я дигне топката.
	И тогава един глас иззад Трев каза:
	— Я, Били, ама тебе да не би да са те пуснали да се разхождаш без каишка?
	Лут чу как Трев измърмори под нос:
	— О, богове, а толкова добре се оправях — след което приятелят му се обърна и каза. — Това е свободна улица, Анди. Нема лошо дъ си се разхожда човек, нал’тъй?
	— Кукляците убиха стареца ти, бе Трев. Ти срам немаш ли?
	Останалите от Мъжката Агитка се бяха наредили зад Анди, на лицата им личеше смесица от непокорство и осъзнаване, че за пореден път са на път да бъдат въвлечени в нещо. Защото сега бяха насред главните улици. Стражата не си даваше зора да се намесва в кьотеците по задните улички, но тук, на открито, те все нещо трябваше да направят, та да не би иначе данъкоплатците да вземат да се оплачат, а отрудените ченгета, когато им се налага да правят нещо, което не обичат, гледат да го свършат твърдо и основателно, така че с малко късмет да не им се налага скоро да го правят отново.
	— Я кажи к’во знаеш за оная работа за мътняшкото момче и кукляшката курва, дето се държали за ръчички в Мелето? — поиска да знае Анди и отпусна тежката си ръка на рамото на Трев. — Аре с’а, нали си ми умник, винаги разбираш всичко преди другите.
	— Курва ли? — обади се Били, чиято мисъл трябваше да извърви дълъг път от ушите до мозъка му. — Кое момиче в Кукличките ще е толкоз лудо да поглежда сифилитичната ви сган бе?
	— А, ето откъде сме се били заразили! — намеси се Картър Пръдльото.
	Това на Лут при настоящите обстоятелства твърде му заприлича на подстрекателство. _Вероятно_, помисли си той, _ритуалът ще да се състои в размяна на детински оскърбления докато и двете страни не се почувстват напълно в правото си да преминат към нападение, както посочва д-р Фонмаузбергер в „Ритуалната агресия при подрастващите плъхове“_.
	Анди обаче вече беше измъкнал от ризата си къса абордажна сабя. Гадно оръжийце, в разрез със спортния дух на ритни-топка, който обикновено се усмихва пренебрежително на разните му там синини, белези, фрактури, и добре де, в най-лошия случай, ако много се е напекло положението, и някое извадено око*26. Но ето че изниква Анди, който просто не е наред. А намери ли се един Анди, ще се намерят и други като него, така че всяко диване, което иначе би отишло на мач само с по някой месингов бокс колкото да се изперчи, сега го гледаш как забележимо подрънква при ходене и падне ли, не може да се изправи без чужда помощ.
	[*26 Но пък нали ти остава другото око. И така вече имаш безспорно доказателство, колко корав тип си, особено пък ако си се сдобил и с някой от онези белези право през окото и стигащ до бузата. Така само като си сложиш черна превръзка, никога повече няма да ти се налага да чакаш да те обслужат в бара. — Б.а.]
	И ето че и сега се заизваждаха оръжия.
	— Ей, внимателно бе хора — предупреди ги Трев отстъпвайки и размахвайки успокоително ръце. — Тая улица е пълна с народ, чаткате ли? Само да ви види бай ви Сам да се биете и ще ви скочи с големи, ама големи палки и ще ви пердашат докато не си издрайфате червата и що? Щото ви мразят, щото зарад вас ще трябва да пишат като гламави, вместо да си седят да си кльопат понички.
	Той отстъпи още малко назад и продължи:
	— А после, на основание, че сте им увредили оръжията с главите си, шъ ви закикерчат в Тръшкалника за една нощна почивка на Колелцето. Познато ли ви е? Толкова ли ви хареса, че се натискате пак за там?
	Той с удовлетворение си отбеляза израза на смутено припомняне по лицата на всички освен на Лут, който не би могъл да си има представа, и на Анди, който с Колелцето беше като дупе и гащи. Но дори и Анди не беше склонен да скача срещу Сам. Само да убиеш един от тях и Ветинари ще ти представи единствения за цял живот шанс да пробваш, можеш ли да застанеш право във въздуха.
	Те се поотпуснаха, но не много. В тези сфинктеронатегнати обстоятелства беше достатъчно само някой идиот да…
	Оказа се, че и някой извънредно умен можеше да я свърши тази работа. Лут се обърна към Алджърнън, най-младия от братята Столоп, и му подхвърли ведро:
	— Ако знаехте, сър, колко наподобява настоящата ви ситуация описаната от Фонмаузбергер в монографията му за експеримента му с плъхове.
	В който момент Алджърнън, след една секунда, от каквото минаваше при Алджърнън за замисляне, го удари с все сила с тоягата си. А Алджърнън беше едър момък.
	Трев успя да хване приятеля си, преди да се просне на паважа. Тоягата беше ударила Лут право в гърдите и разкъсала вехтия пуловер. Кръв беше наквасила бримките.
	— Що ти трябваше да земеш да го удряш бе, тъпанар смотан? — викна Трев на Алджърнън, за когото дори и братята му бяха съгласни, че е тъп като гьон. — Нищо не ти правеше, бе. Що ти беше това бе, а? — той скочи на крака и преди Алджърнън да успее да помръдне, си свали ризата и се заопитва да спре кръвта на Лут.
	След още половин минута пак се изправи, метна прогизналата риза срещу Алджърнън и му се развика:
	— Няма пулс, бе кретен! К’во ти беше направил, бе?
	Дори и Анди се беше стъписал. Никой досега не беше виждал Трев такъв, не и добрия стар Трев. Даже кукляците знаеха, че Трев е умник. Трев хитрягата. Трев не беше от онези, които да се самоубиват чрез крещене срещу сбирщина типове и без туй налитащи за бой. Злощастният Алджърнън, почти опарен от яростта на Трев успя да измънка:
	— Ма той, такова… нали е мътняк…
	— Кой си ти бе? Проклет тъпанар, ето какво си! — изкряска Трев и се обърна сочейки с тресящ се пръст останалите. — Какви сте вие? Какви? Нищо не сте! Боклуци! Лайна на дъжд! — после той протегна пръст към Лут. — Ами той? Той правеше к’во ли не. Знаеше к’во ли не. И до днес нито веднъж не е ходил на мач! Шала го носеше само да не изпъква!
	— Нямаш грижа, Трев, приятелю, — изсъска Анди и надигна заканително сабята. — За тая работа шъ дигнем цяла проклета война!
	Трев обаче изведнъж му връхлетя като разгневена оса.
	— Ти к’во-о? Абе ти си психо, бе! И на представа си нямаш, а?
	— Виждам шлемове, Анди, — намеси се разтревожено Джъмбо.
	— К’во аз бе? Аз пък к’во съм направил?
	— Същото като глупавите Столоповци. Мътняци и кукляци, а? Боговете да ви серат върху всичките, дано!
	— Ама те съвсем са наближили, бе Анди.
	Братята Столоп, които бяха крайно, но не и безкрайно тъпи, вече се изнизваха. Вярно че хора с ритнитопковски шалчета кръстосваха навсякъде из града. Стражата не можеше да гони всички. Да, но да цапардосаш някакъв тип, който да закърви и да престане да диша, ами това си беше равнозначно на убийство, а в тези обстоятелства бай Сам можеше внезапно да развива страшна скорост.
	Анди протегна яростно пръст към Трев:
	— Труден е животеца в Мелето като си тъп келеш без авери.
	— Тука не ти е Мелето!
	— Абе я се събуди, бе лапе. Мелето е навсякъде.
	И Агитката напусна бегом, само Джъмбо се поспря за миг и измънка „сори“. Не само те бяха побягнали. Народът по улицата обожаваше безплатното шоу, но точно това можеше да има съпътстващи неудобства: като например отговарянето на небезопасни метафизични въпроси от типа на „Видяхте ли нещо?“ и тем подобно. Стражата можеше колкото си иска да казва, че „невинните няма от какво да се безпокоят“, но на кой му пукаше за невинните и техните безпокойства, когато Стражата наближава?
	Трев приклекна до изстиващото тяло на покойния Лут.
	И тогава, за пръв път през последните минути, както му се стори на Трев, той пак продиша. Беше престанал да диша, когато се беше развилнял срещу Анди. Защото говориш ли такива неща на Анди, и без друго вече си пътник, така че що да си хабиш дъха?
	Не може да няма какво да се направи, нали? Не трябваше ли да се блъскат гърдите, та, да речем, да покажеш на строшеното сърце, как да забие наново? Но той не знаеше как, а не трябваше много ум да схванеш, че не е добра идея тепърва да се учиш на живо, докато Стражата наближава. Нямаше как да създаде правилното впечатление.
	Ето защо когато двама стражари пристигнаха бегом, Трев тръгна насреща им залитайки с Лут на ръце. С облекчение видя, че старшият им беше Стражник Херингов — той поне беше от тези, които първо задават въпроси. Зад него, запречвайки целия пейзаж, идваше тролът Флуорит, който можеше да разчисти една улица само като застане посред нея.
	— Може ли да ми помогнете да го отнеса до „Лейди Сибил“, Господин Херингов? Много е тежък — примоли се Трев.
	Стражник Херингов отметна прогизналата от кръв риза и зацъка с език. С опита идва и фамилиарността.
	— Моргата е по-близо, момчето ми.
	— Не!
	Херингов поклати глава:
	— Ти не беше ли сина на Дейв Младонадеждов?
	— Мога и да не ти казвам!
	— Вярно, щото съм прав — рече равнодушно Стражник Херингов. — Хубаво, Трев. Флуорит ще го отнесе този човек, когото предполагам досега през целия си живот не си виждал, а ние двамата ще бягаме да не изостанем. Оня ден през нощта имаше хубава буря с гръмотевици. Може и да извади късмет. Може и ти да извадиш.
	— Не съм го направил!
	— Ама че разбира се. А сега… да видим кой бяга по-бързо, а? Първо болницата.
	— Искам да остана с него — каза Трев, когато огромното ръчище на Флуорит нежно хвана Лут.
	— Не, момчето ми, — отвърна Херингов. — Ти оставаш с мен.

	* * *

	Нещата не свършиха със Стражник Херингов. Те никога не свършваха с него. Всички му викаха Копърката, а спокойното му неизречено послание, че след като и без това всичките сме се натресли в тая работа, защо взаимно да си усложняваме живота, най-често имаше въздействие, обаче рано или късно все пак те прехвърлят на по-старшо ченге, което пипа по-твърдо, в малка стаичка с друго ченге застанало на вратата. А това ченге, като я погледне човек, комай караше втора смяна подред.
	— Аз съм Сержант Ангуа, господине, и се надявам, че не сте загазил — тя си отвори бележника и разглади страницата. — Да опресним ли досегашните показания? Казахте на Стражник Херингов, че сте видели бой в разгара си и като сте приближили, всичките бандюги до последния се разбягали, а на местопрестъплението, за ваше най-голямо учудване, сте открили вашия подчинен г-н Лут, умиращ от кръвоизлив. Е, обзалагам се, че мога да ви наименувам всичките бандюги до последния. Чудя се, не бихте ли могли и вие? Ами това, Тревор Младонадеждов, какво значи?
	Тя плъзна по масата към него черно-белия емайлов Знак на Жулиетиното благоразположение, и за късмет или може би нарочно, карфицата му се заби в дървото на няколко пръста от ръката на Трев.

	* * *

	Неофициалното мото на Безплатна Болница „Лейди Сибил“ беше „Не всички умират“. Истина си беше, че след основаването на „Лейди Сибил“ смъртността в града от поне някои причини доста драматично се съкрати. Общоизвестно беше, че хирурзите й си мият ръцете дори и преди, а не само след операция. Но някой, тръгнал сега по белите й коридори знаеше, и то от личен опит, че неофициалното мото фактически е напълно погрешно.
	Смърт застана над прилежно изстърганата операционна маса и погледна надолу:
	— ГОСПОДИН ЛУТ? АМА ЧЕ ИЗНЕНАДА — каза Смърт и бръкна в робата си. — Я ДА ВИДИМ, КАКВО ИМАМЕ ТУК. ЗНАЕТЕ ЛИ, ВИНАГИ СЪМ СЕ ЧУДИЛ, ЗА КАКВО ЛИ ДРАПАТ ТОЛКОВА ХОРАТА. В КРАЙНА СМЕТКА, В СРАВНЕНИЕ С ПРОДЪЛЖИТЕЛНОСТТА НА ВЕЧНОСТТА, ЖИВОТЪТ НА ХОРАТА ИЗОБЩО НЯМА ТРАЙНОСТ. ДОРИ И ЗА ВАС, ГОСПОДИН ЛУТ. МАКАР ЧЕ, КАКТО ВИЖДАМ, ВЪВ ВАШИЯ СЛУЧАЙ ОТ ДРАПАНЕТО МОЖЕ И ДА ИМА ИЗВЕСТНА ПОЛЗА.
	— Не мога да ви видя — проговори Лут.
	— ТОЛКОВА ПО-ДОБРЕ — успокои го Смърт. — И БЕЗ ТОВА ПО-КЪСНО НЯМА ДА МЕ ПОМНИТЕ.
	— Значи умирам — реши Лут.
	— ДА. УМИРАТЕ И ПОСЛЕ ПАК ОЖИВЯВАТЕ — той извади от робата си един животомер и се загледа как пясъкът му пада нагоре. — ЩЕ СЕ ВИДИМ ДРУГ ПЪТ, ГОСПОДИН ЛУТ. ОПАСЯВАМ СЕ, ЧЕ ВИ ПРЕДСТОИ ИНТЕРЕСЕН ЖИВОТ.

	* * *

	— Кукляшки знак у толкова добро мътняшко момче значи? Чудя се, какво ли, за боговете, ще да значи това? И знаеш ли какво? Ще разбера. Стига ти да се поблъскаш малко и готово.
	Трев си мълчеше. Възможностите му бяха на изчерпване. Освен това и преди беше виждал тази сержантка и тя май винаги се втренчваше в гръкляна му.
	— Стражник Херингов ми съобщи, че долу в „Лейди Сибил“ Игорът им е на смяна. Надявам се, че ще има някое сърце в стъклениците си, което да стане на приятеля ти. Много се надявам — караше тя. — Но дори той и да си дойде утре на крака тук, случаят пак ще е убийство. Така е разпоредил Лорд Ветинари: щом като за да прескочиш трапа ти трябва Игор, значи не си го прескочил. Вярно, умирането е за кратко, поради което и убиецът ще бъде обесен за кратко. Най-често четвърт секунда падане от трапа стига.
	— Ич не съм го пипал!
	— Знам, знам. Но трябва да се съобразяваш с другарчетата си, нали? С Джъмбо и, разбира се, Картър, и, ах да, Анди Изцепков, онези твои приятелчета, които нещо не са тук. Виж, ти не си арестуван, все още не си, а само съдействаш на разследването на Стражата. Което значи, че можеш да ползваш тоалетната, ако се чувстваш особено смел. Ако пък се чувстваш самоубиец, може да посетиш и лавката. Но ако се опиташ да изфирясаш, ще те подгоня и ще те хвана — тя изсумтя и добави: — Като куче. Ясна ли съм?
	— Не може ли да ида да видя, как е Лут?
	— Не. Копърката още е там долу. За теб той е Стражник Херингов.
	— Всички го наричат Копърка.
	— Може и така да е, но не и когато ти говориш с мен — сержантката разсеяно търкулна значката по масата. — Господин Лут има ли някакви близки? Това значи роднини.
	— Знам какво значи. Разправя нещо за някакви негови хора в Юбервалд. Само това знам. — Трев лъжеше по инстинкт, защото да кажеш, че някой е прекарал детството си прикован с верига за наковалня, нямаше да е много ползотворно в случая. — Няма никакви проблеми с другите момчета в свещоливницата.
	— Как стана така, че е свършил там?
	— За тея неща не питаме. Най-често е някаква гадна история.
	— А някой някога да е питал теб?
	Той се втренчи в нея. Какво да я правиш — ченге. Те така почват уж мило и благо, а после само да си отпуснеш гарда и веднага хващат кирката и почват разкопки в мозъка ти.
	— Това официален полицейски въпрос ли беше или просто ви е кеф да си врете носа?
	— Ченгетата никога не ги е кеф да си врат носа, г-н Младонадеждов. Обаче понякога ни се случва да задаваме странични въпроси.
	— Значи не е било официално?
	— Не точно…
	— Тогава я си го заври, където слънцето не свети.
	Сержант Ангуа се усмихна по полицейски:
	— В ръцете си нямаш нито една карта, която да ти стиска да играеш, а да вземеш да ми изтърсиш нещо такова. От Анди, да, можех и да очаквам подобно нещо, но Копърката казва, че ти все пак си бил разумен. Колко ли разумен трябва да е някой, че да сглупи като теб?
	На вратата предпазливо се почука и един стражар провря глава в стаята. Някъде отзад някой крещеше на висок авторитетен глас:
	— … Искам да кажа, нали постоянно си имате работа с такива неща, прав ли съм? За боговете, нима е толкова трудно да…
	— Да, Ноби?
	— Стана една ситуацийка, серж. С оня мортус дето замина за „Лейди Сибил“. Доктор Лоун е тук и разправя, че оня станал и си тръгнал!
	— Имали ли са Игор да го погледне?
	— Да. Нещо такова… ъ-ъ…
	След което стражарят беше избутан от лакътя на мащабен мъж в зелена гумена роба, който май се опитваше да изглежда едновременно гневен и приятелски настроен. Следваше го Стражник Херингов, който май се опитваше да го успокои и несъмнено не успяваше.
	— Вижте сега, стараем се да помагаме, разбирате ли? — продължаваше доктор Лоун. — Ваш’те хора ми казват, че има случай на убийство, а аз откъсвам Игор от операционната му маса и да вървят всички усложнения по демоните. Но искам да кажете от мен на Сам Ваймс, че го моля да си прати момчетата долу при нас някой път като не са много заети за мъничко обученийце по първа помощ, преди всичко за разликата между мъртвец и заспал човек. Е, понякога може и да е мъчна работа, но обикновено е възможно да се разпознаят признаците. Професията винаги е била склонна да счита ходенето за един от по-надеждните такива, макар че в този град се научихме да гледаме на това като просто едно добро начало. Но когато дръпнахме савана, той седна и помоли Игор за сандвич, което като цяло е решаващ признак. С изключение на треската той беше добре. Учестен пулс, което предполага, че има такъв. Нито драскотина по него, макар че един обилен обяд няма да му дойде зле. Трябва да е бил особено гладен, защото направо изяде сандвича, който му приготви Игор. Като стана дума за обяд, откровено казано, и на мен няма да ми дойде зле някой!
	— Оставили сте го да си тръгне? — ахна ужасено Сержант Ангуа.
	— Разбира се! Не мога да държа някой на легло задето е неудобно жив!
	Тя се обърна към Стражник Херингов:
	— И ти си допуснал той да си тръгне, Копърка?
	— Изглеждаше като случай на докторско решение, серж, — измънка Херингов и изгледа накриво Трев.
	— Та той целия кървеше! Ама пълно мазало беше! — избухна Трев.
	— Измама значи? — предположи Ангуа.
	— Бих се заклел, че нямаше пулс, сержант, — обади се Херингов. — Може пък да е един от онея монаси от Главината с онея фокус-мокуси.
	— Значи някой е губил времето на Стражата — отсъди Ангуа и изгледа Трев.
	Той определи това като отчаян последен изстрел, каквото си и беше, и отвърна:
	— Че на мен това за кой ми е? Да не мислите, че си умирам да съм тук?
	Стражник Херингов прочисти гърло:
	— Цялата тая нощ с тоя мач, серж. Бачкане колкото щеш, запалянковци вилнеят навсякъде, а някой им подава ли подава слухове. Направо изнемогваме, повече няма какво да се каже. Един-два пъти нещата вече са понапекоха. А този все пак стана и си тръгна в края на краищата.
	— Това вече не е мой проблем — намеси се докторът. — Пристигнал хоризонтално, излязъл вертикално. Така си е за предпочитане. А сега ми е време да си вървя, сержант. И нас също ни чака тежка нощ.
	Сержантката потърси на кого да се разкрещи и ето го Трев, удобно под ръка.
	— Ти! Трев Младонадеждов! Тук пак се опира до тебе! Бягай да си намериш аверчето. И ако възникнат още неприятности, ще има… ами неприятности. Ясна ли съм?
	— Двукратно, серж, — не можа да се сдържи той, ама просто не можа, даже и въпреки студената пот струяща по гръбнака му. Но пък се чувстваше толкова леко… приповдигнато… облекчено. Някои хора обаче просто не могат да оценят просветлението, когато ти се яви. Не е за ченгета тази работа.
	— За теб съм сержант, Младонадеждов! Дръж!
	Трев успя да хване знака, както си хвърчеше през стаята.
	— Благодарско, серж!
	— Да те няма!
	И Трев го проняма, а като се отдалечи от управлението, примъкналата се към него сумрачна фигура си дойде почти като очаквана. В сивия въздух се долавяше смътна миризма. Е, добре, поне не беше Анди. Точно сега можеше да се оправи и без Анди.
	— Да, Картър? — обърна се той към мъглата.
	— Как позна, че съм аз?
	Трев въздъхна:
	— Налучках.
	Той ускори крачка.
	— Анди иска да знае, к’во си казал.
	— Няма страшно, сичко е уредено.
	— Уредено ли? Ама как? — Картър, който винаги си падаше малко тлъстичък, трябваше да подтичва, за да не изостане.
	— Теб това не те засяга.
	О, в този момент на радост…
	— Ама може ли да му кажа, че сме на чисто?
	— Всичко е уредено! Опечено и в кърпа вързано! Оправих се без грешка. Няма проблем. Пиши го свършило. Никога не се е случвало.
	— Ама сигурен ли си? — не мирясваше Картър. — Че той много се е напушил.
	— К’во искаш да ти кажа, бре пич? — Трев разпери ръце и се извъртя в пирует. — Аз нали съм Трев Младонадеждов бе!
	— Е, добре, значи е сигурно тогава. Хей, а на бас, че с’а Анди пак ще те вземе в Агитката. Ще е върховно, а?
	— Знаеш ли, как Лут си мисли, че и викат на Агитката, Картър?
	— Не. Как?
	Трев му каза.
	— Ама това е… — започна Картър, но Трев го прекъсна:
	— Смешно е, Картър. Смешно си е, а и малко тъжно и безнадеждно. Ама наистина. — Трев спря толкова внезапно, че Картър се блъсна в него. — И един съвет от мене: Това Картър Пръдльото до никъде няма да те докара. А и Баш-Пръднята също. Повярвай ми.
	— Но всички ми викат Картър Пръдльото — проплака Баш-Пръднята.
	— Дрънни му един на първия, който пак те нарече така. Иди на доктор. Спри въглехидратите. Избягвай затворени помещения. Ползвай афтършейв. — Трев пак ускори крачка.
	— Къде бе, Трев?
	— Махам се от Мелето? — викна през рамо Трев.
	Картър се огледа отчаяно:
	— Какво меле?
	— Абе ти не си ли чул още? Мелето е навсякъде!
	Като си търчеше през мъглата Трев се зачуди, дали пък не е почнал да свети. Сега вече всичко ще се промени. Веднага като се появи Смиймс, той ще иде да говори с него за някоя по-добра работа, абе нещо такова…
	Някой изникна пред него. Което си беше постижение, понеже този някой беше с една глава по-нисък от него.
	— Гошподин Младонадеждов? — проговори този някой.
	— Кой пита? — реагира Трев и добави: — И какво пита?
	Фигурата в сумрака въздъхна.
	— Доколкото ражбрах, вие ще приятел на гошподина, който нашкоро бе прегледан в болницата.
	— Тебе к’во те засяга?
	— Доща нещо — отвърна фигурата. — Мога ли да попитам, колко ша подробни жнанията ви жа гошподина?
	— Няма какво да си приказвам с теб — каза Трев. — Всичко е уредено, ясно?
	— Ех да беше наищина така — не ше шъглаши фигурата. — Трябва да говоря ш ваш. Кажвам ше Игор.
	— Знаеш ли, имах едно такова предчувствие, че ще е така. Ти ли беше тоя, дето направи сандвич за Лут? — попита Трев.
	— Да. Риба тон, шпагети и мармалад, шъш жахарна пудра. Моят шпециалитет. Жнаете ли нещо жа неговото минало?
	— Нищичко, драги ми господине.
	— Нима?
	— Глей с’а. Долу в свещоливницата бъркаме лой, а не миналото на хората. Просто не го правим, ясно? Знам, че му е било тежко, друго няма да кажа.
	— Точно както ши мишлех — каза Игор. — Щрува ми ше, че е от Юбервалд. От Юбервалд идват какви ли не чудати и опашни шъщещва.
	— Може да е малко тъп въпрос, но ти случайно не си ли също от Юбервалд? — заяде се Трев.
	— Щом като питате, да — отговори Игор.
	Трев се позамисли. Човек от време на време мярваше по някой Игор. За тях се знаеше само, че могат да те зашият по-добре и от Стражата, че правят разни странни неща по подземията и че излизат общо взето само по гръмотевични бури.
	— Мишля, че приятелят ви може и да е ижвънредно опашен — информира го Игор.
	Трев се опита да си представи Лут като опасен. Беше си доста трудно, докато не си спомни човек как събори цяла врата от половин улица разстояние. Прииска му се да не си беше спомнил това.
	— И що трябва да те слушам? Отде да зная дали и ти не си опасен? — изрепчи се той.
	— О, аж шъм — отговори простичко Игор. — Повярвайте ми. А в Юбервалд има неща, ш които не би ми ше ишкало да ше шрещам.
	— Хич не ме интересува, какви ги дрънкаш — заяви Трев. — То и без това си е бая трудно да те разбере човек.
	— Да му ше шлучват щранни нащроения? — не се отказваше Игор. — Да му ше шлучват прищъпи на ярощ? Да жнаете нещо жа хранителните му навици?
	— Да, обича ябълков пай — каза Трев. — Накъде биеш?
	— Виждам, че ще му добър приятел — заключи Игор. — Шъжалявам, че ви ше натрапих — това „ше натрапих“ увисна във въздуха и значително допринесе за влагата витаеща в мъглата. — Ще ви дам един шъвет. В шлучай, че ви потрябвам, прощо ижпищете. Опашявам ше, че ще ви бъде прекалено лешно да ижпищите.
	Фигурата се обърна и веднага изчезна в мъглата.
	Те Игорите се движеха някак особено, спомни си Трев. А и не можеш да видиш нито един на ритнитопковски мач.
	Той забеляза последната мисъл, когато вече отминаваше. Каква щуротия се беше опитал да си каже? Че някой, който не ходи на мачове, не е истински ли? Не можеше да му хрумне подходящ отговор. Изумително беше, че изобщо си беше задал този въпрос. Абе изобщо нещата се променяха.


>
	Гленда пристигна в Нощната Кухня с Жулиета надлежно заклета да си мълчи и щедро пусна Милдред и г-жа Хеджс да си ходят за остатъка от нощта. Което ги уреждаше чудесно и двете, както винаги, а и имаше дребна услуга, която тя по-късно можеше да им поиска да й върнат. Тя си свали палтото и запретна ръкави. В Нощната Кухня тя се чувстваше у дома си, с всичко както тя си го иска, с всичко под контрол. Застанала зад почернелите й железни граници тя можеше да се изправи срещу целия свят.
	— Така значи — натърти тя на усмирената Жулиета. — Днес ние не бяхме там. Днеска изобщо не се е случвало. Ти си била тук и си ми помагала с чистенето на пещите. Ще се погрижа да вземеш извънредни, така че татко ти нищо няма да заподозре. Ясно? Схвана ли?
	— Да, Гленда.
	— И както сме тук, що не се захванем с пайовете за утре през нощта. Хубаво е винаги да я караш малко напред с материала, нали така?
	Жулиета си замълча.
	— Кажи „Да, Гленда“ — подсети я Гленда.
	— Да, Гленда.
	— Върви тогава да накълцаш свинското. Като си заета, умът ти не мисли за глупости, винаги съм го казвала.
	— Да, Гленда, винаги си го казвала — съгласи се Жулиета.
	Гленда долови нещо в тона й и това леко я пообезпокои.
	— Значи винаги съм го казвала, а? Кога?
	— Всеки ден като идваш и си връзваш престилката, Гленда.
	— Майка ми все го казваше това — сподели Гленда и се опита да изхвърли тази мисъл от главата си. — И си е права жената, разбира се! От здрава работа никой още не се е повредил!
	И тя се помъчи да разкара предателската мисъл: „освен аз самата“. Баници, каза си тя. Можеш да се осланяш на баниците. От баници глава не боли.
	— Аз па мислим, че Трев е хлътнал по мене — изказа се Жулиета. — Тоя ме зяпа едно така, не като другите момчета. Тоя гледа като паленце.
	— Ей точно от тоя поглед се пази, мойто момиче.
	— Еми аз май си падам по него, Глендинка.
	_Глиганско_, мислеше си Гленда, _с кайсии. Не може да не е останало в ледницата. А имаме и малко баници с агнешко и избор от туршии… гарантирано ще се хареса. Та значи… баници със свинско, май ще е това, а в помпената има прилични стриди, та те ще минат за мокрия пай. Значи Морска Баница, а и аншоата още става, така че ще му дойде добре и някой друг звездоброец, нищо че ме е жал малко за горките рибки, ама точно сега ще взема да направя малко блатове за после, така че…_
	— Я чакай! Какво каза?
	— Падам си по него.
	— Не можеш!
	— Ама той ми спаси живота!
	— Това не е основание за сериозна връзка! Благодари му любезно и стига толкова!
	— Ама аз имам чувства!
	— Ама това е просто глупаво!
	— Че к’во? Като е глупаво, да не е лошо, я?
	— Чуй ме сега, млада ми… О, здравейте, Господин Отоми.
	Някак си на всички отомиевци по целия свят им върви да изглеждат сякаш са стъкмени от най-непривлекателните части от двама мъже, както и да имат дразнещо безшумна стъпка на дебелите си подметки от червена гума, точно като за примъкване и подслушване. Освен това те винаги си въобразяват, че някоя безплатна чаша чай си е тяхна по право.
	— Ама че ден, госпожице! Бяхте ли на мача? — заразпитва той мятайки поглед от Гленда на Жулиета и обратно.
	— Пещите почиствахме — тросна му се Гленда.
	— Да, днеска изобщо не се е случвало — изкиска се Жулиета.
	Гленда мразеше някой да се киска.
	Отоми се огледа бавно и без да показва изненада и си отбеляза липсата на кал, захвърлените ръкавици, горни дрехи…
	— И тъкмо най-сетне го докарахме до чистота и спретнатост — изсъска Гленда. — Ще желаете ли чаша чай, Господин Отоми? И после ще ни разкажете всичко за мача.
	Казват, че тълпите били глупави, но всъщност те са само объркани, защото средностатистическият човек като свидетел е също толкова надежден колкото спасителен пояс от захарни целувки. От разказа на Отоми се изясни, че всъщност на никой не му беше ясно нищо, освен че някой си вкарал гол чак от половин улица разстояние, че даже и това не беше сигурно.
	— Да, ама чудна работа — продължи Отоми тъкмо когато Гледна метафорично си пое дъх. — Както си бях в Мелето, гледам, направо да се обзаложа, кой мислите: прекрасната ви помощничка, как си приказва с някакъв тип в мътняшки цветове…
	— Че какво, това да не е незаконно! — сопна се Гленда. — А и без друго тя си беше тук и чистеше пещи.
	Беше си доста непохватно, но тя мразеше хора като него, живеещи само за едното упражняване на власт втора ръка и кътащи си всяко късче влияние, до което можеха да се докопат. Той беше видял повече, отколкото казваше, това беше несъмнено и искаше тя да се попече на бавен огън. А с крайчеца на окото си тя видя, как той се вглежда в палтата им. Мокрите им палта.
	— А аз си мислех, че вие не ходите на ритни-топка, Господин Отоми?
	— Е, да, тъй си е. На шапкаджиите им се прииска да идат и да видят някой мач, а моя милост с Господин Нобс отидохме с тях да ги пазим да не би да ги дъхне някой обикновен човечец. Пусто да е, направо да не повярвате! Като настана едно цъ-цъкане и оплаквания и водене на бележки, все едно улицата им е бащиния. Кроят нещо, помнете ми думата.
	Гленда не одобряваше думата „шапкаджии“, макар че като описание си беше точно. От устата на Отоми обаче тя беше покана за мръсничка конспирацийка. Да, обаче вари ги, печи ги, магьосниците си бяха тузари, хора от значение, от онези хора, които разтърсват света, а заинтересуват ли се такива хора от делата на другите хора, на тези, които по определение не са от значение, то светът на малките хорица да се готви да бъде разтърсен, а те да се тресат от страх.
	— Ветинари нали не одобряваше ритни-топката, Господин Отоми? — спомена тя.
	— Ами че да, ами че разбира се, ами че те всичките са в тая игра. — Отоми се потупа по ноздрата.
	Което предизвика малък сгъстък изсъхнало вещество да се изстреля от носа му и да падне в чая му. Гленда за кратко проведе борба със съвестта си, дали да не му каже, но в крайна сметка спечели Гленда.
	— А пък аз си мислих, че ти ще знаеш това, както си пред очите на хората в Кукличките — пак я подхвана Отоми. — Спомням си майка ти. Светица беше тая жена, светица. Винаги ще протегне ръка на помощ на хората.
	_Да, а те не пропускаха да вземат_, каза си наум Гленда. Късмет изкара майка й, че като умря, още си имаше всичките пръсти.
	Отоми си допи чая, плесна с чашата по масата и въздъхна:
	— Е, не мога да се мотая тук цял ден, нали?
	— Да, не се и съмнявам, че си имате куп други места, на които ви предстои да се мотаете.
	Отоми се поспря до арката на входа и се обърна да се ухили към Жулиета:
	— Ама с онова момиче си бяхте като две капки вода, честен кръст. С мътняшко момче. Да се чуди и да се мае човек. Трябва да е било някой от онея тъпликатите. Е, хубаво тогава, ще си остане тайна значи, както казал оня дето намерил нещо, което ще си остане тайна. Тра-ла-ла-лала…
	И той застина като мъртъв, за да не се напори на ножа, който Гленда беше хванала не съвсем заплашително току до гърлото му. С удовлетворение тя има възможността да наблюдава как адамовата му ябълка заподскача нагоре-надолу като побъркано йо-йо.
	— Извинявайте — каза тя и смъкна острието надолу. — Тея дни ножът нещо ми е все в ръката. Нали трябва да кълцам свинското. Ама как само свинското месо прилича на човешкото, или поне така казват — тя преметна свободната си ръка през рамото му и продължи. — Струва ми се, че няма да е добре да се разпространяват разни глупави слухове, Господин Отоми. Нали знаете как хората могат да се напушат от такива неща. Колко мило от ваша страна, че се отбихте, и ако ви се случи да наминете и утре, ще гледам да ви намеря някой пай. А сега ни извинете. Че имаме много нещо за кълцане.
	Той се изнесе без да се помайва. Гленда с разтуптяно сърце обърна поглед към Жулиета, чиято уста беше станала на широко О.
	— Какво? Какво?
	— Ама помислих си, че ще земеш да го заколиш!
	— Просто се случи да имам нож в ръката. И ти също имаш нож в ръката. Всички имаме ножове в ръцете. Нали сме кухня.
	— Мислиш ли, че ще дрънка?
	— Той всъщност нищо не знае като хората.
	_Двадесет сантиметра_, мислеше си тя. _Толкова голяма баница може да направи, без да трябва да я носи във фурната. Колко баници ли ще станат от това говедо Отоми? С голямата месомелачка няма да е трудно. С гръдния кош и черепа обаче ще видиш зор. Най-добре, в крайна сметка, си се придържай към свинското_.
	Но мисълта си остана да гори някъде на задния план на ума й, осъдена никога да не премине в действие, но необичайно възбуждаща и чудно как освобождаваща.
	Какво ли са търсели магьосниците на мача? За какво са си водели бележки? Загадка.
	Междувременно те бяха в света на баниците. Жулиета се справяше доста добре с монотонни работи, стига само да внимава, а притежаваше и неуморност, каквато често имаха не особено умните хора. От време на време тя подсмърчаше, което не беше добре да се прави докато приготвяш пълнеж за баница. Вероятно си мислеше за Трев и го нагласяше към някоя от наличните в прекрасната й, но не чак препълнена главица бляскави мечти, продавани от „Ала-баламур“ и прочее боклуци, според които, за да станеш известна, не ти трябвало друго, освен да „бъдеш себе си“. Да-да! Гленда от друга страна винаги беше знаела какво иска. Тя беше работила часове наред, продължителни и зле платени, за да го постигне, и ей я на: нейна собствена кухня с власт, в една или друга степен… над баници! А преди само един миг ти си мечтаеше да направиш един човек на баници!
	Защо си постоянно толкова сърдита? Какво не е наред? Ей сега ще ти кажа, какво не е наред! Като почна да постигаш това, тогава още си нямала предвид точно това. А искаше да видиш Куирм от открита каляска, а мил младеж да пие шампанско от обувката ти, но така и не го осъществи това, защото онея от Куирм нали са такива едни, а и как да се довериш на вода, а и оная работа с шампанското как ще стане, а? Дали няма да протече? И какво ще стане, ако пак се обади оня проблем с пръста на крака ти…? Така че ти тъй и не се накани. Няма и да се наканиш.
	— Всъщност аз не съм казала, че Трев е лошо момче — каза на глас тя. — Вярно, не е никакъв джентълмен, без някой шамар няма да се научи на маниери и нещо гледа твърде леко на живота, но от него може и да стане нещо, стига само да се постарае.
	Жулиета като че ли не я слушаше, но знае ли човек.
	— Само ритни-топката разваля всичко. Нали сте на различни страни. Тая работа добре няма да свърши — завърши Гленда.
	— Ами д’речем, че зема да викам за мътняците?
	Преди само един ден това би било най-страшно богохулство, сега обаче просто представляваше грамаден проблем.
	— Като начало татко ти никога повече няма да ти проговори. И братята ти също.
	— Ми то те и сега не ми говорят много, освен да питат, кога ще стане манджата. Знаеш ли, днес за пръв път изобщо ми се случи да видя топката толкова отблизо. И знаеш ли к’во? Не си струваше. Ей, ама знаеш ли, утре в Гофна шъ има модно ревю. К’во ш’ка’еш да идем?
	— Това място за пръв път го чувам — Гленда изсумтя.
	— А, то е джуджешка модна къща.
	— А, така бива. Не мога да си представя хора да нарекат така каквото и да е. Първата печатна грешка и заминаваш.
	— Що па да не идем. Може па да е готино — Жулиета размаха един поомачкан брой „Ала-баламур“. — А новите микроризници ще са наистина добри и меки и хич не жулят, така пишат тея, а рогатите шлемове се завръщат, след като твърде дълго са били в Забвения? Това па къде ли е? А па утре ще има ма-ти-не…
	— Да, но ние не сме от оня вид жени, които ходят по разни модни сбирки, Жу.
	— Ти не си. Аз па що да не съм такава?
	— Добре де, защото… Ами, защото не знам, какво да си облека — Гленда беше близко до отчаянието.
	— Ето що трябва да одиш на модни сбирки — подсказа й самодоволно Жулиета.
	Гленда тъкмо да си отвори устата да й се скара, но се сети: в тая работа няма нито момчета нито ритни-топка. Значи е безопасно.
	— Добре тогава. Може пък и да е готино. Гледай сега, тази вечер поработихме женската. Така че сега ще те изпратя до вкъщи, ще свърша туй-онуй и се връщам пак тук. Че татко ти сигурно се е разтревожил.
	— А, той ще е на кръчма — възрази с пълно основание Жулиета.
	— Добре де, щеше да се е разтревожил, ако не беше — уреди въпроса Гленда.
	Искаше й се да остане някое време насаме и да си изпъне краката. Денят не само че беше дълъг, но и широк и дълбок. Трябваше й малко време да се уталожат нещата.
	— И ще вземем тролобус, какво ще кажеш?
	— Те са страшно скъпи!
	— Е, какво, нали веднъж се живее, както винаги съм казвала.
	— Не си спомням да си го казвала това досега.
	Няколко тролобуса чакаха до университета. Скъпи си бяха, за по пет пенса билета, но пък седалките в кошовете на раменете на трола бяха много по-удобни от дъсчените пейки в омнибуса. Естествено, беше си превземка, така че по пътя пердета потрепваха и устни се присвиваха. Имаше една такава странност в нравите на нейната улица: роден ли си там, на хората никак не им харесва, ако почнеш да не пасваш. Баба й на това му казваше „да се мислиш за много специална“. Сиреч да не направиш на себе си мизерията, каквато си правеха сами другите.
	Тя отвори вратата на Жулиета вместо нея, защото това момиче всеки път се замотваше с ключалката и изчака докато тя я затвори след себе си. Едва тогава отвори и собствената си врата, която беше не по-малко олющена и пребоядисвана от жулиетината. Едва успя да си свали палтото и някой вече затропа по похабеното дърво. Тя я отвори рязко и завари г-н Столоп, бащата на Жулиета, с вдигнат юмрук и облаче стара боя на прах надигнала се покрай него.
	— Чух, че си си дошла, Гленди, — каза той. — И с’а к’во е това?
	Другата му грамадна ръка се надигна и показа снежнобял пощенски плик. Такива в Сестричките не можеха да се видят често.
	— На това му се казва писмо — осведоми го Гленда.
	Той й го протегна умолително и тя забеляза голямата буква V посред ужасяващия държавен печат, гарантирано всяващ страх и униние сред онези, които още не са си платили данъците.
	— Негова Светлост ми е писал на мене — изрече бедата си г-н Столоп. — Що му трябваше да ми пише бе? Аз нищичко не съм направил!
	— Пробвал ли си да го отвориш? — подсказа Гленда. — Обикновено хората така разбират, какво има в писмата.
	Последва още един от онези умолителните погледи. В Сестричките четенето и писането се смятаха за лека домашна работа, която най-добре да я оставиш на жените. Истинската работа беше тази, която изискваше широки рамене, яки ръце и мазолести длани. Тук г-н Столоп абсолютно покриваше всички изисквания. Беше капитан на Кукляците и в един мач беше отхапал ушите на трима души. Тя въздъхна и пое писмото от ръката му, която, както забеляза тя, се беше леко поразтреперила, и го отвори с нокът.
	— Ето какво пише: „Господин Столоп“ — зачете тя и мъжагата се присви — „Извънредно бих се радвал на вашата компания на вечерята, която предложих да се състои в Невиждания Университет в осем часа вечерта, за да обсъдим бъдещето на славната игра Ритни-топката. За мен ще е удоволствие да ви приветствам в качеството ви на капитан на отбора на Кукличките.“
	— Защо се е заял с мене? — поиска да знае Столоп.
	— Той казва — изтъкна Гленда — че е, защото си капитанът.
	— Да де, ама защо мен?
	— Може да е поканил капитаните на всички отбори — предположи Гленда. — Що не пратиш някое момче под бяло шалче да обиколи другите?
	— Ъхъ, ами пък ако съм само аз? — реши да достигне до самото дъно на ужаса Столоп.
	На Гленда и хрумна нещо по-добро:
	— Ами тогава значи, Господин Столоп, ще излезе, че капитанът на Кукличките е единственият достатъчно значим, че да обсъжда бъдещето на ритни-топката с не кого да е, а самия държавен глава.
	Столоп не се изпъчи, защото той постоянно си беше изпъчен, но с някакво раздвижване на мускули успя да постигне ефект на изпъчване на квадрат.
	— Ей, тука няма грешка! — изрева той.
	Гленда въздъхна наум. Той си беше як, но мускулите му почваха да се превръщат в сланина. Тя знаеше, че коленете го болят. Знаеше още, че в последно време нещо се задъхваше твърде бързо и изправен срещу нещо, което не можеше да сплаши, шамароса или срита, г-н Столоп губеше ума и дума. От двете му страни дланите му се свиваха и разгръщаха, като че ли се опитваха да се справят с мисленето вместо самия него.
	— И с’а к’во е това?
	— Откъде да знам, Господин Столоп.
	Той пренесе теглото си от крак на крак.
	— Ъ-ъ, да не би да е заради онова мътняшкото хлапе, дето си докара сакатлък днес, как мислиш?
	_Може да е бил всеки_, помисли си Гленда, докато я обземаше студен ужас. _Не е като да не стават такива неща всяка седмица. Никой не е казал, че е станало с някой от тях. Разбира се, че няма да са те, знам си, макар че всъщност не знам, няма как да знам, но ако си го повтарям достатъчно дълго, може пък да стане така, че това изобщо да не се е било случвало_.
	_Докарал си бил сакатлък_, мислеше си Гленда посред рева на паниката. _Което най-вероятно ще да значи, че е бил застанал на грешното място с грешното шалче, което си е равносилно на самопричинено нараняване. Докарал си да го убият_.
	— Мойте момчета като си дойдоха, казват, че туй станало навън на улиците. Те само дочули. Оня си го докарал да го претрепят, това чули.
	— Нищо ли не са видели?
	— Точно така, нищичко не са видели.
	— Но са се съдрали от слушане, а?
	Тази забележка мина покрай ушите на Столоп без изобщо да си дава труда да се качва горе.
	— Та значи момчето било мътняк?
	— Да — отговори той. — Те чули, че той бил умрял, но нали ги знаеш тея мътняшки копелета как лъжат.
	— Къде са сега твойте момчета?
	За момент очите на стареца припламнаха:
	— Ще си ми седят те вкъщи, че ще ги попилея. Случи ли се такова нещо, навън ще се разкарват някои много гнусни шайки.
	— Е, значи с една по-малко — изкоментира Гленда.
	Лицето на Столоп се оцвети в багрите на окаяността и тревогите:
	— Ама те мойте не са лоши момчета. По сърце са добри. Само дето хората приказват за тях.
	_Да бе_, каза си тя наум, _долу в Дома на Стражата, и говорят неща от рода на „Те бяха! Ето ги тея големите! И след сто години ще ги позная!“_
	Тя го остави да си стои и да си поклаща глава и хукна обратно по улицата. Тролът не можеше да очаква някой да му се качи точно тук, а нямаше смисъл да виси и да го нашарят с драсканици. Но може пък да успее да го настигне докато се връща към центъра. След малко обаче тя усети, че някой я следва. Че я преследва в сумрака. Ех, ако само се беше сетила да си вземе ножа. Тя се прикри в една по-дълбока сянка и, когато маниакът с ножа се изравни с нея, изскочи и изкрещя:
	— Престани да ме следиш!
	Жулиета леко изпищя.
	— Гепили са Трев, — изхлипа тя, когато Гленда я прегърна. — Знаех си, че ще го гепят!
	— Не ставай глупава — зауспокоява я Гленда. — Боеве нали стават всеки път след голям мач. Няма защо да прекаляваш с тревогите.
	— Ами ти тогава що търчиш? — парира остро Жулиета.
	А за това нямаше отговор.

	* * *

	Блюстителят го пусна да мине през входа за персонала с кратко кимане и изръмжаване и той се отправи направо към свещоливницата. Един-двама от момчетата оклепваха свещи по техния си търпелив и много бавен начин, но нямаше нито следа от Лут, докато Трев не се реши да рискува душевното си здраве и дихателните си пътища и да провери в общото спално помещение, където откри Лут заспал на постелката си и хванал се за стомаха си. За изключително надутия си стомах. Като се има предвид обичайната кльощава фигура на Лут, така той донякъде приличаше на змия глътнала извънредно голяма коза. И тогава той си спомни чудатото лице на Игора и загрижения му глас. Огледа земята около постелката и видя малко парченце коричка от пай и малко трохи. На мирис беше като много добър пай. Като стана дума, той се сещаше само за едно лице способно да направи чак толкова съблазнителен пай. Каквото и да беше изпълнило Трев, цялата онази невидима светлина, от която той замалко не затанцува по пътя си от Стражата до тук, изтече между пръстите на краката му.
	Той се втурна по каменните коридори към Нощната Кухня. Всякакъв оптимизъм, все още останал у него, се изпари надежда по надежда поради дирята от трохи от пай, но светлината пак изгря, когато той зърна Жулиета и, ами как иначе, Гленда, застанали, посред каквото беше останало от Нощната Кухня, която сега беше в пълен безпорядък от изтарашени шкафове и парченца от баници и пайове.
	— А, Господин Тревър Младонадеждов, — каза Гленда и скръсти ръце. — Само едно нещо ще те питам: Пайовете кой изкльопа*27?
	[*27 _Пайовете кой изкльопа?_: Или в оригинала „Who ate all the pies?“ — това е традиционен за английските футболни запалянковци израз на недоволство от занемарената физическа форма на някой играч. — Б.пр.]
	Светлината придойде докато не препълни Трев с някакво сребърно сияние. От три нощи не беше спал в истинско легло, а и току-що изминалият ден далеч не беше нормален. Така че той се усмихна широко, без да гледа към нещо определено и малко преди да падне на земята, го хванаха ръцете на Жулиета.

	* * *

	Трев се освести след около половин час, когато Гленда му донесе чаша чай.
	— Рекох си, че е най-добре да те оставя да поспиш — каза тя. — Жулиета каза, че изглеждаш ужасно, значи най-сетне трябва да е започнал да й идва умът.
	— Той си беше умрял — възкликна Трев. — Умрял като кютук, а после ей го на, пак оживя. К’во става тук?
	Той се поизправи на лакът и установи, че са го сложили на една от мърлявите постелки в свещоливницата. Лут беше легнал на постелката до него.
	— Значи така — започна Гленда. — Ако можеш да я караш поне замалко, без да лъжеш, кажи ми — тя седна и за малко се загледа в спящия Лут, докато Трев се мъчеше да осмисли снощните събития. — Я пак кажи, с какво беше оня сандвич? Тоя, дето му беше дал Игорът?
	— Риба тон, спагети и мармалад. Със захар на пудра — прозя се Трев.
	— Ама сигурен ли си?
	— Такива неща не се забравят.
	— Но какъв мармалад? — настоя Гленда.
	— Що питаш?
	— Мисля си, че може да стане с дюлев. Или пък с чили. С тая захар на пудра обаче не знам какво да правя. Просто няма смисъл.
	— К’во ти става бе? Та той е Игор. Няма що да има смисъл!
	— Но те е предупредил за Лут, нали?
	— Да, но някак си не мисля, че е имал предвид „заключи си пайовете“, как мислиш? Ще си имаш ли неприятности заради пайовете?
	— Не. Имам още доста съзряващи в ледницата. Най са добри като съзреят. Абе изобщо с пайовете трябва да мислиш занапред.
	Тя пак погледна към Лут и продължи:
	— Ама наистина ли ми казваш, че след като момчетата на Столоп са го разпердушинили отвсякъде, той е взел и си е тръгнал от „Лейди Сибил“?
	— Беше си умрял като кютук. Даже и бай ти Херингов го схвана това.
	Този път и двамата изгледаха Лут.
	— Сега обаче е жив — от устата на Гленда това прозвуча като обвинение.
	— Виж с’а — започна Трев, — всичко, което знам за тея, дето идват от Юбервалд, е че някои от тях са вампири, а други са върколаци. Е, с’а, вампирите май не налитат на пайове. А миналата седмица беше пълнолуние и не съм видял той да се държи смахнато, добре де, по-смахнато от нормално.
	Гленда понижи глас:
	— Може пък да е зомби… А не, те също не са точно луди по пайове — тя все така си беше загледана в Лут и друга част от нея сподели. — Сряда вечерта ще има банкет. Лорд Ветинари замисля нещо с магьосниците. Нещо за ритни-топката, сигурна съм.
	— Е, и?
	— Крои нещо, какво друго. Нещо гадно. Магьосниците били днес на мача и си водели бележки! Само не ми казвай, че тук нямало нищо страшно. Искат да забранят ритни-топката, ето какво става!
	— Хубаво!
	— Тревър Младонадеждов, как може да кажеш такова нещо! Баща ти…
	— … си умря, щото беше тъп — завърши рязко Трев. — И не ми разправяй, че точно така щяло да му се иска да си замине. Никой не иска да си замине така.
	— Ама той си обичаше ритни-топката!
	— И к’во? К’во значи това, а? И Столоповци си обичат ритни-топката. И Анди Изцепков е луд по ритни-топката! Ама к’во значи това? Като не броим днес, колко пъти си виждала топката на мач? Изобщо не си, а на бас.
	— Добре де, но работата не е в ритни-топката.
	— Значи ми казваш, че работата в ритни-топката не била в ритни-топката?
	На Гленда й се прииска да беше имала прилично образование, или, в краен случай, поне някакво истинско образование. Но точно сега нямаше да тръгва да отстъпва.
	— Става дума за споделянето — заобяснява тя. — Нали, да си част от всичките хора. Да викаш с всички. Абе изобщо всичкото.
	— Имам чувството, Госпожице Гленда, — обади се от постелката си Лут, — че съчинението, което визирате, е „Der Selbst uberschritten durch das Ganze“*28 на Битакенчук.
	[*28 „_Der Selbst uberschritten durch das Ganze“_. На немски това значи „Себе-си-то преодоляно от Цялото“. — Б.пр.]
	Те пак погледнаха Лут, този път със зяпнали уста. Той беше отворил очи и като че се беше вторачил в тавана.
	— Става дума за копнежа на самотната душа да достигне до споделената душа на целокупното човечество, че и отвъд нея. Въпреки че преводът на У. Е. Г. Гуднайт „В Търсене На Цялото“ е осакатен, макар все още да е разбираем въпреки погрешния превод на „bewustseinsschwelle“*29 като „прическа“.
	[*29 _Bewustseinsschwelle_. На немски: „порив на съзнанието“. — Б.пр.]
	Трев и Гленда се спогледаха. Трев сви рамене. И сега откъде да се започне. Гленда се прокашля:
	— Господин Лут, вие жив ли сте или мъртъв или нещо друго?
	— Жив съм, благодаря ви много, че попитахте.
	— Ама аз нали видях как те убиха! — викна Трев. — И бягам аз после чак до „Лейди Сибил“!
	— О, — рече Лут. — Извинявайте, не си го спомням. Изглежда диагнозата е била погрешна. Прав ли съм?
	Те се спогледаха. По-тежката част от което пое Трев. Гленда като се ядосаше, с погледа й сигурно можеше да се ецва стъкло. Лут обаче си имаше право. Трудно е да спориш с някой, който настоява, че не е умрял.
	— Ммм, и после ти се върна тук и изяде девет пая — каза Гленда.
	— Като гледам добре са ти се отразили — насилено рече да го ободри Трев.
	— Да, но не виждам, къде са ти се побрали — завърши Гленда. — Както си бяха тежки блюда всичките до един.
	— Сигурно ще сте ми сърдита — изплаши се Лут.
	— А споко с’а — намеси се Трев. — Глей с’а, много се бях разтревожил, няма как, честна дума. Ама не се ядосах, чаткаш ли? Та ние сме ти приятели.
	— Трябва да съм любезен. Трябва да съм услужлив! — отрониха като някаква мантра устните на Лут.
	Гленда го хвана за ръката:
	— Виж, не ми пука за пайовете, ама наистина. Харесва ми да виждам мъж с отличен апетит. Но все пак трябва да ни кажеш, какво не е наред. Да не си направил нещо, което не е бивало да правиш?
	— Трябва да се старая да придобия стойност — произнесе Лут, внимателно измъквайки се от ръцете й, без да я поглежда в очите. — Трябва да съм любезен. Не бива да лъжа. Трябва да постигна нещо стойностно. Благодаря ви, че сте толкова мили.
	Той стана, прекоси свещоливницата, взе един кош свещи, върна се, нави си оклепвачната машина и седна да работи, без да обръща внимание на тяхното присъствие.
	— Имаш ли представа, какво става в главата му? — прошепна Гленда.
	— Като е бил малък, седем години наред е бил прикован за някаква наковалня — сподели й Трев.
	— Какво? Но това е ужасно! Някой трябва да е бил много жесток, че да стори така!
	— Или пък отчаяно да е искал да е сигурен, че той няма да се измъкне.
	— Не всичко е, каквото изглежда, Господин Трев, — проговори Лут, без да откъсва поглед от трескавата си дейност. — А акустичните качества на тези подземия са изключително добри. Баща ви ви обичаше, нали?
	— К’во? — лицето на Трев почервеня.
	— Обичал ви е, водел ви е на мачове, делели сте си по някоя баница, учил ви е да викате за Мътняците, нали? Вземал ли ви е на рамене, така че да виждате по-добре играта?
	— Спри да ги дрънкаш тея за баща ми!
	Гленда хвана Трев за ръката:
	— Спокойно, Трев, нищо му няма на въпроса му, не е някой гаден въпрос, ама наистина!
	— Вие обаче го мразите, защото той е станал смъртен човек и е издъхнал на паважа — завърши Лут и взе поредната още не оклепана свещ.
	— Ей това вече беше гадно — забеляза Гленда.
	Лут не й обърна внимание:
	— Той ви е разочаровал, Господин Трев. Престанал е да бъде бог за малкото момченце. Излязло е, че е бил просто човек. Той обаче не е бил просто човек. Всеки, поне веднъж ходил на мач в града, е чувал за Дейв Младонадеждов. Ако той е бил глупак, значи всеки, който се е решавал да изкачи планина или да преплува бърза река, ще е бил глупак. Ако той е бил глупак, значи е бил глупак и първият човек опитал да опитоми огъня. Ако той е бил глупак, значи е бил глупак също и първият човек опитал стрида, макар че съм длъжен да отбележа, че предвид разделението на труда в първобитните ловно-събирачески култури, по-скоро трябваше да кажа не глупак, а глупачка. Сигурно човек трябва да е глупак дори за да стане сутрин от сън. Обаче след смъртта си някои глупаци засияват като звезди, а вашият баща е бил точно такъв. След смъртта им хората забравят за глупостта им, но си спомнят блясъка. Вие не сте могли да сторите нищо. Не сте могли да го спрете. Ако го бяхте спрели, той нямаше да бъде Дейв Младонадеждов, име равнозначно на ритни-топка за хиляди хора. — Лут грижливо остави в коша красиво оклепана свещ и продължи. — Помислете си за това, Господин Трев. Недейте да сте разумен. Разумността е просто по-излъскан вариант на тъпотата. По-добре опитайте с интелект. С него със сигурност ще отидете надалече.
	— Това са само приказки! — озъби се разпалено Трев, но Гленда забеляза влажните дири по бузите му.
	— Моля ви, обмислете ги, Господин Трев — настоя Лут и добави: — Ето, пълна кошница. Това е нещо струващо си.
	И откъде го вади това спокойствие? До преди малко гледаш го напълно гипсиран, направо поболял се от притеснение. Повтаря едни и същи думи, като че зубри някакъв урок. И в следващия момент е съвсем различен: напълно сдържан и съсредоточен.
	Гленда запремества поглед от Трев към Лут и обратно. Ченето на Трев беше паднало. Тя го разбираше. Това, което Лут беше казал с толкова делничен тон, беше прозвучало не като мнение, а като самата истина, почерпена от някакъв дълбок кладенец.
	Накрая Трев наруши тишината заговаряйки като хипнотизиран с един такъв дрезгав глас:
	— Той ми даде фланелката си като бях на пет години. Като палатка беше. Тоест, толкова омазнена, че нищо не можеше да я намокри…
	Той млъкна. След малко Гленда го смуши по лакътя и съобщи:
	— Вкочанил се е. Като дърво.
	— А, кататония — изкоментира Лут. — Емоциите са му дошли в повече. Трябва да го сложим да си полегне.
	— Тея вехти дюшеци са пълен боклук! — заяви Гленда търсейки с поглед някаква по-добра алтернатива от студените каменни плочи.
	— Сещам се какво му трябва! — възкликна Лут, внезапно избухна в действие и се изгуби надолу по един проход.
	Така че Гленда остана сама с вкочанения Трев в ръцете си, когато откъм кухнята дойде Жулиета. Като ги видя, тя застина на място и избухна в сълзи.
	— Умрял е, нали?
	— Ъ-ъ, не… — започна Гленда.
	— Приказвах с едни пичове от пекарнята, като идваха на бачкане, та те ми казаха, че по целия град ставали въргали, а някой си бил докарал да го утрепят!
	— Трев е само малко в шок, нищо повече. Господин Лут отиде да намери нещо да го сложим да полегне.
	— О, — Жулиета прозвуча леко разочаровано, предположително защото „малко в шок“ не звучеше достатъчно драматично, но тя се окопити точно когато силен, тракащ и уникално дървен звук от другата страна предвъзвести завръщането на Лут помъкнал голямо разгъваемо кресло, което беше оставено да си трепти точно пред тях.
	— Малко нагоре има голяма стая, препълнена със стари мебели — каза той потупвайки избелялото кадифе. — Малко е прашен, но мисля, че всички мишки са изпадали по пътя насам. Собствено си е истинска находка. Доколкото разбирам, това е шезлонг от работилницата на бележития майстор Гърнинг Ъпспайър. Мисля, че вероятно впоследствие бих могъл да го реставрирам. А сега да го сложим внимателно да легне.
	— Какво му е станало? — попита Жулиета.
	— О, истината понякога е малко стряскаща — отговори Лут. — Но той ще се оправи и ще му стане по-добре.
	— Самата аз много бих искала да узная истината, Господин Лут, моля — каза Гленда скръствайки ръце и мъчейки се да изглежда строго, докато някакво гласче в главата и ликуваше: „Шезлонг! Шезлонг значи! После, като се разкарат всички, що не пробваш да се излегнеш изкусително!“
	— Това е нещо като лечение с думи — заподбира думи Лут. — Понякога хората се самоподлъгват да вярват в някои неща, които не са верни. Понякога това може да бъде много опасно за индивида. Те гледат на света по погрешен начин. Няма да си разрешат да видят това, което вярват, че не било вярно. Но нерядко част от мозъка им си знае истината, а точните думи могат да изкарат тази част на повърхността.
	Той ги погледна нервно.
	— Ей че хубаво — възхити се Жулиета.
	— На мен пък ми прилича на някакви алабализми — не се поддаде толкова лесно Гленда. — Че хората нали си знаят техните си умове!
	Тя отново си скръсти ръцете, а Лут се загледа в тях.
	— Е, какво? — тросна се тя. — Лакти досега не си ли виждал?
	— Не и с толкова прелестни трапчинки, Госпожице Гленда, нито на толкова стегнато свити ръце.
	До този момент Гленда изобщо не беше осъзнавала, че Жулиета може да се смее толкова мръснишки, за което, както се надяваше отчаяно Гленда, тя нямаше никакво основание:
	— Гленда си има убужател! Гленда си има убужател!
	— Казва се „обожател“ — поправи я Гленда и изтласка на заден план спомена, колко години й бяха трябвали на самата нея докато установи това. — А аз просто се опитвам да помогна. Ние му помагаме, нали Господин Лут?
	— Ей, не е ли сладур като е легнал така? — мина на нова тема Жулиета. — Колко е розовичък — тя неумело погали Трев по мазната му коса. — Ама досущ като мъничко момченце!
	— Да, в тая работа винаги го е бивало — изкоментира Гленда. — Защо не идеш да донесеш чаша чай за малкото момченце? И бисквити. Но не от шоколадовите. Това ще й отнеме доста време — поясни тя, след като момичето се изнесе. — Лесно се разсейва. Умът й блуждае и се забавлява, където му скимне.
	— Трев ми каза, че независимо от вашата по-зряла външност, вие с нея сте на една и съща възраст — каза Лут.
	— Ама ти наистина не си разговарял често с дами, нали Господин Лут?
	— Майчице, пак ли допуснах _faux pas_? — пак се изпопритесни Лут, до такава степен, че на нея й стана жал.
	— Това „фо па“ да не би да е онова, което се пишеше, все едно трябва да се прочете „фукс пас“?
	— Ъ-ъ, да.
	Гленда отбеляза с удовлетворено кимване разрешаването на още една литературна загадка.
	— По-добре да не използваш думата „зряла“ освен ако не говориш за вино или сирене. Не е подходящо, когато говориш за дами.
	Тя го погледна, чудейки се как да премине към следващия си въпрос. Накрая реши да прибегне към прямотата. И без това не й се удаваше друго.
	— Трев е сигурен, че някак си си умрял и после пак си оживял.
	— Доколкото разбирам, така е.
	— Малцина го правят това.
	— Преобладаващото мнозинство действително не го прави, струва ми се.
	— А ти как успя?
	— Не знам.
	— Тоя ден беше тежък, признавам, но все пак, дали не усещаш жажда за кръв или мозъци, а?
	— Не. Никаква. Само за пайове. Обичам пайове. Много ме е срам заради пайовете. Друг път няма да се случи, Госпожице Гленда. Опасявам се, че тялото ми е действало самостоятелно. Нуждаело се е от незабавно хранене.
	— Трев казва, че си бил прикован за наковалня?
	— Да. Това беше, защото тогава нищо не струвах. После ме заведоха при Милейди и тя ми каза: „Ти нищо не струваш, но не е вярно, че не ставаш за нищо, а аз ще ти дам да станеш такъв, че да струваш.“
	— Но нямаш ли си родители?
	— Не знам. Много неща не знам. Има една врата.
	— Какво?
	— Врата в главата ми. Някои неща са зад тази врата и аз тях не ги знам. Но това не е проблем, както казва Милейди.
	Гленда почувства, че ей сега ще се предаде. Вярно, че Лут отговаряше на въпроси, но в края на краищата това само я изправяше пред още въпроси. Но тя не се отказваше. Все едно ръчкаше консервена кутия, която все не иска да се отвори.
	— Милейди е истинска лейди, нали? Със замък, слуги и прочее?
	— О, да. Включително и прочее. С нея сме приятели. И тя е зряла, както са зрели сирената и вината, защото е живяла дълго време, без да е остаряла.
	— Но тя те е изпратила тук, нали? Тя ли те научи на… каквото там употреби върху Трев?
	Точно до Гленда Трев се размърда.
	— Не — отговори Лут. — Аз сам изчетох съчиненията на капацитетите по въпроса в библиотеката. Тя обаче ми каза, че и хората са нещо като живи книги и че ще трябва да се науча да ги разчитам.
	— Е, Трев го разчете доста добре. Но чуй сега, какво ще ти кажа: опиташ ли го това нещо с мене и друг път пай няма да видиш!
	— Да, Госпожице Гленда. Извинявайте Госпожице Гленда.
	Тя въздъхна. Какво ми има, че в момента, в който провесват нос, веднага почвам да ги съжалявам! Тя вдигна поглед. Той я наблюдаваше внимателно.
	— Престани веднага!
	— Извинявайте, Госпожице Гленда.
	— Но поне най-сетне си видял ритни-топката. Е, хареса ли ти?
	Лицето на Лут грейна:
	— Да. Беше чудесно. Шумът, тълпите, скандиранията, ах тези скандирания! Става като втора кръв! А унисонът! Това, че не съм сам! Да съм не просто някой си, а някой заедно с всички, един ум и една обща цел с тях!… Прощавайте — той беше видял лицето й.
	— Тогава значи ти е харесало, и то доста — заключи Гленда.
	Пламенността на Лутовото въодушевление беше като да отвориш вратата на голяма пещ. Цяло щастие, че косата й не се опърли.
	— О, да! Емпатията беше великолепна!
	— Нея не съм я опитвала — пробва се наслуки Гленда, — но шкембе чорбата им обикновено си я бива.
	Потракването на глина в глина и подрънкването на лъжичка възвестиха завръщането на Жулиета или по-точно на чая, който тя държеше пред себе си все едно беше свещен граал, така че самата тя се носеше след него като опашката на комета. Гленда остана впечатлена. Чаят си беше в чашата, а не в чинийката, освен това беше с приемливия кафяв цвят, който обикновено е характерен за чая и който обикновено беше единствената чаеподобна характеристика постигана от Жулиета.
	Трев седна и Гленда се зачуди, колко ли време ги е слушал. Е, добре, той може и да стане, като за краен случай и поне от време на време се миеше и притежаваше четка за зъби, но Жулиета беше нещо специално, нали така? Това, което подобаваше за нея, беше принц. Технически погледнато това означаваше лорд Ветинари, само че той беше твърде възрастен. Освен това никой не знаеше от коя страна на леглото става, а и изобщо дали някога изобщо си ляга. Но някой ден принцът щеше да се появи, дори да се наложеше Гленда да го довлече на верига.
	Тя обърна глава. Лут отново се беше втренчил съсредоточено в нея. Добре, ама нейната книга беше добре заключена. Никой нямаше да тършува из страниците й. А утре тя ще разбере, какво замислят магьосниците. Виж, това щеше да е лесно. Тя щеше да бъде невидима.

	* * *

	Безмълвната нощ Лут прекара на тайното си местенце, което беше една друга стая, съвсем наблизо до свещоливницата. Свещите горяха, а той седеше пред реставрираната маса загледан в лист хартия и разсеяно си бъркаше в ухото с края на молива си.
	Теоретично погледнато той беше експерт по любовната поезия през вековете и я беше обсъждал надълго и нашироко с Госпожица Церикаишова, библиотекарката на замъка. Беше се опитал също да я обсъди и с Милейди, но тя само се изсмя и каза, че тя била твърде фриволна, макар и доста полезна като инструмент за обучение по използването на езиковото богатство, мерената реч, звукосъчетанията и чувствата в качеството им на средство за постигане на крайната цел, а именно да бъде докарана дадена девойка до състояние да остане съвсем без дрехи. Това последното Лут не беше успял напълно да проумее. На него му звучеше като някакъв фокуснически номер.
	Той потупа с молива по страницата. Библиотеката на замъка беше пълна с поезия и той я беше изчел жадно, също както четеше всички книги, без да знае защо е била писана и какво точно се е очаквало да постигне. Но в повечето случаи стихотворенията писани от мъже за жени следваха приблизително една и съща структура. Сега обаче, въпреки богатия избор от най-изкусна поезия, на него не му достигаха думи.
	След малко обаче той си кимна удовлетворено. О, да. Прочутата поема на Робърт Скандал „Ехей! До неговата глуха възлюбена“*30. Тя определено имаше подходящата композиция и стъпка. И разбира се ще трябва да има някаква муза. О, да, не може поезия без муза. Това може и да създаде известно затруднение. Жулиета, макар и доста привлекателна, в неговите представи се отличаваше с някаква мила безплътност. Хъммм. А, да, разбира се…
	[*30 Отпратка към стихотворението на Андрю Марвел „До неговата свенлива възлюбена“. — Б.пр.]
	Лут извади молива от ухото си, позамисли се и написа:
P>
	Не за Любов ще пея аз, че тя е сляпа,
	А ще възпея Музата на Добротата…
P$
	Огънят в свещоливницата дотляваше, умът на Лут обаче изведнъж пламна.

	* * *

	Някъде към полунощ Гленда реши, че е достатъчно безопасно да остави момчетата да се забъркват, в каквото там се забъркват момчетата, когато наоколо няма жени да ги наглеждат, и се погрижи тя и Жулиета да хванат късния презградски омнибус. Което значеше, че тя можа фактически да спи в собственото си легло.
	Тя се огледа в осветената от свещ тясна спалничка и срещна погледа (което изобщо не беше лесно) на Треперко, триокото трансцендентално плюшено мече. Добре би било точно сега да получи малко обяснения от страна на Космоса, обаче вселената никога нищо не обясняваше, а само ти струпваше нови въпроси.
	Тя посегна скришом надолу, нищо че можеше да я види — само едно триоко плюшено мече, и взе от неуспешно прикритите под леглото запаси най-последната Ирадне Комб-Бътуърти. След десетина минути четене, за което време доста напредна в книгата (доколкото г-ца Комб-Бътуърти се предлагаше в томчета по-тънки дори и от нейните героини), тя изпита дежавю. И то дежавю на квадрат, защото имаше чувството, че и преди е изпитвала това дежавю.
	— Ама че те всичките са си досущ едни и същи, нали? — обърна се тя към триокото мече. — Знаеш си, че ще е за Слугинята Мери, или за още някоя като нея, че ще има двама мъже и че накрая тя избере добрия, че ще има всевъзможни недоразумения, че те няма да извършат нищо повече от някоя целувка и че е абсолютно гарантирано, че междувременно няма да се случи, примерно, вълнуваща гражданска война, нито нашествие на тролове, нито дори сцена включваща каквото и да е готвене. Най-многото, което може да очакваш, е някоя гръмотевична буря.
	Наистина нямаше нищо общо с реалния живот, който макар и недостатъчно наситен откъм граждански войни и тролски нашествия поне имаше приличието да е пълен с готвене.
	Книгата се изплъзна от пръстите й и тридесет секунди по-късно тя вече беше здраво заспала.
	За нейна изненада нито един съсед не изпита нужда да я буди за нещо през нощта, така че тя се събуди, облече се и закуси в един почти непознат за нея свят. Като отвори вратата да занесе закуската на вдовицата Крауди, завари на прага Жулиета. Момичето отстъпи една крачка назад.
	— Ама излизаш ли, Глендинка? Рано е бе!
	— Е, ти нали си станала — отвърна Гленда. — И, какво удоволствие за очите ми, взела си вестник.
	— Не е ли вълнуващо? — възкликна Жулиета и пъхна вестника в ръцете й.
	Гленда хвърли бегъл поглед на картинката на първата страница, хвърли втори, изобщо не бегъл, след което сграбчи Жулиета и я завлече в стаята си.
	— Онуйките им се виждат — изказа наблюдение Жулиета с тон твърде делничен, за да се хареса на Гленда.
	— Ти изобщо не трябваше да знаеш, как изглеждат тея неща! — сащиса се Гленда и плесна вестника на кухненската си маса.
	— К’во? Аз братя нямам ли си, а? Сичките не се ли къпят на коритото пред камината, а? А не е като да са нещо специално. А па и си е културно, загряваш ли? Помниш ли, като ме заведе на онуй място с многото хора с многото нуди? Ти вися там с часове.
	— Онова беше Кралският Музей на Изкуствата — възрази Гленда, благодарейки на звездите си, че не бяха някъде навън. — То е различно!
	Тя се опита да прочете статията, но това беше много трудно с тази картинка до нея, точно където очите постоянно се връщаха ли връщаха.
	Гленда беше доволна от работата си. Нямаше си кариера. Кариерите бяха за хора, които не можеха да се задържат на една работа. Тя беше много добра в това, което правеше, а го правеше непрекъснато, без да обръща внимание на света. Сега обаче очите и се бяха отворили. Даже облещили. Дотам, че беше дошло време да примигне.
	Под заглавието „Нова светлина пролята върху древна игра“ беше поместена рисунка на древна ваза, по-точно, ако й се отдаде дължимата помпозност, амфора в оранжево и черно. На нея бяха изобразени няколко извънредно високи и жилави мъже. Мъжествеността им беше извън всякакво съмнение, макар че може би надхвърляше всякаква вероятност. Те очевидно се бореха за притежаването на една топка. Един от тях лежеше на земята и явно изпитваше болка. Преводът на надписа на амфората гласеше „ЕДИНОБОРСТВО“*31.
	[*31 В Древна Гърция и Древния Рим е имало игра с топка наричана на гръцки фенинда, а на латински харпастум, която според описанията много е наподобявала ръгбито. Според легендите именно тя била родоначалникът на средновековните европейски футболоподобни игри, а чрез тях и на съвременния футбол. — Б.пр.]
	Съгласно приложената статия, някой в Кралския Музей на Изкуствата намерил амфората в някакво старо хранилище и тя съдържала свитъци, които, както пишеше, били излагали оригиналните правила на ритни-топката, установени още в началните години на века на Лятната Гъгрица, отпреди хиляда години, когато играта била играна в чест на богинята Педестриана*32…
	[*32 _Педестриана_: Името идва от латински и значи „пешеходец“ от „pedes“ („крака“). За отбелязване е, че една от теориите за произхода на името „футбол“ е, че първоначално това е значело „[игра на] топка пеша“, сиреч играта на топка на простолюдието, за разлика от аристократите, които са я играели на коне. Наличието на тази богиня сигурно има нещо общо и с женската фигура (гръцката богиня на победата Нике) от първоначалната Световна купа по футбол. — Б.пр.]
	Гленда прехвърли набързо останалото, защото имаше доста останало. Съвременна рисунка на гореспоменатата богиня красеше страница трета. Тя, естествено, беше прекрасна. Богините рядко някой ги рисуваше грозни. Което вероятно имаше нещо общо с тяхната способност за незабавно божествено възмездие. Педестриана сигурно в подобен случай би удряла в краката.
	Гленда остави вестника кипнала от гняв, а като готвачка тя умееше да кипва. Та това не беше никаква ритни-топка… само дето Гилдията на историците твърдеше, че е и можеше да докаже това не само с древни ръкописи, а и с амфора, а Гленда можеше да схване, че спорът с една амфора си беше обречен.
	Но все пак, чак толкова добропорядъчна ритни-топка? Освен само… ами защо? Негова Светлост не обичаше ритни-топката, но ей ти на статия твърдяща, че играта била страшно древна и си имала собствена богиня, а ако имаше две неща, които градът обожаваше, това бяха традициите и богините, особено пък ако богините се случеше да са малко оскъдно драпирани от кръста нагоре. Нима Негова Светлост позволяваше да пишат всякакви неща във вестника? Какво ли се мътеше?
	— Имам си работа за вършене — каза троснато тя. — Похвално е, че си купила приличен вестник, но не ти трябва да четеш тоя род неща.
	— Ами че аз не го четох това. Кой го интересува? Зех го заради рекламата. Скив.
	Гленда никога досега не беше обръщала внимание на рекламите, защото тях ги пускаха хора, които гледаха да ти измъкнат парите. Но като стана дума, ето я. Мадам Фашкие от Шибън била представяла… микроризница.
	— Ти каза, че може да идем — натърти Жулиета.
	— Да де, ама това беше преди…
	— Ти каза, че може да идем.
	— Да. Обаче, такова, досега някой от Кукличките ходил ли е изобщо на модно ревю? Не е като за нашта черга тази работа, нали?
	— Във вестника това го няма. Пише вход свободен. Ти каза, че може да идем!
	_Два часа_, мислеше си Гленда. _Да речем, че успея да…_
	— Е, хубаво. Среща на работа в един и половина, чуваш ли ме? Нито минута по-късно! Имам да свърша туй-онуй.
	_Академичният съвет заседава всеки ден от единайсет и половина_, каза си тя наум. _Само да можех да съм там невидима_. Тя се ухили…

	* * *

	Трев беше седнал на паянтовия стар стол, който му служеше за кабинет в свещоливницата. Работата вървеше с обичайната си и благонадеждна охлювска скорост.
	— А, виждам, че сте дошли рано, Господин Трев, — каза Лут. — Извинявайте, че не бях тук. Беше възникнал спешен случай с един свещник — той се наведе по-наблизо до Трев. — Направих, каквото бяхте заръчали, Господин Трев.
	Трев изпадна от мечтите си за Жулиета и произнесе:
	— Ъ-ъ?
	— Бяхте ми заръчали да напиша… да огладя вашето стихотворение за Госпожица Жулиета.
	— Ама ти направи ли го?
	— Вероятно бихте желали да му хвърлите едно око, Господин Трев? — той му връчи лист хартия и застана разтревожен до стола му като ученик до черната дъска.
	Много скоро челото на Трев се набръчка:
	— Каква е тая наяда?
	— Вид нимфа, сър, с който образ се подчертава чудесността на явяването на Възлюбената.
	— Имаш предвид, че я срещнах в кухнята, а после при шкембеджията ли? — недоумяваше Трев.
	— Не, Господин Трев. На ваше място бих си казал, че поезията просто си звучи така.
	Трев си запроправя с мъка път нататък. Досега не му се беше случвало много да се сблъсква с поезия, освен с оня вид, който започваше примерно с „Кой не скача и не пее“, това обаче си се виждаше, че си е истината. Листът изглеждаше хем препълнен, хем някак си просторен. Да не говорим, че и почеркът беше страшно засукан, а това е сигурен признак, нали така? Тея работи в „Кой не скача и не пее“ няма да ги видиш.
	— Страшна работа, бе господин Лут. Наистина страшна работа. Поезия си е та дрънка, ама к’во точно казва?
	Лут си прочисти гърлото:
	— Значи, сър, естеството на поезията от този вид се състои в създаване на настроение, което би вдъхнало на адресата, което, сър, ще рече на младата дама, на която ще пратите стихотворението, на много нежни чувства спрямо автора на стихотворението, който в дадения случай сте вие, сър. Според Милейди всичко друго би било само натягане. Донесох ви писалка и плик. Ако бъдете толкова любезен да подпишете стихотворението, аз ще се погрижа то да достигне до Госпожица Жулиета.
	— А на бас, че никой досега не й е писал стихотворение — замечта се Трев, набързо потулвайки обстоятелството, че това „никой“ включваше и него. — Ама как ми се иска да съм там, като го чете.
	— Това не би било препоръчително — намеси се бързо Лут. — Общото мнение по въпроса е, че младата дама следва да го прочете в отсъствието на вдъхновения обожател, това сте вие, сър, така че да си изгради благоприятна представа за него. Фактическото ви присъствие в действителност би могло да попречи, особено както и днес не сте си сменяли ризата. Освен това получих информацията, че съществува вероятността всичките й дрехи да паднат.
	Трев, който се беше запънал на понятието „обожател“, скорострелно превключи към тази информация.
	— Ъ-ъ, я повтори?
	— Вероятно е всичките й дрехи да паднат. Съжалявам за това, но изглежда е странично действие на процесите около поезията. Както и да е, в най-общ смисъл, стихотворението предава посланието, което вие, сър, поискахте, а именно „Ти си наистина страшно парче. Много си падам по тебе. Аре да излезем? Без разни такива, обещавам“. Само че сър, доколкото това е любовно стихотворение, аз си позволих леко да го допълня с намека, че ако случайно въпросната млада дама се окаже, че би приветствала разните такива, то вие няма да я оставите разочарована в това отношение.


>
	Архиканцлер Ридкъли потърка ръце:
	— Е, господа, надявам се, че сте прегледали тазсутрешните вестници, или че поне сте им хвърлили по някой поглед?
	— Мисля, че с оная предна страница има някаква грешка — изказа се Лекторът по Съвременни Руни. — Като я видях, направо ми се отщя да закусвам. Метафорично казано, разбира се.
	— Очевидно амфората се намира в мазетата на музея вече от поне триста години, но по някаква причина е излязла наяве точно сега — продължи Ридкъли. — Естествено, там има купища неща, които досега никой не е прегледал като хората, а и тогава градът е изпитвал повишено лицемерен период и не му се е искало и да знае за подобни работи.
	— Какво, за това, че мъжете имат онуйки ли? — намеси се д-р Хикс. — Тая новина няма как да не се разчуе рано или късно.
	Той огледа неодобрителните лица около себе си и добави:
	— Пръстена с черепа, нали се сещате? Съгласно правилника на Университета завеждащият Катедра Посмъртни Комуникации има правото, не, даже задължението да прави пошли, провокативни и умерено злобни забележки. Съжалявам, но такива са вашите правила.
	— Благодаря ви, д-р Хикс. Вашите несвоевременни забележки са надлежно отбелязани и съответно оценени.
	— Знаете ли, на мен лично ми изглежда малко подозрително, че тая проклета амфора, се е появила точно по това време — произнесе се Старшият Дискусионен Наставник. — И се надявам, че не само аз съм достигнал до това подозрение.
	— Напълно ви разбирам — пак се обади Хикс. — Ако не знаех, че Архиканцлерът е зарязал всичко само да убеди Ветинари да ни разреши да играем, аз бих си помислил, че тук се е крояло нещо.
	— Мммм-да — продума замислено Ридкъли.
	— Древните правила изглеждат много по-интересни, сър, — изказа се Пондър.
	— Мммм-да.
	— Прочетохте ли това, че на играчите не им се разрешава да пипат топката с ръце, сър? А върховният жрец е на игрището, за да гарантира, че всички правила се съблюдават?
	— Не виждам как това би се прихванало в днешни дни — даде глас на наблюдението си Лекторът по съвременни руни.
	— Той е въоръжен с намазан с отрова кинжал, сър, — поясни Пондър.
	— О? Добре тогава, това поне ще подсигури по-интересна игра, какво ще кажеш Муструм?… Муструм?
	— Какво? А, да. Ъхъ. Интересно предложение. Струва си да се обмисли. Един човек контролиращ… Страничният наблюдател, виждащ повече от играта… по-скоро играчът, практически… Та значи, какво пропуснах?
	— Моля, Архиканцлер?
	Ридкъли премигна към Пондър Стибънс:
	— Какво? А, аз просто си събирах мислите, такива ми ти неща — той поизправи снага. — Във всеки случай правилата точно сега не са ни проблем. И без това трябва да я играем тази игра, така че ще се придържаме към тях в най-добрите традиции на спортсменството, до момента, в който установим, как може най-ползотворно да ги нарушаваме в наша полза. Г-н Стибънс, вие бяхте натоварени със задачата да сумаризирате нашите изследвания по въпроса. Моля, катедрата е ваша.
	— Благодаря ви г-н Архиканцлер, — Пондър прочисти гърло. — Господа, феноменът ритни-топка очевидно не се ограничава само до правилата, нито до хода на играта. Те, във всеки случай, са чисто технически подробности. За нас, имам чувството, по-голям интерес представлява скандирането и, разбира се, храната. Те явно са от интегрално значение за спорта. За съжаление същото се отнася и до групите привърженици.
	— Какво е естеството на проблема?
	— Исках да кажа грубите привърженици, а естеството на проблема е, че на тях им идва естествено да се налагат взаимно по главите. Няма да е преувеличение да се каже, че хулиганството и безсмисленото насилие, каквото се наблюдаваше вчера следобед, е един от стълбовете крепящи този спорт.
	— Цяла пропаст, деляща го от изначалните обичаи в древността значи — поклати глава Завеждащият катедра Неопределени Изследвания.
	— Нещо такова. Доколкото разбирам в онези дни загубилият отбор е бил удушаван. Макар че от друга страна, това вероятно може да се нарече обмислено насилие осъществявано с пълната и ентусиазирана подкрепа на целокупното гражданство, или поне на тази негова част, която все още е способна да диша. За щастие ние все още нямаме привърженици, така че това не представлява наш проблем, поради което предлагам да преминем директно към баниците.
	Откъм магьосниците се надигна хор на всеобщо одобрение. Храната беше хлябът им насъщен, по възможност с масълце и хубаво сладко и чайче и биричка. Някои от тях вече се бяха загледали към вратата предвкусвайки количката със закуските. От девет часа беше минала цяла вечност.
	— От централно значение за спорта е баницата — продължаваше Пондър, — която като цяло се състои от тестени кори, съдържащи съответния пълнеж. Събрах десетина образци и ги изпитах върху обичайните обекти.
	— Студентите? — досети се Ридкъли.
	— Да. Те казват, че били пълна отврат. Хич не били на баницата мекото, по техните думи. Но си ги изядоха и нищо не остана. Изследванията върху съставките установиха, че те съдържат лой, сланина и сол, но доколкото беше възможно да се види, явно никой от студентите не е умрял…
	— Тогава значи ги бием по баници — оживи се Ридкъли.
	— Вероятно, г-н Архиканцлер, въпреки че не мисля, че качеството на баниците играе някаква роля…
	Той спря, защото вратата се отвори пред нашествие на подсилена, тежкотоварна количка за закуски. Понеже не беше задвижвана от Нея, магьосниците не обърнаха повече внимание на това, което я задвижваше, а се съсредоточиха върху подаването на чашки, предаването по кръг на захарницата, инспекция на качеството на шоколадовите бисквити с оглед да се набарат повече от тях, отколкото се полага на едно лице, и разните други дребни машинацийки, без каквито комисията би била хитроумно изобретение за бързо приемане на стойностни решения. Когато дрънченето утихна и борбата за последната бисквита беше изчерпана, Ридкъли звънна с лъжичката си по ръба на чашата си за тишина, макар че поради това, че той беше Ридкъли, това само добави към общата врява шума от счупен порцелан. Когато момичето отговарящо за количката попи всички поражения с гъбата си, той продължи:
	— Скандирането, господа, на пръв поглед изглежда като поредната странична подробност, но имам основания да считам, че то притежава известна сила, която не можем да пренебрегнем без опасност от сурови последствия. Както може да се види, преводачите на музея смятат, че съвременните ритнитопковски песни първоначално са били химни към богинята, призоваващи я да дари с благосклонността си съответния отбор, докато по краищата на игрището танцували наяди, които да вдъхновяват играчите за по-велики спортни постижения.
	— Наяди? — обади се Завеждащият катедра Неопределени Изследвания. — Те нали бяха водни нимфи? Девойки с много тънки влажни дрехи? Защо ще са му на някого да му се мотаят наоколо? Освен това те не давеха ли моряци като им пееха?
	Ридкъли остави замисленото мълчание да увисне за малко във въздуха, преди да го наруши:
	— За щастие не мисля, че в наши дни някой ще очаква да играем ритни-топка под водата.
	— Баниците ще изплуват — отбеляза Завеждащият катедра Неопределени Изследвания.
	— Не задължително — възрази Пондър.
	— А какво е положението с облеклото, г-н Стибънс? Да приемем, че има все някакво?
	— Температурите в древността са били по-високи. Мога да ви уверя, че никой няма да настоява на голота.
	Пондър би могъл да забележи тракането, когато момичето с чаената количка замалко не изпусна една чаша, но беше достатъчно великодушен да не забележи, че е забелязал. Той продължи:
	— Понастоящем екипите на отборите се състоят от стари ризи и къси панталони.
	— Колко къси? — поинтересува се Завеждащият катедра Неопределени Изследвания с известна настойчивост в гласа.
	— Не много над коляното, както разбрах — отговори Пондър. — Има ли вероятност това да създаде проблем?
	— Да има. Коленете трябва да са покрити. Общоизвестен факт е, че видът на мъжки колене може да предизвика у жените масов неконтролируем пристъп на похотливост.
	Откъм количката със закуските пак нещо се раздрънча, но Пондър не му обърна внимание, защото в момента и неговата глава малко се беше раздрънчала.
	— Сигурни ли сте за това, сър?
	— Това е установен факт, млади ми Стибънс.
	Пондър тази сутрин беше открил сив косъм на гребена си, така че не беше в настроение да остави такова нещо да мине ей така.
	— И в кои точно книги… — започна той, но Ридкъли го прекъсна с необичайна дипломатичност. Обикновено той обичаше дребните дрязги помежду преподавателския състав.
	— Няколко допълнителни сантиметра, които да ни защитят от стъпкване от тълпи дами не би трябвало да представляват проблем, нали, господин Стибънс? О-па…
	Това последното беше към Гленда, която беше изпуснала две лъжици на килима. Тя му направи бегъл реверанс.
	— Ъ-ъ, да… и ще трябва да носим цветовете на университета — продължи той с намек за безпокойство.
	Ридкъли се гордееше с това, че се отнасяше добре с персонала, и действително го правеше, когато се случеше да се сети за тях, да по това изражение на интелигентна изненада на лицето на това закръглено момиче го безпокоеше. Беше все едно някоя кокошка да му намигне.
	— Хъм, да, точно така — продължи той. — Добрата стара червена фланелка, каквато носехме в дните като гребах, с двете големи латински U отпред, прями и дръзки…
	Той хвърли един поглед към прислужницата, която се мръщеше. Но той нали беше Архиканцлерът, нали така? Не пишеше ли така на вратата му?
	— Точно това ще е — обяви той. — Ще я видим тая работа с баниците, макар че съм виждал разни работи в баници, които не са много-много за гледане, ха-ха-ха, и ще приспособим добрата стара червена фланелка. Какво има по-нататък, г-н Стибънс?
	— По отношение на песента, сър. Помолих Магистъра по Музика да поработи върху няколко варианта — поде гладко Пондър. — Необходимо е да изберем отбор колкото е възможно по-бързо.
	— Не виждам за какво е това припиране — оплака се Завеждащият катедра Неопределени Изследвания, който замалко не беше клюмнал след изобилието от шоколадови бисквити.
	— А сетете се, завещанието — напомни Завеждащият катедра Посмъртни Комуникации. — Ние…
	— _Pas devant la domestique!_*33 — прекъсна го Лекторът по Съвременни Руни.
	[*33 _Pas devant la domestique_: „Не пред прислужницата“ на френски. — Б.пр.]
	Ридкъли този път вече автоматично погледна Гленда и остана с натрапчивото чувство, че ето ти една жена решена спешно да изучи определен чужд език. Идеята беше смахната, но и възбуждаща. До този момент той никога не беше мислил за слугините в единствено число. Те нали всичките бяха… прислуга. Той беше учтив с тях, усмихваше се, когато беше уместно. Допускаше, че и те вършат и други неща, освен да сервират и отсервират, примерно понякога напускаха, за да се омъжат, а понякога просто… напускаха. Чак до този момент обаче той изобщо не си беше помислял, че те може и да мислят, още пък по-малко беше помислял какво мислят те, а най-малко от всичко, какво мислят за магьосниците. Той отново се обърна към масата.
	— А кой ще извършва скандирането, Господин Стибънс?
	— Гореспоменатите привърженици, феновете, сър. Това е съкращение от „фанатици“.
	— А нашите ще бъдат… кои по-точно?
	— Е, ние все пак сме най-големият работодател в града, сър.
	— В интерес на истината мисля, че това е Ветинари, а как би ми се искало по всички демони да знам, на кого точно дава работа той — отбеляза Ридкъли.
	— Убеден съм, че нашият верен персонал ще ни подкрепя — изръси Лекторът по Съвременни Руни, обърна се към Гленда и за смайване на Ридкъли я попита облизвайки се. — Сигурен съм, че ти ще ни бъдеш фенка, нали, детето ми?
	Архиканцлерът се облегна удобно. Имаше ясното предчувствие, че ще стане забавно. Добре де, тя не се изчерви, нито пък се разкрещя. Фактически не направи нищо, освен внимателно да прибере порцелана.
	— Аз подкрепям Кукличките, сър. Винаги съм била за тях.
	— Те добри ли са?
	— Точно сега са в труден период, сър.
	— А, тогава предполагам, че ще пожелаете да подкрепите нашия отбор, който ще е наистина извънредно добър!
	— Не мога да направя това, сър. Всеки трябва да си подкрепя отбора, сър.
	— Но нали току-що каза, че те не се оправяли много добре.
	— Точно тогава човек си подкрепя отбора, сър. Иначе си минавач.
	— А минавач значи…
	— Някой, който се скъсва от викане, докато всичко върви добре, а като започнат загуби, минава към други. Те винаги викат най-силно.
	— И цял живот ли викате само за един отбор?
	— Е, ако се преместиш в друг квартал, няма лошо и да минеш другаде. На никой няма да му пука, освен ако не идеш при някой върл враг — тя видя озадачените им физиономии и поясни. — Като _Напхил Юнайтед_ срещу _Грамадите_, или като _Кукличките_ срещу _Мътни Извор_, или като _Месари Кочина Могила_ срещу _Глигани Петльова улица_. Нали се сещате.
	След като те явно не се сетиха, тя продължи:
	— Те се мразят истински. Винаги са се мразили и винаги ще се мразят. Срещите им са лоша работа. Тогава всички затварят кепенците. Не знам, какво ще кажат съседите ми, ако ме видят да похваля за каквото и да е някой мътняк.
	— Но това е ужасно! — възкликна Лекторът по Съвременни Руни.
	— Извинете, госпожице — обади се Пондър, — но повечето от тези двойки са разположени доста наблизо едни от други, защо тогава се мразят толкова?
	— Това поне е лесно — обясни д-р Хикс. — Трудно е да мразиш хора, които са някъде далече. Забравяш колко противни са. А брадавиците на комшията ги виждаш всеки ден.
	— Точно такива цинични забележки бих очаквал от един посмъртен комуникатор — измърмори Лекторът по Съвременни Руни.
	— Или от реалист — намеси се с усмивка Ридкъли. — Но Кукличките и Мътни извор са на противоположните страни на града, госпожице.
	Гленда сви рамене:
	— Знам, но винаги си е било така. Така си е и толкова. Аз друго не знам.
	— Е, добре, благодаря ви…? — нямаше съмнение в увисналата въпросителна.
	— Гленда — представи се тя.
	— Виждам, че има много неща, което още не разбираме.
	— Да, сър. Всичко — не беше смятала да каже това на глас, а просто й се изплъзна от устата.
	Магьосниците бяха потресени и объркани, защото се беше случило нещо, което просто не можеше да го бъде. Със същия успех количката с чая можеше да вземе да изцвили. Ридкъли плесна с ръка по масата преди останалите да са намерили думи.
	— Добре го рекохте, госпожице, — разсмя се той, докато Гленда чакаше подът да се разтвори и да я погълне. — И съм сигурен, че забележката ви е дошла от сърце, защото няма начин да е дошла от ума ви.
	— Съжалявам, сър, но господинът ме попита за мнението ми.
	— А ей това сега пък беше от ума. Браво — одобри Ридкъли. — Така че, значи, окажете ни любезността да ни запознаете с вашите мисли по въпроса, госпожице Гленда.
	Все още в шок Гленда се взря в очите на Архиканцлера и прочете в тях, че сега не е време за друго, освен за дързост, но си беше и обезпокоително.
	— Ами, за какво е всичко това, сър? Ако искате да играете, просто давайте, а? Защо ви е да променяте нещата?
	— Играта ритни-топката е твърде изостанала от времето си, Госпожице Гленда.
	— Добре де, но и вие също… Извинявайте, извинявайте, но, добре де. Нали разбирате. Магьосниците винаги са си магьосници. Тук няма много промени, нали? Пък вие ми говорите за някакъв Магистър на Музиката да напишел нова песен, а тея неща не стават така. Песните стават от Мелето. Те просто стават. Те просто, ами, все едно изникват от въздуха. А пък баниците са си направо ужасни, вярно, да, но като си в Мелето и времето е мокро и палтото ти е прогизнало, а обувките ти текат, а ти като задъвчеш баницата си и знаеш, че и всички останали също си дъвчат баниците, а мазнината се стича по ръкавите ти, ами тогава, сър, просто нямам думи, сър, не знам как да го изразя, сър. Това е едно такова чувство, не мога да го опиша, но е като да си малко детенце на Прасоколеда, и човек не може да го купи, не може да му напише разписания и организации, нито да го излъска, нито да го опитоми. Извинявайте, че говоря така, без да ми е според положението, сърове, но така или иначе, това е то. Трябва да сте го изпитали, сър. Баща ви не ви ли е водил на мач?
	Ридкъли огледа Съвета и отбеляза известна влажност в очите им. Магьосниците бяха предимно от онова поколение, от което се ковяха дядовците. Освен това бяха преобладаващо, ами преобладаващи, и претрупани с цинична опакост и наслояванията на годините, обаче… мирисът на мокри евтини балтони, винаги съдържащи на вид и вкус нюанси на сажда, и баща ти, или може би дядо ти, как те качва на раменете си, така че ето те, високо над всичките евтини шапки и шалове, така че можеш да почувстваш топлината на Мелето, да наблюдаваш приливите и отливите му, да усещаш пулса му, а после, все по някое време, ще получиш баничка, или може би половин баничка, ако времената се окажеха особено тежки, а пък ако са наистина тежки, ще е шепа мазни тлъсти грахчета, които се ядат едно по едно, така че да разтеглиш времето за ядене… а пък ако времената се окажеха благодатни, можеше пък да има и истински лакомства, като например цял хотдог, който да си го изядеш целия сам, или пък паничка чорба с плуващи по повърхността жълти капки мазнина и парченца хрущял, които можеше да дъвчеш на връщане за вкъщи, месо, което сега не би хвърлил и на куче, но което си беше свещеният лотос споделян с боговете тогава посред дъжда и виковете, в лоното на Мелето…
	Архиканцлерът премигна. Всичко това не беше траяло и миг, освен ако човек не брои седемдесетте години, които си отминаха ей така.
	— Ъ-ъ, много образна аргументация — похвали той и се посъвзе. — Добре обосновани интересни становища. Обаче, разберете ни, ние имаме отговорности. В крайна сметка този град е бил само шепа селца, преди да бъде построен моят университет. Дълбоко сме обезпокоени от вчерашните улични боеве. Дочухме и слухове, че някой е бил убит само защото е подкрепял неподходящия отбор. Не може просто да останем настрана и да оставим да се случват подобни неща.
	— Тогава значи ще затворите Гилдията на Убийците, така ли, сър?
	Всички усти ахнаха в потрес, включително и нейната собствена. Единствената рационална мисъл, която не избяга панически от ума и беше: „Интересно, дали оная работа в Гилдията на Шутовете още е свободна? Заплатата е мизерна, но пък те могат да оценят един пай.“ Когато тя се осмели да вдигне поглед, Архиканцлерът се беше загледал в тавана, а пръстите му барабаняха по масата. „Трябваше да съм по-внимателна“ — дуднеше Гленда в собственото си ухо. — „Това става като се разбърбориш с разни хайлайфни. Ще се забравиш коя си ти, те обаче няма да забравят, кои са те“.
	Барабаненето спря.
	— Интересен аргумент, и много уместен — рече Ридкъли, — поради което ще изложа отговора си по следния начин — той щракна с пръсти и с пукане и мирис на шипки във въздуха над масата изникна малко червено кълбо.
	— Първо, Убийците, макар и смъртоносни, не са такива напосоки, а фактически представляват опасност преди всичко един за друг. От наемно убийство следва да се боят, най-общо казано, тези, които са достатъчно могъщи да прибегнат до такова, общо взето, в целите на самозащита.
	Още едно светещо кълбо се присъедини към предишното.
	— Второ, за тях е въпрос на принцип да не бъде увредена никаква собственост. Те са неизменно учтиви, деликатни, пословично безшумни и дори не биха си помислили да загробват някого на обществено място.
	Появи се трето кълбо.
	— Трето, те са надлежно организирани и, следователно, са податливи на влияние от страна на държавния апарат. Лорд Ветинари много държи на такива неща.
	Четвърта сфера се материализира с пукот.
	— И четвърто, самият Лорд Ветинари е следвал за наемен убиец със специализации потайност и отрови. Не съм убеден, че той ще раздели вашето мнение. А той все пак е Тиранин, независимо че е развил тиранията до такава степен на метафизично съвършенство, че действа не толкова със сила, колкото с въображение. Той, разбирате ли, не е длъжен да се вслуша във вас. Не е длъжен да се вслушва дори и в мен. Той се вслушва в града. Не знам как го прави, но точно това прави. И играе на него като на цигулка — Ридкъли се позамисли и продължи: — или като на най-сложната игра, която можете да си представите. Градът функционира, не перфектно, но по-добре отколкото е функционирал, когато и да е било преди. Така че мисля, че е дошло време да се промени и ритни-топката — той се усмихна виждайки изражението й. — Каква длъжност заемате, млада госпожице? Защото там само се хабите напразно.
	Вероятно това ще да е било замислено като комплимент, но Гленда, както главата й беше така препълнена с думите на Архиканцлера, че те се сипеха с дрънчене от ушите й, чу себе си да казва:
	— Никак не се хабя даже, сър! Никога не сте опитвали по-хубави баници от моите! Аз отговарям за Нощната Кухня!
	Метафизиката на прагматичната политика не фигурираше сред интересите на повечето присъстващи, но виж от баници те разбираха, и още как. Тя и досега беше в центъра на вниманието им, но сега интересът им наистина се разпали.
	— Наистина ли? — обади се Лекторът по Съвременни Руни. — А ние мислихме, че е онази, красавицата.
	— Нима? — усмихна му се Гленда. — Е, аз отговарям за нея.
	— А кой прави онази великолепна баница, дето ни я пращате понякога, онази с пастата от сирене и горещия лучен слой?
	— Ораческата Баница? Аз, сър. По моя собствена рецепта.
	— Наистина ли? И как постигате маринованите лукчета да са хем печени, хем да са все така крехки и хрупкави? Просто изумително!
	— По моя собствена рецепта, сър, — повтори твърдо Гленда. — Нямаше да е моя собствена, ако я разправях наляво и надясно.
	— Добре казано — намеси се весело Ридкъли. — Не може просто ей така да седнеш да разпитваш майстори за тайните на техния занаят, стари мой приятелю. Тея работи просто не се правят и толкоз. А сега обявявам, че това съвещание е достигнало до решение, макар че фактически ще обява, какво е то, по-късно, когато го взема. — Той пак се обърна към Гленда. — Благодаря ви, че бяхте толкова любезна да дойдете тук днес, Госпожице Гленда, а аз няма да разпитвам, как така млада дама работеща в Нощната Кухня налива тук чая по пладне. Да имате случайно да ни посъветвате още нещо?
	— Е, — започна Гленда, — щом като питате… Не, всъщност не е моя работа…
	— Сега едва ли е най-подходящото време за срамежливост, не мислите ли?
	— Е, добре, става дума за екипа ви. Това значи цветовете на отбора ви. С червеното и жълтото нищо лошо, тях точно никой друг не ги използва, но, ами, искате значи две големи U-та отпред, така ли? Едно такова UU? — тя размаха ръце пред себе си.
	— Да, съвършено точно така. В крайна сметка това сме си ние — кимна Ридкъли.
	— Сигурни ли сте? Имам предвид, знам, че вие господа сте ергени и така нататък, но… добре де, с тях ще изглеждате сякаш имате женски гърди. Честна дума.
	— О, богове, сър, ама вярно — сепна се Пондър. — Тази форма би била доста злощастна…
	— Що за ум трябва да има човек, който би видял такова нещо в две невинни буквички? — възмути се Лекторът по Съвременни Руни.
	— Не знам, сър, — отговори Гленда. — Но всички мъже гледащи ритни-топка имат по един такъв. Освен това ще лепнат някой прякор. Те това много го обичат.
	— Подозирам, че сте права — рече Ридкъли, — но аз никога не съм имал такива проблеми навремето като гребах.
	— Ритнитопковските запалянковци са по-невъздържани в езика, сър, — изтъкна Пондър.
	— Да, освен това навремето ние бяхме доста невъздържани като се опреше до мятането на огнени топки, доколкото си спомням — замисли се Ридкъли. — Тюх да му се не види. Тъкмо си мислех пак да попроветря малко стария парцал. Но все пак съм сигурен, че можем да попроменим малко дизайна, така че да се избегнат всякакви смущаващи детайли. Още веднъж ви благодаря, Госпожице Гленда. Женски гърди значи? За малко да се натресем, без майтап. Пожелавам ви приятен ден — и той затвори вратата зад количката, която Гленда буташе като за състезание…
	Моли, старшата прислужница в Дневната Кухня я чакаше като на тръни през един коридор от там. Тя спихна от облекчение, когато Гленда взе завоя дрънчейки с празните съдини.
	— Всичко ли мина добре? Нещо да се е оплескало? В голяма беля ще се вкарам, само да се е оплескало нещо. Кажи ми, че нищо не се е оплескало!
	— Всичко си беше наред — увери я Гленда и си спечели подозрителен поглед.
	— Ама сигурна ли си? Дължиш ми услуга за това!
	Законите за запазването и дълженето на услугите са едни от най-фундаменталните в мулти-вселената. Първият закон гласи: никой не иска само една услуга; втората молба (след приключването на първата услуга), с предисловието „и ако не съм твърде нахална…“ представлява искане на още една услуга. Ако гореспоменатата втора молба не бъде удовлетворена, то съгласно втория закон, нуждата от каквато и да е благодарност и отплащане за първата услуга става равна на нула, така че, по силата на третия закон, направилият услугата не е направил изобщо никакви услуги, при което се стига до колизия на цялата система от услуги.
	По сметките на Гленда обаче, в течение на годините тя е правила множество услуги, а самата тя дължеше малко. Освен това тя имаше причина да счита, че Моли е прекарала много добре дошлата и почивка в обятията на приятеля си работещ във фурната.
	— Ще можеш ли да ме вкараш на банкета в сряда вечерта?
	— Ще ме извиняваш, но тази, която определя кой ще сервира там, е икономката — възрази Моли.
	_Да бе, и ще определи дългокраките кльощави момичета_, помисли си Гленда.
	— А и изобщо, защо ти е да се набутваш в това? — продължи Моли. — То си е търчане до припадане за никакви пари, ако си говорим честно. Да де, след такова голямо събитие изкарваме прилични остатъци, но точно на теб това защо ти е? Всеки знае, че ти си царицата на остатъците! — тя се запъна, усещайки, колко неловко се бе получило. — Искам да кажа, че всички знаем, колко си добра в правенето на възхитителна храна, от която винаги почти нищо не остава — опита се да замаже тя. — Наистина това исках да кажа!
	— Не мисля, че си искала да кажеш, каквото и да е друго — задържа тона си спокоен Гленда, но след малко пак го повиши добавяйки. — А за услугата мога да ти се отплатя още сега! Имаш два брашнени отпечатъка от ръце на дупето си!
	Погледът, който й беше върнат не беше голяма победа, но пък дават ли ти — дръж. Въпреки това, цялата тази странна сцена, за която тя беше сигурна, че ще има да съжалява, й беше отнела твърде много време. А имаше работи за уреждане в Нощната Кухня.

	* * *

	След като се затвори вратата зад необичайно прямата прислужница, Ридкъли многозначително кимна към Пондър:
	— Е, добре, господин Стибънс. Цялото време докато аз си приказвах с нея, вие не откъсвахте поглед от тавмометъра си. Изплювайте камъчето.
	— Нещо доста заплетено е — запъна се Пондър.
	— А аз пък да си мисля, че зад цялата тази работа с амфората бил стоял Ветинари — умърлуши се Ридкъли. — Трябваше да се сетя, че той никога не е толкова неизтънчен.
	— О, аз от самото начало предположих, че ще стане нещо такова — обади се Лекторът по Съвременни Руни.
	— Именно — присъедини се и Завеждащият катедра Неопределени Изследвания. — И на мен ми мина през ума, още когато за пръв път го зърнах във вестника.
	— Господа — изхъмка Ридкъли. — Направо ми скрихте топката, като ви гледам, как точно в момента, когато ми дойде идея, каква е работата с нещо си, и вие се оказва, че сте го знаели от по-преди. Направо съм изумен.
	— Извинявайте — намеси се д-р Хикс, — но аз си нямам абсолютно никаква представа, какви ги говорите.
	— Ама ти си загубил досега със света! Прекарваш твърде много време в подземията, драги ми господине! — каза му строго Лекторът по Съвременни Руни.
	— И това е защото вие не ми давате да излизам достатъчно често! А нека ви напомня, че ми се налага да поддържам жизненоважен рубеж на космическа защита на това учебно заведение с персонал числящ точно едно лице? Добре де, като казах лице… но там е работата, че и той е умрял!
	— Чарли ли имаш предвид? Спомням си го аз стария Чарли, но добре си бачка — каза Ридкъли.
	— Да, но постоянно се разглобява — въздъхна Хикс. — Старая се да ви държа в течение чрез месечните ми отчети. Надявам се, че ги четете…
	— Кажете ми, д-р Хикс — прекъсна го Пондър, — да сте изпитали нещо необичайно докато тази млада дама ни говореше толкова красноречиво?
	— Ами да, разбира се, за момент имах много приятни спомени за баща ми.
	— Също както, със сигурност, всички ние — продължи Пондър и около масата се закима тържествено. — А аз изобщо не си спомням баща ми. Отгледаха ме едни лели. Изпитах дежавю, без да съм имал оригиналното вю.
	— И не е било магия? — предположи Лекторът по Съвременни Руни.
	— Не. Религия, както подозирам — произнесе се Ридкъли. — Призовано божество, такива ми ти работи.
	— Не призовано, Муструм, — поде д-р Хикс. — А откликнало на въпиещо кръвопролитие!
	— А, без такива. — Ридкъли се изправи. — Този следобед бих искал да поставя един малък експеримент. Няма да приказваме за ритни-топка, няма да спекулираме за ритни-топка, няма да се тормозим за ритни-топка…
	— А ще ни накараш да я играем, нали? — оклюма Лекторът по Съвременни Руни.
	— Да — потвърди Ридкъли, повече от малко разочарован, че му развалиха едно толкова ефектно встъпление. — Само лека разгрявка, колкото да придобием опит от първи ръце за това, как се играе тази игра.
	— Ъ-ъ. Ако сме точни, според новите правила, под които имам предвид древните правила, които сме взели за модел, опитът от първи ръце ще означава никакви ръце — уточни Пондър.
	— Добре казано, бе човек. Ще разпространиш ли вестта? Упражнение по ритни-топка на моравата като свършим обяда!

	* * *

	Нещо, което човек не бива да забравя като си има работа с джуджета е, че те, ако и да споделят с нас един и същи свят, все пак, метафорично казано, гледат на него като на обърнат наопаки. Само най-богатите и най-влиятелни джуджета живеят в най-дълбоките пещери. За едно джудже апартамент с изглед на всичките четири страни в самия център на града ще е нещо като най-изпаднало гето. Джуджетата обичат да им е тъмно и прохладно. И не само това. Ако едно джудже върви нагоре, значи му е наистина нанагорно, а най-долната прослойка джуджета беше техният висш клас. Едно богато, здраво и самоуважаващо се джудже със собствен плъхоразвъдник по право изпадаше на самото дъно на пропастта и си печелеше ниска репутация. Разговаряш ли с джуджета, няма как, обръщаш ума си с главата надолу. А също и града си. Та нали, като тръгнеш да копаеш надолу в Анкх-Морпорк, намираш само още от Анкх-Морпорк. И то хиляди години от Анкх-Морпорк, само чакащи да бъдат разкопани, подсилени с крепежи и облицовани с лъскавите джуджешки тухли.
	На това се основаваше „Грандиозният Инфрас-прас-структурен проект“ на Лорд Ветинари. Градските стени стягаха града като с най-щастливия сън на някой фетишист. Гравитацията позволяваше само ограничени възможности за растеж нагоре, обаче наносните пластове на равнината предлагаха безгранични запаси от надолу.
	Така че Гленда беше доста изненадана да намери Гофна точно на повърхността на Блъскалото, редом до най-луксозните бутици за човешки дамски облекла. Което обаче не беше лишено от смисъл, защото ако искаш да направиш скандален пробив в продажбата на дрехи, не е зле да се маскираш като останалите магазини, заети със същото. Тя имаше известни притеснения относно името, но явно „гофна“ значеше на джуджешки „чудна изненада“ и ако тръгнеш да се смееш на подобни неща, няма да ти остане време да си поемеш дъх от смях.
	Тя пристъпи към входа настръхнала като някой, напълно сигурен, че още от момента, в който кракът й стъпи вътре, ще й таксуват по пет долара в минута за дишането на тамошния въздух, а после ще я обърнат с главата надолу и каквото от имуществото не успеят да й го изтръскат, ще й го изтръгнат с кука.
	И наистина си беше класно. Но класно по джуджешки. Което значеше колкото си щеш плетени ризници и оръжеен арсенал достатъчен да се превземе прилично голям град. Но при внимателен поглед се виждаше, че и ризниците, и оръжията са дамски. И очевидно до това се беше стигнало ето така: На джуджетата жени им беше писнало постоянно да изглеждат точно като джуджета мъже и те се заели метафорично казано да претопят доспехите си, за да си изковат нещо малко по-леко и позволяващо нагласяване за прилягане по фигурите им.
	Жулиета разясни това докато слизаха, въпреки че, естествено, Жулиета не употреби думата „метафорично“, която беше няколко реда етимология отвъд нейния обсег. Пълно беше с бойни брадви и бойни чукове, но във всичките имаше и по някакъв дамски нюанс. Една бойна брадва, очевидно способна да разсече цял гръбнак надлъжно, беше красиво гравирана с цветенца. Това беше цял нов свят и както беше застанала на входа и се оглеждаше, Гленда почувства облекчение, че тук имаше и други човешки същества. Фактически за нейна изненада те даже не бяха малко. Една от тях, човешка девойка на стоманени токчета петнадесет сантиметра високи, се плъзна към тях сякаш привлечена от магнит. А като се има предвид количеството железа по нея, тя надали би могла просто така да подмине безгрижно един магнит. Тя носеше поднос с питиета.
	— Заповядайте моля: черна медовина, червена медовина и бяла медовина — провъзгласи тя и после понижи глас с няколко децибела и три социални класа. — Ама червената медовина всъщност е шери и всичките джуджешки дами само такава пият. Не искат да се налага да лочат.
	— Ще трябва ли да плащаме за това? — разтревожи се Гленда.
	— Безплатно е — успокои я момичето, след което посочи на подноса си купичка малки черни неща, всяко със забучена в него коктейлна сламка и без особена надежда предложи. — Опитайте и плъхски плодове.
	Преди Гленда да успее да я спре, Жулиета си взе едно и ентусиазирано го задъвка.
	— От коя част на плъха е този плод? — поинтересува се Гленда.
	Момичето с подноса не я погледна в очите като отговори:
	— Е, нали сте чували за овчарска баница?
	— Знам дванадесет различни рецепта — информира я Гленда в изблик на рядко самодоволство.
	Което всъщност беше лъжа. Тя надали знаеше повече от четири, защото какво толкова може да се стори с месо и картофи, но искрящото метално великолепие наоколо й лазеше по нервите и тя почувства нуждата да покаже, че и тя е не коя да е. И тогава я огря:
	— О, да не би да имате предвид традиционната овчарска баница, която се прави от…?
	— Опасявам се, че да — отвърна момичето, — но са много популярни сред дамите.
	— Не взимай повече, Жу — бързо се разпореди Гленда.
	— Ма те са много хубави — оплака се Жулиета. — Не може ли още едничко?
	— Добре, ама само едно — склони Гленда. — Колкото да закръглим плъха.
	Тя самата си взе шери, а момичето, което с грижливо балансиране съумя да направи три различни неща с две различни ръце, й връчи гланцирана диплянка.
	Гленда я прегледа и установи, че първоначалното й впечатление е било напълно вярно. Заведението беше толкова скъпо, че не посочваше цената на нищо. Винаги можеш да си сигурна, че ще е страшно скъпо, когато не ти казват цените. Няма какво да го гледаш, то все ще ти изсмуче надницата през очните ти ябълки. Безплатно пиене значи? Да бе.
	Като нямаше какво друго да прави, тя огледа останалото множество. Всички тук, като се изключи растящото и, наистина, доста многобройно човешко присъствие, бяха брадати. Всички джуджета бяха брадати. Това си беше част от това да си джудже. Тук обаче брадите бяха малко по-фини, отколкото можеше да види човек обикновено из града, а можеха да се видят и някои експерименти със студено накъдряне или връзване на опашки. Вярно, имаше множество рудничарски кирки, но всичките прибрани в много луксозни калъфи, като че ли собственичката им би могла да мерне обещаваща въглищна жилка както си отива да понапазарува и просто не би могла да се сдържи.
	Тя сподели тази си мисъл с Жулиета, която обаче посочи към краката с внушителни токчета на поредната клиентка и изтъкна:
	— К’во? И да си скапе тея невероятни ботушки? Ма те са Усойничко Цепишлемки, без майтап! Пет стотака на парче, а трябва и шест месеца да си чакаш реда!
	Гленда не можа да види лицето на собственичката на обувките, но нямаше как да не види промяната в езика на тялото. Намек за надуване, видим дори и в гръб. _Добре де_, помисли си тя, _ако речеш да похарчиш целия годишен доход на едно трудово семейство за чифт ботушки, сигурно ще ти е приятно все някой да забележи_.
	Като наблюдаваш хората обаче е лесно да забравиш, че и хората наблюдават теб. Гленда не беше много висока, което значеше, че от нейна гледна точка джуджетата не бяха чак толкова ниски. И тя видя, че ги приближават доста решително две джуджета, едното от които беше извънредно изразено в талията и носеше доспехи, толкова изящно изковани и орнаментирани, че да влезеш с тях в битка би било акт на художествен вандализъм. Като проговори, той (не трябваше да се забравя, че всяко джудже беше „той“ освен ако то не обявеше нещо друго) извади глас, звучащ като най-тъмния и най-скъп вид тъмен шоколад, вероятно и опушен. А ръката, която той протегна имаше по толкова много пръстени на всеки пръст, че трябваше да се вгледаш внимателно, за да разбереш, че това не е бойна ръкавица. Освен това тя беше _тя_, тук Гленда беше сигурна: този ми ти шоколад беше нещо твърде богат и сочен.
	— Колко се радвам, че можахте да ни посетите, милички — проговори тя и шоколадът се заразтапя. — Аз съм Мадам Фашкие. Тъкмо се чудех, дали не бихте могли да ми помогнете? Иначе и не бих си помислила да ви безпокоя, но аз съм, както се изразявате вие хората, натясно.
	Всичко това, за най-голямо раздразнение на Гленда беше адресирано до Жулиета, която си хапваше плъха като че ли й беше за последно, което предположително си беше така за плъха. Жулиета се изкиска.
	— Тя е с мен — обяви Жулиета, и без да иска добави. — Мадам ли?
	Мадам махна пренебрежително с другата си ръка посред блясъка на още пръстени:
	— Този салон юридически погледнато си е мина (златна надявам се), а това означава, че съгласно джуджешкия закон аз съм кралят на мината и в нея моята дума е закон. И в качеството си на Крал аз постановявам, че съм Кралица. Джуджешкият закон пука и трещи, но все пак не е нарушен.
	— Е, тогава — започна Гленда — ние… Ей ти!
	Това беше отправено към по-тънкия спътник на Мадам, който всъщност беше извадил шивашки метър и се суетеше около Жулиета.
	— Това е Пепе — представи го Мадам.
	— Добре, ама ако ще си позволява такива волности, само се надявам да е жена — заяви Гленда.
	— Пепе… си е Пепе — отвърна спокойно Мадам. — Него и без друго няма как да го промениш, или нея. Това лепене на етикетчета може да е толкова подвеждащо, или поне аз така го усещам.
	— Особено пък вашите етикети, както не пишете на тях цени — изръси Гленда, просто защото беше твърде изнервена.
	— Ах, да, тези неща си се забелязват. — Мадам подмигна така обезоръжаващо, че още малко да разтопи железарията наоколо.
	Пепе изгледа възбудено Мадам, която продължи:
	— Питам се, дали вие, дали тя… дали и двете няма да възразите да ни съпроводите зад кулисите? Въпросът е малко деликатен.
	— Ооо, да — незабавно възкликна Жулиета.
	Изсред множеството се материализираха като че от нищото още човешки момичета и внимателно отвориха път към задната част на грамадното помещение, по който Мадам заплува като че ли задвижвана от невидими сили.
	Гленда почувства, че изведнъж ситуацията й се е изплъзнала от ръцете, но шерито беше добре дозирано и сега й нашепваше: _Що не даваш от време на време на ситуацията да ти се изплъзва? Или поне веднъж, а?_ Тя нямаше представа, какво ще да е очаквала оттатък позлатената врата в далечния край на залата, но определено не беше очаквала пушеци, огньове, крясъци и някой разпищял се в единия ъгъл. Изглеждаше като стоманолеярна посред нашествие на клоуни.
	— Минавайте, минавайте. Да не ви безпокои всичко това — говореше Мадам. — Винаги е така като има шоу. Нерви, нали разбирате. То и без друго всички в този бизнес са под ниско напрежение, а с микроризницата поначало си го имаше този проблем. Новост си е, нали разбирате. Според джуджешкия закон би трябвало да е маркирана на всяко звено, но това би било не само кощунствено, но и изключително трудно за постигане.
	Излиза значи, че зад сцената Мадам става малко по-малко шоколадена и малко по-приземена.
	— Микроризница! — възкликна Жулиета, все едно й бяха показали пътя към нечувани богатства.
	— Вие знаете, какво е тя? — учуди се Мадам.
	— То тя за друго не говори — оплака се Гленда. — А не спира да говори.
	— Е, то си е невероятно нещо — каза Мадам. — Меко почти като плат, несъмнено по-добро от кожата…
	— … и не жули — довърши Жулиета.
	— Което винаги е от значение за по-традиционното джудже, което не би облякло плат — разправяше Мадам. — Тези стари племенни обичаи, как само ни задържат в миналото, задръжки са си и толкоз. Ние се измъкваме от мината, но някак си повличаме и част от мината с нас, където и да отидем. Ако можеше да стане по моему, коприната щеше да се прекласифицира като метал. Как се казвате, госпожице?
	— Жулиета — отговори автоматично Гленда и се изчерви.
	Ама че това си беше чисто и просто майчинска изцепка. Още малко ще вземе да накара някого да наплюнчи кърпичката си и да избърше с тази кърпичка лицето на този някой. Девойката с питиетата ги беше последвала и избра точно този момент да подмени празната чаша от шерито на Гленда с пълна.
	— Ще имаш ли нещо против само за мъничко да повървиш натам-насам, Жулиета? — помоли Мадам.
	Гленда понечи да пита защо пък, но понеже устата й беше пълна с шери използвано като противопритеснително средство, тя остави това попълзновение да мине ей така.
	Мадам наблюдаваше Жулиета критично, подпряла с едната си ръка лакътя на другата.
	— Да, това е. Но имах предвид по-бавно, все едно не бързаш да стигнеш до някъде си и не ти пука — заинструктира я Мадам. — Представи си, че си волна птичка в небето, рибка в морето. Носи света като одеяние.
	— Вярно бе — рече Жулиета и почна отначало.
	Още преди Жулиета да беше минала и половината от разстоянието за втори път, Пепе избухна в сълзи:
	— Къде е била тя досега? Къде се е обучавала? — писна той, или предположително тя, пляскайки се по бузите и с двете си ръце. — Вземай я на мига!
	— Тя вече има добра и сигурна работа в университета — намеси се Гленда.
	Шерито също се намеси като каза: _От-време-на-времето още не е свършило. Недей да разваляш всичко!_*34
	[*34 Джуджетата подхождат към алкохолните напитки без много да се церемонят — бира, медовина, вино, шери… каквото и да е, сипвай пълна халба. — Б.а.]
	Мадам, която определено имаше инстинкти за тези неща, сложи ръка на рамото й:
	— Проблемът с джуджешките момичета е, нали разбирате, че повечето от нас малко се срамуват да станат център на внимание. Освен това трябва да имам предвид и че джуджешкото облекло доказано събужда интерес и сред някои млади човешки същества с определена умствена нагласа. Дъщеря ви е човешко същество… — Мадам се обърна за кратко към Жулиета. — Човек си, нали, скъпа? Намирам, че е полезно да се провери.
	Жулиета, явно втренчена жадно в някакъв неин си свят само кимна въодушевено.
	— Прекрасно — караше нататък Мадам. — А тя не само, че е неимоверно добре сложена и се движи като сбъдната мечта, а и не е твърде много по-висока от средностатистическото джудже. А и откровено казано, миличко, някои дами биха мечтали да са малко по-височки отколкото са. Е, тук може и малко да преувеличавам, но пък тази походка, просто нямам думи. Джуджетата имат бедра, няма спор, но рядко имат представа за какво са им… Извинявайте, да не би да сбърках нещо?
	Толкова наскоро погълнатата от Гленда четвъртинка литър шери най-накрая отстъпи пред натиска на нейния гняв:
	— Не съм и майка. Аз съм й приятелка.
	Мадам й хвърли още един от онези нейни погледи, от които тя имаше чувството, че за кратко са й извадили за бегъл оглед мозъка.
	— Тогава ще имате ли нещо против, ако платя на вашата приятелка — тук Мадам направи пауза — пет долара, за да бъде днес мой модел?
	„И какво сега?“ — обърна се към Гленда шерито — „Цяла вечер се чудиш до какво ли ще те доведа и ето. Харесва ли ти гледката? И сега какво ще правиш?“
	— Двайсет и пет долара — каза Гленда.
	Пепе пак се плесна по бузите и изкряска:
	— Да! Да!
	— Плюс отстъпка за пазаруване в магазина — добави Гленда.
	Мадам я изгледа продължително и накрая каза:
	— Извинете ме за момент.
	Тя взе Пепе под ръка и го заведе забързано към един ъгъл. Гленда не можа да чуе нищо, защото някой наблизо занитваше някакви дрехи, а друг някой имаше истерия. Накрая Мадам се върна насилено ухилена и следвана от Пепе.
	— Имам да започвам шоу точно след десет минути, а най-добрият ми модел си е изпуснала кирката върху крака. По-нататъшни ангажименти обаче ще се договарят допълнително. И ще престанеш ли, моля те, да ми подскачаш така, Пепе?
	Гленда примигна. _Не мога да повярвам, че току-що направих това_ — мислеше си тя — _Двадесет и пет долара само за да облече някакви дрехи! Та това е повече отколкото аз печеля за месец! Това просто не е редно!_ А шерито й каза: _И какво точно му е нередното? Ти примерно за двадесет и пет долара би ли облякла метална ризница, с която после да се изтъпанчиш пред цяла зала непознати?_
	Гленда потръпна. _Разбира се, че не_ — ужаси се наум тя.
	_Е, тогава за какво си говорим?_ — изтъкна и шерито.
	_Но всичко ще завърши със сълзи_ — помисли си Гленда.
	_Не, само казваш така, защото част от теб си мисли, че така било трябвало_ — възрази шерито — _Много добре знаеш, че има далеч по-лоши неща, които едно момиче би могло да направи за двадесет и пет долара, от това да облече някакви дрехи. Да ги свали например_.
	_Но какво ще кажат съседките?_ — беше последният отчаян аргумент на Гленда.
	_Да духат супата_ — каза шерито — _А те и без друго няма как да разберат, нали така? Народът от Кукличките не пазарува на Блъскалото, защото тук на тях им е твърде претенциозно. Виж сега, говорим си за двадесет и пет долара. Което ще й дадат, за да направи нещо, което сега няма да можеш да я спреш да направи и с ковашки чук. Само й виж лицето! Все едно някой й е запалил отвътре лампа_.
	Вярно си беше.
	_Е, добре тогава_, предаде се Гленда.
	_Хубаво_ — каза шерито — _И между другото нещо ми стана самотно_.
	А понеже подносът пак се беше озовал точно до лакътя й, тя посегна без изобщо да се замисля. Жулиета вече беше обкръжена от джуджета и, доколкото можеше да се чуе, получаваше светкавично обучение за това как да носи дрехи. Защо ли се хабят? Че на нея и чувал да й навлечеш, пак ще й стои добре. За Гленда, от друга страна, никога не се намираше нещо подходящо за размера й, а ако си говорим без заобикалки, рядко се намираше и каквото и да е за размера й. Теоретично погледнато все нещо би трябвало да й стане, но тя досега беше намирала само факти, които просто не вървяха.

	* * *

	— Е, времето като гледам е само като за мач — каза Архиканцлерът.
	— Май ще вали — вметна с надежда Лекторът по Съвременни Руни.
	— Предлагам два отбора по пет души — продължи Ридкъли. — Просто приятелска среща, разбира се, само колкото да му схванем цаката.
	Пондър Стибънс се въздържа от коментари. Магьосниците си падаха по съперничеството. То си беше част от магьосничеството. Тяхната представа за приятелска среща беше малко като представата, която би имала котката за приятелска среща с мишки. Университетските морави се простираха пред тях.
	— Разбира се следващия път ще сме с подобаващи фланелки — добави Ридкъли. — Г-жа Уитлоу вече е мобилизирала момичетата си да работят по въпроса. Господин Стибънс!
	— Да, г-н Архиканцлер?
	— Вие ще сте пазителят на правилата и ще съдийствате справедливо. Аз, естествено, ще съм капитан на единия отбор, а ти, Руни, ще предвождаш другия. В качеството си на Архиканцлер предлагам аз пръв да си избера отбора, след което ти ще можеш съвсем свободно да избереш твоите хора.
	— Всъщност не е прието да става така, г-н Архиканцлер, — възрази Пондър. — Вие избирате един за вашия отбор, след това той избира един за неговия и така нататък, докато или не запълните отборите, или не се изчерпят кандидатите, които не са прекомерно дебели или не треперят видимо от нерви. Поне такива са моите спомени. — Пондър в юношеството си беше прекарал твърде много време редом до дебелото хлапе.
	— Е, добре тогава, щом като не е прието, значи предполагам, че ще се наложи да го направим по вашия начин — съгласи се намръщено Архиканцлерът. — Стибънс, ваша задача ще е да наказвате строго противниковата страна за всяко извършено от тях нарушение.
	— Може би имахте предвид да наказвам всяка от двете страни за всяко извършено от тях нарушение, г-н Архиканцлер? Нали трябва да е справедливо.
	Ридкъли го зяпна с отворена уста, все едно Пондър беше споменал нещо принципно невъобразимо.
	— Да де, май нещо такова ще да е.
	Най-различни магьосници се бяха насъбрали тук този следобед, кой от любопитство, кой от подозрението, че присъствието тук би могло да се окаже благоприятстващ кариерата ход, а кой заради изгледа може би да погледа как някой колега заорава в моравата по нос.
	_Майчице_, мислеше си Пондър, когато избирането започна. Наистина си беше като навремето в училище, само че в училище никой не искаше дебелото момче. Тук, разбира се, случаят по-скоро беше никой да не иска най-дебелото момче, което, след напускането на Декана, беше въпрос на фина преценка. Пондър бръкна в робата си и извади една свирка, или по-скоро дядото на всички свирки, двадесет сантиметра дълга и дебела като свинска наденица, за която не са пестили свинското.
	— И откъде се намери това нещо, Господин Стибънс? — поинтересува се Ридкъли.
	— В интерес на истината, г-н Архиканцлер, открих го в кабинета на покойния Евънс Раирания.
	— Каква забележителна свирка — отбеляза Ридкъли.
	Това невинно изречение някак си успя ненатрапчиво да намекне, че толкова забележителна свирка явно ще да отива зян в ръцете на Пондър Стибънс, когато би могла да бъде притежание, примерно, на Архиканцлера на университета. Пондър забеляза това, тъй като го беше очаквал.
	— Тя ще ми е необходима за целите да сигнализирам и контролирам поведението на двата отбора — заяви високомерно той. — Вие ме назначихте за рефер, г-н Архиканцлер, така че се боя, че в продължение на мача аз ще съм, тъй да се каже, този който — той малко се поколеба — ще има думата.
	— В този университет, нали разбирате, съществува йерархия, Стибънс?
	— Да, сър, а това е ритнитопковски мач. Както беше установено, процедурата се състои в това аз да поставя топката на земята и след сигнал със свирката всяка страна ще се опита да вкара топката в целта на противниковата страна, като същевременно се старае да предотврати влизането на топката в тяхната собствена цел. Това ясно ли е?
	— На мен си ми е съвсем ясно — каза Завеждащият катедра Неопределени Изследвания под хор от утвърдително мърморене.
	— Независимо от това настоявам преди срещата да свирна със свирката.
	— Разбира се, г-н Архиканцлер, стига след това да ми я върнете. Аз съм разпоредителят на тази игра.
	Той предаде свирката.
	Първият опит на Ридкъли да я надуе остави без подслон един паяк, живял там безпроблемно, макар и без много удобства в продължение на последните двадесет години и го запрати в брадата на Професора по Природонаучни Изследвания, който случайно минаваше наблизо. Вторият опит откърти вкаменилото се бобче от нея и въздухът отекна на втечнен бронз. А после…
	Ридкъли се смрази. Лицето му скорострелно почервеня от врата нагоре. Звукът от следващото му вдишване беше като божествено възмездие. Туловището му се разшири, очите му се стесниха като върхове на игли, над главата му удари гръм и той изрева:
	— КАК МОЖАХТЕ ПАК ДА СИ ИЗПОЗАБРАВИТЕ ЕКИПИТЕ БЕ ПИШЛЕМЕТА НЕЩАСТНИ?!
	Огньове на св. Елм забумтяха по цялата свирка. Небето притъмня и ужас обзе всички присъстващи, когато времето се върна назад и пред тях се изправи гигантският, маниакално кряскащ Евънс Раирания. Същият, който бе вдъхновил онези несръчно скалъпени извинителни бележки от майка ти, същият онзи ентусиаст на дългото бягане в лапавицата и поборник на общите душове като средство за преодоляване на срамежливостта след подрастващите, същият онзи, който ако не си донесеш подходящата екипировка, те кара да ИГРАЕШ ПО БЕЛИ ГАЩИ. Достопочтени магьосници, които десетилетия наред се бяха изправяли лице в муцуна срещу най-коварни чудовища се тресяха в позорен юношески страх докато крясъците продължаваха ли продължаваха, докато не секнаха също толкова внезапно, колкото бяха започнали.
	Ридкъли падна ничком в тревата.
	— Извинявайте за това — сниши жезъла си д-р Хикс. — Донякъде това беше зло дело, естествено, но съм сигурен, че ще се съгласите, че беше необходимо предвид обстоятелствата. Пръстенът с черепа, нали се сещате? Университетският устав? А ако изобщо съм виждал случаи на обладание от артефакт, това беше възможно най-очевидният такъв.
	Насъбралите се магьосници, чиято студена пот вече беше започнала да се изветрява, закимаха мъдро. О, да. С прискърбие, съгласиха се те, наистина си бе необходимо. За негово собствено добро, съгласиха се те. Трябваше все някой да го направи, съгласиха се те. А после това заключение беше потвърдено и от самия Ридкъли, след като отвори очи и каза:
	— Това пък по демоните какво беше?
	— Ъ-ъ, душата на Евънс Раирания, струва ми се, г-н Архиканцлер, — обясни Пондър.
	— А кой ме халоса?
	Всеобщо пристъпяне от крак на крак и мърморене извести, че в резултат на демократично разбирателство бе решено, че най-добре на въпроса би могъл да отговори д-р Хикс.
	— Това беше допустимо предателство в рамките на университетския устав, сър. Бихте ли имали нещо против да прибера свирката в Мрачния Музей, ако никой не възразява?
	— Така де, така де — одобри Ридкъли. — Браво, бе човек. Вижда проблема и го решава от раз.
	— Мислите ли, че може да ми бъде позволено едно злобно подхилване, сър?
	Ридкъли се освести.
	— Не. Ще трябва да се откажем от тази свирка, господин Стибънс. А сега, господа, да се захващаме с играта.
	И така, след още някое време разтакаване, започна първият ритнитопковски мач в Невиждания Университет от десетилетия насам. Незабавно, поне от гледна точка на Пондър Стибънс, изникнаха най-разнообразни проблеми. Най-неотложният беше, че всички магьосници бяха облечени като магьосници, което ще рече, че всички си приличаха. Пондър се разпореди единият отбор да играе без шапки, което предизвика допълнително дърлене. След което този проблем беше задълбочен от обстоятелството, че имаше толкова много сблъсъци, че и официално носещите шапките си все си ги губеха. По-нататък играта беше прекъсната, защото бе заявено, че статуята във възпоменание на Архиканцлер Скръбс откриващ блита била в действителност почти десет сантиметра по-тясна от величествената статуя на Архиканцлер Фланкър откриващ Третата Закуска, което онеправдавало безшапъчната дружина.
	Но всички тези проблеми, предвидими и неизбежни, бледнееха и губеха всяка значимост в сравнение с проблема с топката. Топката си беше официална: Пондър се беше погрижил да е така. Обаче островърхите обувки, даже и да имаха много дълги върхове, не можеха да поемат тежестта от удара на човешки крак в това, да си го изврещим правичката, парче дърво обвито с малко плат и кожа. Постепенно, след като поредният магьосник беше изведен под ръце с навехнат глезен, дори и Ридкъли не издържа и рече:
	— Това е пълна простотия, бе Стибънс! Не може да няма нещо по-добро.
	— По-масивни ботуши? — предложи Лекторът по Съвременни Руни.
	— Ако са достатъчно масивни, че да може да се ритне това нещо, ще ви е голям зор изобщо да ходите с тях — изтъкна Пондър.
	— Да не говорим, че мъжете от амфората са си били направо боси. Предлагам, като се има предвид това, да преминем към разбора. Какво още ни е нужно, Стибънс?
	— По-добра топка, сър. Както и поне някакъв опит за движение по терена. И общо съгласие, че не е добра мисъл да спреш и да си запалиш лулата посред играта. По-подходящи цели, защото е много болезнено да се блъснеш в голяма каменна статуя. Поне някакво разбиране, ако ще и съвсем зародишно, за колективни действия в игрова ситуация. Твърда решимост да не бягаш, когато член на противниковия отбор се е втурнал срещу ти. И осъзнаване на факта, че владеенето на топката не може да се осъществява с всякакви средства. Мога ли да ви напомня, че се отказах да спирам играта заради това откакто вие, господа, като се превъзбудихте, не преставахте да хващате и дърпате топката, а в един отделен случай, да я скриете под робата си и да седнете отгоре. С оглед на всичко това бих искал да подчертая, че би било от голяма полза да се култивира усет за посока с лице към противниковата цел. Колкото и да е приканващо, не е уместно да се рита топката в собствената ти цел, нито да се поздравява и да се тупа по гърба някой извършил такъв подвиг. От общо три гола отбелязани в нашия мач, броят вкарани от играч в собствената му цел е — той се свери със записките си — три. Което представлява похвално висока резултатност в сравнение със съвременната ритни-топка, обаче за пореден път ще ви обърна внимание, че въпросите с посоката и това чия е целта, са от ключово значение. Една, признавам, изглеждаща обещаващо тактическа схема, беше струпването на играчите плътно около целта им, така че да не остане възможност каквото и да е да премине покрай тях. За съжаление обаче, ако и двата отбора се придържат към нея, това няма да бъде толкова игра, колкото жива картина. По-обещаваща беше тактиката, както изглежда възприета от един-двама от вас, да се дебне в близост до целта на съперниците, така че ако топката долети в това направление, да сте идеално позициониран да я прекарате покрай пазителя на целта. Фактът, че в отделни случаи вие и пазителят на съперниците се облягахте дружествено на статуята и си споделяте цигара докато гледате как другите играят, доказва наличието на дух на доброжелателство и не е изключено да представлява първа стъпка към някаква тактика на по-високо ниво, обаче не мисля, че това следва да се поощрява. В същия общ дух ми се налага да подчертая, че докато напускането на терена поради зов на природата или за глътка въздух е допустимо, то напускането му за закуска не е. Имам усещането, г-н Архиканцлер, че всеобщото за колегите ни желание никога да не се отдалечават на повече от двадесет минути от някое ястие би могло да бъде удовлетворително покрито от пауза по средата на играта. Което би донесло допълнителното преимущество, че ако двата отбора си разменят целите в този момент, това ще прекрати оплакванията, че едната цел била по-голяма от другата. Да? — обърна се той към Завеждащия катедра Неопределени Изследвания, който беше вдигнал ръка.
	— Ако си разменим целите — запита Завеждащият катедра — това ще значи ли, че головете вкарани преди почивката в собствената ни цел ще се превърнат в голове вкарани в целта на съперника, доколкото физически тя вече е станала точно такава?
	Пондър обмисли метафизическите проблеми в отговарянето на този въпрос и мина само с:
	— Не, разбира се, че не. Имам още цял списък от забележки, г-н Архиканцлер, и за съжаление ако ги обобщя, ще трябва да кажа, че не сме особено добри в тази игра.
	Магьосниците се смълчаха.
	— Тогава да започнем от топката — наруши тишината Ридкъли. — Имам една идея за топката.
	— Да, сър. Предполагах, че ще имате.
	— Тогава ела да се видим след вечеря.


>
	Жулиета беше погълната от умопобъркания цирк, на какъвто станала в този момент задкулисната част на Гофна и никой повече не обърна на Гленда каквото и да е внимание. Точно в този момент тя беше спънка, излишък, безполезна за никого, препятствие, изискващо грижи за преодоляването му, външен наблюдател на играта. Недалече от нея хубаво джудже с брада на две опашки чакаше търпеливо докато му запояваха нещо изглеждащо като сребърни доспехи. Работници я обкръжаваха също както васали биха обкръжавали рицар докато го готвят за битка. Малко по-настрани от тях стояха две малко по-високи джуджета, чието въоръжение изглеждаше малко по-функционално отколкото декоративно. Тези двамата бяха мъже. Гленда разбра това просто защото всяка жена от всеки разумен вид знае как изглежда мъж, който точно в момента няма какво да прави в обкръжение понастоящем явно окупирано от и изцяло под контрола на жени. Те изглеждаха като че бяха на стража.
	Подтикната от шерито, тя се запъти натам.
	— Това трябва да струва купища пари — обърна се тя към по-близкия пазач.
	Той я изгледа малко смутено от прямия подход.
	— На думайте. Лунно сребро, така му казват. Ние трябва да я съпровождаме даже и на подиума. Говорят, че щяло да бъде голям удар, но просто не знам. Хич няма начин да спре прилично острие. А и не може да се изкове без помощ от Игори. Казват, че струвало повече и от платината. Само дето изглежда добре и казват, че изобщо не усещаш, че я носиш. Дядо ми на такова нещо и метал нямаше да му вика, да, ама те казват, че трябвало било да се върви в крак с времето. Лично аз не бих го окачил и на стената си, но кой ме пита.
	— Момичешка броня — изкоментира кратко другият пазач.
	— Ами оная щуротия микроризницата? — попита Гленда.
	— А, това вече е съвсем друга бира, госпожице — каза първият пазач. — Чух, че я изработвали и ковали направо тук в града, щото най-добрите майстори са си тук. Ама каква работа само! Плетена ризница тънка като плат и яка като стомана! А и се говори, че щяла да поевтинее, а най-вече не била…
	— Скив с’а, Глендинка, а познай кой е?
	Някой докосна Гленда по рамото. Тя се обърна и се изправи пред умопомрачително красиво видение в тежки, но много изискани доспехи. Беше Жулиета, но Гленда я позна само по бледосините й очи. Жулиета имаше брада.
	— Мадам казва, че по-добре да я нося — обясни тя. — Не е джуджешко, ако няма брада. К’во ш’ ка’еш?
	Този път шерито успя да вземе думата първо.
	— Всъщност е доста привлекателно — продума все още в потрес Гленда. — Много е… сребристо.
	Брадата си беше женска, това се виждаше. Изглеждаше оправена и нагласена и нямаше късчета плъх полепнали по нея.
	— Мадам казва, че запазила място за теб на първия ред — съобщи и Жулиета.
	— Ох, ама аз не може да седя на първия ред… — започна автоматично Гленда, но шерито се намеси твърдо: „Абе я млъквай и престани да разсъждаваш като майка си, моля те, ами върви да сядаш на проклетия му първи ред“.
	Една от вездесъщите девойки избра точно този момент да хване Гленда под ръка и да поведе леко оплитащите й се стъпки през хаоса на подготовката, през вратата и обратно в приказното царство. Където наистина я чакаше място на първия ред.
	За щастие, макар да беше на предния ред, то беше по-настрани. Щеше да умре от срам, ако беше точно по средата. Тя се вкопчи с две ръце в ръчната си чанта и чак тогава рискува да се огледа. Всички места бяха заети. И то не изключително от джуджета. Имаше си и няколко човешки дами, фино облечени, малко по-слаби от колкото трябва (ако питаха нея), почти оскърбително не проявяващи никакви признаци на притеснение, бърборещи безспир.
	Още едно шери мистериозно се появи в ръката й, след като тишината беше прерязана като с капан за плъхове, Мадам Фашкие излезе иззад завесата и заговори на препълнената зала. Гленда тъкмо си помисли, че би й се искало да беше облечена с по-добро палто… когато шерито я сложи да си легне и я целуна за лека нощ.
	Само след като мина някое време, Гленда си възвърна способността да мисли нормално, когато на главата й падна някакъв букет. Беше я уцелил точно над ухото и като вдигна поглед, посред капещите като дъжд скъпарски венчелистчета, тя видя лъчезарната усмивка на сияещата Жулиета на самия край на подиума точно канеща се да викне „Пай се!“
	… Имаше и още разни летящи цветя и хора изпостанали на крака, и възторжено крещящи, и музика, и изобщо усещане като че ли си под водопад, само че вместо вода я обливаха бурни талази от звуци и светлина.
	И от всичко това изригна Жулиета, метна се на врата на Гленда и я прегърна.
	— Тя ме иска пак тук! — заговори задъхано тя. — Казва, че може да отида в Куирм и даже в Генуа! Казва, че ще ми плаща повече, ако не бачкам за никой друг и че светът бил стрида. Това не го знаех.
	— Но ти си имаш сигурна работа в кухнята… — започна Гленда, все още само на три-четвърти освестила се.
	По-късно, по-често отколкото би й се искало, тя не преставаше да си припомня, как казва тези думи докато аплодисментите кънтят около тях.
	Сега обаче някой лекичко я докосна по рамото. Беше една от взаимозаменяемите млади жени с поднос.
	— Мадам ви праща поздрави, госпожице, и би желала да покани вас и Госпожица Жулиета да се присъедините към нея в частния й будоар.
	— Много мило от нейна страна, но мисля, че вече ни е… Будоар ли казахте?
	— О, да. А бихте ли желали още едно питие? В крайна сметка нали празнуваме.
	Гленда се огледа в дърдорещата, смееща се и най-вече пиеща тълпа. Залата беше станала като пещ.
	— Добре, но не това шери, благодаря ви за любезността все пак. Да ви се намира нещо студено и газирано?
	— Ами че да, госпожице. Колкото щете.
	Момичето извади огромна бутилка и сръчно напълни висока кристална чаша очевидно с мехурчета. Когато Гленда я изпи, мехурчетата напълниха и нея.
	— Ммм, доста е хубаво — зазапъва се тя. — Малко като лимонадата като порасне.
	— Поне Мадам го пие точно така.
	— Ъ-ъ, този будоар — пробва се Гленда следвайки момичето с доста олюляване. — Колко е голям?
	— О, даже си е огромен, поне според мен. Там вече трябва да са се събрали около четиридесет души.
	— Така ли? Това ще е голям будоар.
	_Е, слава на боговете_, помисли си Гленда, поне това се изясни. _Защо ли не вземат някой път да сложат в тея романи прилични обяснения?_
	Нямаше как да бъде сигурна, какво би могло да се очаква да завари в един будоар, като се има предвид, че си нямаше представа какво е будоар. Това, което завари там, бяха хора, жега и цветя. Не цветя на букети, а на стълбове и извисяващи се подставки, изпълващи почти всичкия въздух с облаци натрапчив аромат, докато хората отдолу го изпълваха с думи, много плътно наблъскани. Нямаше начин, който и да е да чуе какво казва някой друг, каза си Гленда, но вероятно това нямаше значение. Сигурно важното беше да си тук, че да те видят, че го казваш.
	Множеството се раздели и тя зърна Жулиета, все още в бляскавото си одеяние, все още с брадата, заета с това… да е тук. Ту тук, ту там святкаха саламандри, което значеше хора с иконографи, нали така? Клюкарските вестници бяха пълни само с хора бляскащи като за снимка. Е, тя си нямаше нищо общо с тях. И което беше още по-лошо, никой не даваше за нейното неодобрение и пукната пара. Те и бездруго си бляскаха. А най-много от всички бляскаше Жулиета.
	— Май ще ми дойде добре малко свеж въздух — измънка тя.
	Водачката й деликатно я заведе до една ненатрапчива врата.
	— Тоалетната е нататък, моля.
	Нататък си беше, само че и това дълго, приглушено осветено помещение беше нещо като приказка, цялото в кадифе и драперии. Петнадесет смаяни отражения на Гленда я зяпнаха от също толкова огледала. Беше толкова втрещяващо, че я накара да се отпусне в много скъпарско кресло с извити крачета, което се оказа също така и много удобно за разпускане…
	Като се сепна от сън, тя се запрепъва навън, загуби се в цял тъмен свят от вмирисани коридори отрупани с кашони и сандъци, докато не се натъкна на една наистина огромна стая. Тя беше по-скоро нещо като пещера. В далечния й край имаше двойна врата, която сигурно се срамуваше да пропусне сивкавата светлина, която не толкова осветяваше, колкото обвиняваше. Още хаос от закачалки за дрехи и празни кашони беше пръснат по пода. На едно място вода беше покапала от тавана и образувала локва на пода, подгизваща някакъв картон.
	— Виж ги само, гледаш ги целите бляскави и префинени, а отзад всичко тъне в кал и боклуци, нали мило? — чу се глас в тъмнината. — Ти като гледам си от онези дами, които ще познаят една метафора само като те зяпне.
	— Нещо такова — измърмори Гленда. — Кой е тоя дето пита?
	Оранжева светлинка проблесна и се изгуби в мрака. Някой пушеше цигара в тъмното.
	— Навсякъде е все същото, душко. Ако имаше награда за най-назадниково положение и разположение, борбата за първото място щеше да е наистина жестока. Виждал съм аз навремето някой друг дворец и всичките са все същото: отпред колонади и знамена, а накъм задницата слугински стаички и тръболяци. Какво ще кажеш да ти досипя? Не може да се размотаваш така наоколо с празна чаша, тук хората не правят така.
	От по-прохладния въздух тя започна да се поосвестява. В ръката й наистина имаше празна чаша.
	— Какво беше това питие?
	— Значи, ако това беше някое друго парти, сигурно щеше да е най-евтиното шупнало вино, което успееш да прецедиш през чорап. Мадам обаче не ще ментета. Това тук си е самата истина. Шампанско.
	— Какво? А аз си мислих, че него го пият само разни светлости и сиятелства!
	— Не бе, душа, само хора червиви от пари. Е, понякога то си е същото.
	Тя се вгледа по-внимателно и ахна:
	— Какво? Ама ти Пепе ли си?
	— Същият, бе душа.
	— Но ти изобщо не си… не си… — тя трескаво заразмахва ръце.
	— Сега не съм на работа, бе душа. Няма що да се грижа за… — той заразмахва ръце също толкова трескаво. — Тук имам една бутилчица само като за нас с теб. Да си я делнем, а?
	— Ами аз трябва вече да се връщам при…
	— Що бе, душа? За да й трепериш като някоя дърта квачка ли? Остави я малко на мира, бе душа. Тя е като пате за пръв път видяло гьол.
	В тъмнината Пепе изглеждаше по-висок. Може би заради езика му или заради това, че не се суетеше. Да не говорим, че до Мадам всеки ще изглежда дребен. Той обаче беше като че ли целият направен от жили.
	— Ама нещо може да й се случи!
	Пепе я озари с една усмивка:
	— Ами че да! Но сигурно няма. От мен да знаеш, тя ни продаде куп микроризница, без майтап. Казах аз на Мадам, че имам добро предчувствие. Пред нея се отваря невероятна кариера.
	— Не, тя си има добра, стабилна работа в Нощната Кухня при мен — възрази Гленда. — Парите може и да не са много, но пък ти ги дават всяка седмица. В кърпа вързани, а и няма да си загуби работата, ако се намери някоя по-хубава.
	— Кукличките, нали? Като слушам някъде край улица Ботни*35 — каза Пепе. — Сигурен съм. Не е чак толкова зле, доколкото си спомням. Тамошните не ме биеха толкова, ама като му теглиш чертата все същата каца раци.
	[*35 „_Кукличките, нали? Като слушам някъде край улица Ботни_…“ Такова разпознаване с точност до улица на това, откъде е някой човек само по говора му, е характерно за главния герой на пиесата на Бърнард Шоу „Пигмалион“, който се обзалага, че може да научи на такъв правоговор една улична цветарка с ужасен език, че тя да мине за истинска великосветска дама на голям прием. — Б.пр.]
	Гленда беше шашната. Тя беше очаквала гняв или снизхождение, но не и такова подхилване.
	— Да ти кажа, много нещо знаеш за града като за джудже от Юбервалд.
	— Не бе, душа, знам много за Юбервалд като за хлапе от Лобин Клаут — парира гладко Пепе. — Пресечка „Разкапано Сирене“, ако сме съвсем точни. Тукашно момче съм си. Невинаги съм бил джудже, нали разбираш. Не бях, но станах.
	— Ама как? Как е възможно това?
	— Е, да де, не е като да са пуснали обява. Но може, стига да познаваш когото трябва. А Мадам знаеше когото трябва, ха, знаеше тя каквото трябва за когото трябва. Не беше голям зор. Е, трябва да вярваш в туй-онуй, да спазваш туй-онуй и, разбира се да откажеш къркането… — той се усмихна, когато погледът й прикова чашата в ръката му и продължи. — По-кротко бре душа, тъкмо щях да добавя „когато не съм на бачкане“, а бачкането си го бива. Няма значение дали правиш крепеж на рудник или занитваш кринолин, важното е, че да си майстор пикльо е просто тъпо. А поуката от всичко това е, че или грабваш живота за гушата или си затъваш в кацата раци.
	— О, нали, лесно е да се приказва така — наежи се Гленда чудейки се какво общо имат с цялата тази работа раците, — но в истинския живот хората си имат отговорности. Може и да нямаме лъскави професии за много пари, но това, от което се нуждаят хората са истинските професии! Мен щеше да ме е срам да продавам ботуши за по четиристотин долара парчето, каквито могат да си позволят само някакви богаташи. Какъв му е смисълът на това?
	— Е, не може да не признаеш, че това прави богаташите по-малко богати — чу тя иззад гърба си шоколадовия глас на Мадам, която като много други едри хора можеше да се движи тихо като балон, на какъвто приличаше. — Не е зле като за начало, нали? А печалбата отива за заплати за миньори и ковачи. Както казват хората, всичко циркулира.
	Тя се отпусна тежко на един кашон с чаша в ръка.
	— Е, най-накрая се отървахме от повечето от тях — каза тя, затършува в обемистия си нагръдник със свободната си ръка и измъкна тлъста пачка хартия. — Големите клечки искат да се включат в това и всички го искат ексклузивно, така че ще ни трябва още една ковачница. Утре ще ходя до банката — тя направи пауза колкото да бръкне още веднъж в металния си корсет. — Като джудже съм откърмена с вярата, че златото е единствената истинска валута — забеляза тя отброявайки няколко новички хрущящи банкноти, — но трябва да се признае, че това тук топли повече. Ето петдесет долара за Жулиета, двадесет и пет от мен и двадесет и пет от шампанското, което нещо се е разчувствало. Жулиета каза да ти ги дам на тебе да ги наглеждаш.
	— Госпожица Гленда мисли, че водим нейното съкровище към живот изпълнен със суета, греховност и разврат — подхвърли Пепе.
	— Е, идеята си я бива — подметна Мадам, — но нещо не си спомням кога за последно съм видяла малко разврат.
	— Вторника — услужливо й напомни Пепе.
	— Цяла кутия шоколадови бонбони изобщо не е развратно. Да не говорим, че ти измъкна картончето между двата реда, което ме подлъга. Не съм възнамерявала да изям долния ред. На мен не ми трябва долният ред. Това практически си беше издевателство.
	Пепе се прокашля:
	— Стряскаме нормалната дама, мило.
	Мадам се усмихна:
	— Гленда, знам какво си мислиш. Че сме двойка покварени зли смешници, пропиващи живота си в свят на въздух под налягане. Добре де, точно сега това си е съвсем вярно, но днес беше завършекът на цяла година здрава работа, виждаш ли.
	_А вие си дуднете като някакви стари съпрузи_, помисли си Гленда. Цепеше я глава. Беше опитала плъхски плод, заради него беше, тя си го знаеше.
	— Сутринта ще ида да покажа тези поръчки на управителя на Кралската Банка и ще му поискам много пари. Ако той ми се довери, ти също ще ми се довериш ли? Ние се нуждаем от Жулиета. Тя просто… блести.
	Освен това се държите за ръце. Нежно. Нещо в Гленда взе, че се разчувства.
	— Е, добре тогава, вижте какво — каза тя. — Ще направим така. Жу си отива с мен право вкъщи тая нощ, та да й се избистри главата. А утре… добре де, ще видим.
	— Не бихме могли да искаме нищо повече от вас. Нали така? — Мадам потупа Гленда по коляното. — Жулиета, знаете ли, ви има за всичко на света. Тя казва, че трябвало първо вие да кажете да. Разправи на всичките хайлайфни дами за вашите баници.
	— Приказвала е с хайлайфни дами? — възкликна Гленда с изумление изпъстрено с трепет и обагрено в почуда.
	— Абсолютно. Те всичките искаха да видят микроризницата по-отблизо, а тя просто си се разбърбори пред тях, ей така най-непосредствено. Съмнявам се, че някой изобщо в целия им живот досега им е казвал „Скив с’а!“
	— О, не! Толкова съжалявам!
	— Какво му има да съжаляваш? Те бяха доста трогнати. Освен това наистина ли можеш да опечеш мариновани лукчета в баница, така че да останат хрупкави?
	— И това ли им е казала?
	— О, да. Както подразбрах всичките възнамеряват да накарат готвачите си да пробват същото.
	— Да бе. Няма начин да се сетят как! — рече удовлетворено Гленда.
	— И Жу така им каза.
	— Ние… обикновено я наричаме Жулиета — каза Гленда.
	— А тя ни каза да й викаме Жу — отвърна Мадам. — Проблем ли има?
	— Е, ъ-ъ, не е точно проблем — измънка окаяно Гленда.
	— Е, добре тогава — заключи Мадам, която определено знаеше кога да не забелязва разни нюанси. — А сега да я изтръгнем от ръцете на новите й приятелки, та да можеш да се погрижиш тя да се наспи добре.
	Разнесе се смях и момичетата помагащи за шоуто се изсипаха от нагъчканите помещения, където се бабуваше на красотата. Жулиета беше с тях и най-шумният смях беше нейният. Като видя Гленда, тя веднага се втурна към нея и пак я прегърна.
	— О, Глендинка, не е ли велико? Същинска приказка!
	— Да де, и така може да е — отвърна Гленда, — те обаче невинаги свършват щастливо. Само да не забравяш, че сега си имаш добра работа, с изгледи за бъдеще и редовни остатъци, които да си носиш вкъщи. Това не може да се захвърли просто така с лека ръка.
	— Не, не може. Това трябва да се захвърли целенасочено и с все сила — обади се Пепе. — Гледайте сега, за какво си говорим? Въгленяшка! Вълшебната пръчица е размахана, всички придворни я приветстват, цяла сюрия прекрасни принцове се редят на опашка само да помиришат пантофката й, а ти искаш от нея да се върне в кухнята да прави тикви? — той забеляза неразбиращите им лица. — Добре де, това сигурно ви се е сторило малко объркано, но не може да не сте проследили главната нишка? Та това е голям шанс! По-голям от туй здраве му кажи. Измъквачка от кацата!
	— Като гледам ни е време да се прибираме — вирна брадичка Гленда. — Хайде, Жу.
	— Видя ли — каза Пепе, когато те си излязоха — все същата каца раци.
	Мадам надникна в бутилката, та да не би въпреки всяка вероятност да е останала още поне една глътчица.
	— Знаеш ли, че тя общо взето е отгледала малката? Жу ще направи каквото тя каже.
	— И всичко ли ще иде зян? — простена Пепе. — Недей да превземаш света на щурм, ами си стой тук и прави баници? На това живот ли му викаш?
	— Все някой трябва да прави баници — отвърна с вбесяваща хладна разсъдителност Мадам.
	— О, моооля ти се! Не и тя. Само да не е и тя. И то за остатъци? О, не!
	Мадам взе още едно празно шише. Знаеше си, че ще е празно, защото се намираше в близост до Пепе на края на тежък ден, но все пак го прегледа, защото жаждата умира последна.
	— Ммм. Може и да не се стигне до там — рече тя. — Имам чувството, че госпожица Гленда е на път да започне да се замисля. Това доста жалко палтенце и тези кошмарни обувки крият един могъщ ум. А днес може и да е щастливият му ден.

	* * *

	Ридкъли крачеше по коридорите на Невиждания Университет, робата му плющеше уверено до дирите му. Крачката му беше широка и на Пондър, притиснал отбранително папка към гърдите си, му се налагаше да подтичва почти по рачешката, за да не изостава.
	— Нали знаете, че се съгласихме, че то не бива да се използва за каквито и да е други цели, освен чисто изследователски, г-н Архиканцлер? Самият вие всъщност подписахте заповедта.
	— Нима? Това не си го спомням, Стибънс.
	— Аз обаче си го спомням най-отчетливо, сър. Беше точно след случая с господин Флорибунда.
	— Тоя пък кой беше? — подхвърли Ридкъли все така целенасочено давайки напред.
	— Той беше онзи, който като го засърбяло веднъж под лъжичката, поръчал на Бюрото сандвич с бекон, за да види какво ще стане.
	— Аз пък си мислих, че всичко извадено от Бюрото трябва да бъде върнато там в срок от 14,14 часа?
	— Да, сър. Случаят е точно такъв, обаче Бюрото явно се подчинява на странни правила, които все още не разбираме напълно. Във всеки случай оправданието на господин Флорибунда беше, че си е бил помислил, че четиринадесетчасовото правило не било важало за сандвичи с бекон. Освен това той не беше казал на никого, така че състудентите от неговия етаж научили едва когато след четиринадесет часа и нещо чули писъците.
	— Поправи ме ако греша — рече Ридкъли покривайки коридорно разстояние с все така впечатляваща скорост, — но в този момент сандвичът не би ли трябвало вече да е смлян от стомаха му?
	— Да, сър. Но той в крайна сметка си се върна в Бюрото, тъй да се каже, самоинициативно. Това беше извънредно интересно откритие. Не знаехме, че подобно нещо би могло да се случи.
	Ридкъли спря и Пондър се блъсна в него.
	— Какво точно му се случи на този тип?
	— Не бихте искали да ви описвам картината, сър. Във всеки случай добрата новина е, че скоро ще може да стане от инвалидната количка. Фактически, както подразбрах, той вече много добре ходел с бастун. Какви дисциплинарни мерки да се приложат към него зависи, разбира се, изцяло от вас. Преписката по случая е на бюрото ви, както всъщност и значително количество други важни документи.
	Ридкъли пак закрачи напред.
	— Направил го е, за да види, какво ще се случи, нали така? — подпита той весело.
	— Поне той така твърди, сър — отговори Пондър.
	— И с това е нарушил моите изрични заповеди, нали?
	— Да, абсолютно безспорно, сър — потвърди Пондър, който познаваше своя Архиканцлер и вече имаше чувството, как ще свърши всичко това. — И следователно, сър, съм длъжен да настоявам той да…
	И той пак се блъсна в Ридкъли, защото Архиканцлерът беше спрял пред огромна врата с надпис с големи червени букви гласящ:
C>
	Нито Един Предмет Да Не Бъде Изнасян От Това Помещение Без Изрично Разрешение На Архиканцлера.
@	Подпис Пондър Стибънс _pp_ Муструм Ридкъли
C$
	— Подписал си това вместо мен? — произнесе Ридкъли.
	— Да, сър. Бяхте постоянно зает, а ние нали се бяхме разбрали по въпроса.
	— Да, разбира се, но защо ти трябваше да ме _pp_-сваш*36 така? Спомни си какво каза за Н.У. онази млада дама.
	[*36 От латински per procurationem — по пълномощно, от името на… — Б.пр.]
	Пондър извади грамаден ключ и отвори вратата.
	— Бих ли могъл да ви напомня, г-н Архиканцлер, че се споразумяхме да наложим мораториум върху използването на Бюрото за Рядкости докато не успеем да почистим поне някои от остатъчните магии в сградата. Досега изглежда не сме успели да се отървем от калмара.
	— Споразумели ли сме се, Господин Стибънс — рязко се обърна към него Ридкъли — или ти си се споразумял със себе си _pp_ мен, тъй да се каже?
	— Амиии, ъ-ъ, мисля, че схванах духа на вашето мислене, сър.
	— Е, а това е чистият изследователски дух — обяви Ридкъли. — Това е изследването по въпроса, как бихме могли евентуално да спасим сирената си. Мнозина биха се съгласили, че не би могло да се намери по-достойна цел. Колкото до младия Флорибунда…
	— Да, сър? — подкани го отчаяно Пондър.
	— Повиши го. На каквото и ниво да е сега, качи го с едно нагоре.
	— Струва ми се, че това би отправило неправилния вид сигнал — пробва се Пондър.
	— Напротив, господин Стибънс. Това ще отправи точно най-подходящото послание до студентското тяло.
	— Но той не се е подчинил на изрична заповед, ако ми е позволено да подчертая?
	— Точно така. Проявил е независимо мислене и известна доза кураж, при което, да не забравяме, значително е допринесъл за нашите знания относно Бюрото.
	— Но той можеше да разруши целия университет, сър.
	— Точно така, в който случай срещу него щяха да бъдат предприети най-строги дисциплинарни мерки, стига разбира се да можехме да намерим нещо останало от него. Той обаче не стори тази беля, а излезе късметлия, пък на нас са ни нужни магьосници с късмет. Повиши го, по пряка моя заповед, без никакви там _pp_-та. Между другото, колко силни му бяха писъците?
	— В интерес на истината, г-н Архиканцлер, първият беше толкова сърцераздирателен, че продължи да звучи дълго след като му свърши дъха и очевидно придоби самостоятелно съществуване. Отново случай на остатъчна магия. Наложи се да го заключиме в едно от мазетата.
	— А той каза ли всъщност как му се е сторил сандвичът?
	— На влизане или на излизане, сър? — поиска да уточни Пондър.
	— Само на влизане, струва ми се — реши Ридкъли. — В крайна сметка аз имам живо въображение.
	— Той каза, че това било най-вкусният сандвич с бекон, който някога бил опитвал. Това било сандвичът с бекон, за който човек мечтаел като чуел думите „сандвич с бекон“, но никога не могъл да достигне такова съвършенство.
	— С кафяв сос? — размечта се Ридкъли.
	— Разбира се. Явно това е бил завършекът на всички сандвичи с бекон.
	— Замалко да стане такъв, за него поне. Но ние вече не знаем ли това нещо за Бюрото? Че то винаги предоставя съвършения екземпляр?
	— В действителност имаме много оскъдно сигурно знание по предмета — уточни Пондър. — Знаем само, че не би съдържал нищо, което не би се побрало във вътрешността на куб с размери 14 на 14 инча, че ще спре да работи, ако, както вече знаем, неорганичен предмет не би бил върнат в него в срок от 14,14 часа от момента на изваждането, и че нищо от съдържанието му не е розово, макар че не знаем, защо би следвало да е така.
	— Беконът обаче е определено органичен, Господин Стибънс — посочи Ридкъли.
	Пондър въздъхна.
	— Да, сър, и това не знаем, защо е така.
	На Архиканцлера му дожаля за него.
	— Може пък да е бил от онези особено хрупкавите — подметна любезно той. — От оня вид дето ти се троши между пръстите. Обожавам това в сандвичите с бекон.
	Вратата се отвори и ето го. Съвсем мъничко в центъра на много обширна стая…
	Бюрото на Рядкостите.
	— Мислите ли, че това е разумно? — не мирясваше Пондър.
	— Разбира се, че не — отвърна Ридкъли. — А сега ми намери топка като за ритане.
	На една от стените имаше бяла маска, като онези носени на карнавал. Пондър се обърна към нея:
	— Хекс, моля, намери топка подходяща за играта ритни-топка.
	— Тази маска нещо ново ли е? — поинтересува се Ридкъли. — Аз си мислех, че гласът на Хекса се придвижваше в блит-пространството?
	— Да, сър. Гласът му просто изниква от нищото, сър. Но, кой знае защо, човек се чувства по-добре като има на какво да говори*37.
	[*37 Интересно, но думата „интерфейс“ може да се прочете и като „между лица“, тоест наличието на образ на лице в потребителски интерфейс е нещо доста логично. Логично като за света на Диска де. — Б.пр.]
	— Каква топка ви е нужна? — попита Хексът с глас гладък и мазен като рафинирано масло. — Овална или сферична?
	— Сферична — отговори Стибънс.
	Бюрото изведнъж се разтресе.
	Тази пущина винаги безпокоеше Ридкъли. Като начало изглеждаше някак твърде самодоволна. Все едно ти казваше: „Не знаеш какви ги вършиш. Използваш ме като някаква моментна лотария и се обзалагам, че изобщо не си си помислял за това, колко много опасни неща могат да се съберат във вътрешността на куб четиринадесет на четиринадесет инча“. В действителност Ридкъли си беше мислил за това, най-често в три сутринта, и никога не влизаше в стаята без няколко субкритични магии в джоба просто за всеки случай. Да не говорим пък за този Лут… Добре де, надявай се на най-доброто и се готви за най-лошото, това винаги е било мотото на Н.У.
	Едно чекмедже се подаде и се заплъзга през стаята докато не стигна до стената, след което предположително ще да е продължило в някой друг гостоприемен комплекс от измерения, защото никога не се подаваше от другата страна на стената, колкото и често да поглеждаше човек.
	— Много гладко работи днес — забеляза той, когато от пода изникна още едно чекмедже, което се разпъпи в следващо чекмедже точно като него на размер, което се заразпъва целеустремено накъм далечната стена.
	— Да, Момчетата от Бързнек стъкмиха един нов алгоритъм за обработване на вълнови пространства на високоблитно равнище. Което е в състояние да ускори нещо като Бюрото до порядъка на около 2000 фиркина.
	Ридкъли се намръщи:
	— Това току-що си го измисли, нали?
	— Не, сър. Предложи го Чарли Фиркин от Бързнек. Така е по-кратко да се каже, отколкото 15000 итерации за първи отрицателен блит. А е и много по-лесно за запомняне.
	— Та значи хора, които познаваш в Бързнек ти пращат разни неща, а? — заинтересува се Ридкъли.
	— О, да — отговори Пондър.
	— Безплатно?
	— Разбира се, сър — изгледа го изненадано Пондър. — Свободното споделяне на информация е от централно значение за развитието на природонаучната премъдрост.
	— А и ти им пращаш туй-онуй, така ли?
	Пондър въздъхна.
	— Да, разбира се.
	— Това не съм сигурен, че го одобрявам — каза Ридкъли. — Аз съм изцяло за свободното споделяне на информация, стига те да са тези, които свободно споделят тяхната информация с нас.
	— Да, сър, но ми се струва, че тук силно ни възпрепятства значението на думата „споделяне“.
	— И все пак — започна Ридкъли и млъкна.
	Един толкова тих звук, че едва-едва се чуваше, току-що беше престанал. Бюрото за Рядкости се беше събрало и отново беше станало просто една единица дървена мебел в центъра на стаята, но когато те го погледнаха, предните му вратички се отвориха, отвътре се изтърколи кафява топка и тупна на пода с едно _„пльонг!“_ Ридкъли отиде, взе я и я завъртя в ръцете си.
	— Интересно — каза той и я хвърли със сила в пода.
	Тя отскочи по-високо от главата му, но той реагира достатъчно бързо и я хвана докато пак падаше.
	— Забележително — поправи се той. — Какво ще кажеш за това, а Стибънс?
	Той подхвърли топката във въздуха и я ритна яко през стаята. Тя се върна този път към Пондър, който, за собствена най-голяма изненада, я хвана.
	— Като че има свой собствен живот. — Пондър я пусна на земята и пробва един шут.
	Тя полетя.
	Пондър Стибънс беше съвършеният, перманентен приносител на стометрова извинителна бележка от на леля му стринката, която освен друго молеше той да бъде освободен от всички видове физкултурно гимнастически дейности, защото бил страдал от дюстабанлизъм на ушите, хроничен астигматизъм, мрънкащ нос и нервна меланхолия. По свое собствено признание той по-скоро би бягал десет мили, прескочил двуметрова ограда и изкатерил висок хълм, отколкото да участва в каквато и да е спортна дейност.
	Топката обаче го зовеше. Пееше му _„пльонг!“_.
	Няколко минути по-късно той и Ридкъли вървяха обратно към Голямата Зала от време на време тупвайки топката по каменните плочи. В тоя звук _„пльонг!“_ имаше нещо, от което ти се искаше да го чуеш отново.
	— Знаеш ли, Пондър, мисля че поначало бяхме подходили неправилно. На Небесата и на Диска има много повече неща, отколкото е сънувала нашата философия.
	— Сигурно е така, сър. Моята философия, доколкото знам изобщо не сънува.
	— Всичко идва от топката — продължи Ридкъли още веднъж тупвайки я с все сила в пода и пак хващайки я. — Утре ще я донесем тук и ще видим какво ще стане. Вие, господин Стибънс, я шутирахте тази топка едно хубаво, нищо че по собственото ви признание сте от кекав по кекав.
	— Да, сър, освен това съм мърда и хърба, и се гордея с тези си качества. Най-добре да ви напомня, г-н Архиканцлер, че това нещо не бива да прекарва твърде дълго извън Бюрото.
	_Пльонг!_
	— Но пък може да го изкопираме, нали така? — посочи Ридкъли. — То нали не е нищо повече от съшити парчета кожа, вероятно защищаващи някакъв мехур. Обзалагам се, че всеки свестен занаятчия ще може да направи още една за нас.
	— Какво, сега ли?
	— Светлините никога не гаснат на Улицата на Хитроумните Майстори.
	В който момент те стигнаха Голямата Зала, Ридкъли я обходи с поглед и засече две фигури тикащи количка натоварена със свещи.
	— Вие двамата, я елате! — викна той, а те престанаха да бутат количката и се приближиха. — Ето господин Стибънс тук би искал да отърчите да му свършите едно малко поръченийце. От значителна важност. Вие кои сте?
	— Тревър Младонадеждов, шефе.
	— Лут, г-н Архиканцлер.
	Очите на Ридкъли се присвиха.
	— М-да… Лут — провлече той сещайки се за магиите в джоба си. — Оклепвачът на свещи, нали? Е, може да свършиш нещо, което си струва. Имате думата, господин Стибънс.
	Пондър Стибънс протегна топката напред.
	— Имате ли някаква представа какво е това?
	Лут я взе от ръцете му и няколко пъти я тупна по пода.
	_Пльонг! Пльонг!_
	— Да. Това явно е проста сфера, въпреки че, технически погледнато, доколкото разбирам, е в действителност съкратен икосаедър, изготвен чрез съшиване на известен брой шестоъгълници от дебела кожа, а съшиването предполага отвори, което от своя страна предполага пропускане на въздух… А да, тук има връзки, виждате ли? Във вътрешността трябва да се помещава някакъв вид мехур, вероятно от животински вътрешности. Тоест практически балон, осигуряващ лекота и еластичност, с кожена защитна обвивка, просто и елегантно решение — той върна топката в ръцете на Пондър, на който му беше паднало ченето.
	— Да не би да знаете всичко, господин Лут? — проговори той накрая със сарказъма на роден педагог.
	Лут продължително обмисли отговора си, преди да каже:
	— Не съм сигурен относно множество подробности, сър.
	Пондър чу иззад гърба си подхилване и усети как се изчервява. Някакъв си оклепвач му беше държал тон, нищо че досега не беше срещал толкова неприлично ерудиран оклепвач колкото Лут.
	— Знаете ли къде може да ни направят копие на това? — намеси се гръмогласно Ридкъли.
	— Предполагам, че да — отговори Лут. — Изглежда джуджешката гума ще е каквото ви трябва.
	— Горе на Стара Калдъръмджийска е пълно с джуджета, дето ще ви стъкмят някоя, шефе, — включи се Трев. — Бива ги в тая работа, да ама ще искат мангизи, няма как да не искат мангизи. Имаш ли алъш-вериш с джудже, забрави за авантите.
	— Бихте ли връчили на тези млади господа двадесет и пет долара, господин Стибънс?
	— Това са много пари, г-н Архиканцлер.
	— Така си е, но, разбирате ли, джуджетата, макар и да са солта на земята, не разбират кой знае колко добре от малки суми, а на мен това ми трябва спешно. Сигурен съм, че мога да доверя тези пари на господин Младонадеждов и господин Лут, нали така? — той каза това добродушно, но в гласа му имаше и остра нотка.
	Трев, ако не друг, схвана посланието забележително бързо. Един магьосник може безрезервно да ти вярва поради адското бъдеще, което би могъл да ти осигури в случай, че доверието му бъде излъгано.
	— Абсолютно можете да ни се доверите, шефе.
	— Да, и аз си мислех, че ще е така — кимна Ридкъли.
	След като те си тръгнаха, Пондър Стибънс изрази смайването си:
	— Вие им поверихте сумата от двадесет и пет долара?
	— Точно така — отвърна бодро Ридкъли. — Ще е интересно да се види резултатът.
	— И все пак, сър, длъжен съм да отбележа, че това не беше разумно решение.
	— Благодаря ви за ценния ви принос, господин Стибънс, но бих ли могъл деликатно да ви напомня, на кого точно тук му викат „шефе“?

	* * *

	За вкъщи Гленда и Жулиета взеха тролобус, което беше поредната чудовищна екстравагантност, но все пак, разбира се, Гленда носеше повече пари, отколкото беше виждала досега накуп. Беше натъпкала банкнотите в сукмана си, по метода на Мадам, откъдето те май излъчваха собствена топлина. Возенето на трол си беше безопасно. Ако на някой му скимне да халоса трол в гръб, ще му се наложи да използва цяла къща на прът.
	Жулиета се беше смълчала. Това озадачи Гленда, която беше очаквала тя да изригне като цял фонтан от сапунени мехури. Мълчанието обаче изнервяше.
	— Виж сега, знам, че беше страхотно преживяване — заговори Гленда, — но да показваш разни дрехи не е като да е като истинска работа, нали така?
	_Разбира се, за истинските работи ти плащат много по-малко_, помисли си тя.
	Това пък откъде беше дошло? Жулиета си държеше устата затворена, а тролът все още беше покрит с високопланински лишеи и речникът му беше само от едносрични думи. _От мен си е дошло_, помисли си тя. _Става дума за мечти, нали така? Е, тя е една мечта. Не ще и дума, тази микроризница е голямо нещо, но Жу я накара да блесне. А аз какво да й кажа? Виж какво, ти помагаш в кухнята. Вършиш си работата, стига да не се размечтаеш много, но изобщо не знаеш как да водиш сметки или да съставиш седмично меню. Какво ще да правиш без мен? Как ще се оправиш в разни чужбински места, където народът е един такъв?_
	— Ще трябва да ти отворя банкова сметка — каза тя на глас. — Това ще бъде нашата малка тайна, нали? Няма ли да е чудесно да си имаш нещо скътано?
	— А ако Тате не знае, че зех тея мангизи, няма да ми ги гепи и да ги пропикае в някой заден двор — каза Жулиета вдигайки поглед към тържественото и невъзмутимо лице на трола.
	Ако Гленда знаеше как да каже _„Pas devant le troll“_, щеше да го каже. Но си беше вярно: г-н Столоп държеше всички семейни доходи да се сливат в един фонд, а именно в джоба му, след което те се преливаха в наливане заедно с приятелите му в бара „Пиле & Зеле“ и в крайна сметка биваха окончателно изливани във вмирисания двор зад бара. Така че Гленда се ограничи само с:
	— Аз не бих се изразила точно така.

	* * *

	_Пльонг! Пльонг!_
	Новата топка си беше същинска магия, няма ала-бала. Отскачаше и се връщаше в чакащата я ръка на Трев, като че по собствена воля. Той насмалко да рискува да й тегли един шут, но зад него, Лут и топката вече се беше събрало цяло шествие любопитни улични хлапетии, така че стореше ли това, гарантирано нямаше да я види повече.
	— Ама наистина ли си наясно, как работи това? — обърна се той към Лут.
	— О, да, Господин Трев. То е много по-просто отколкото изглежда, въпреки че по многоъгълниците ще трябва доста да се поработи, но като цяло…
	Една ръка тупна на рамото на Трев.
	— Я, ама това бил Трев Младонадеждов — каза Анди. — С неговия малък любимец, който е по-трудно да утрепеш и от хлебарка, както гледам. Нещо се мъти, нал’тъй, Трев? А ти с’а ще ми кажеш какво. Ей, какво си хванал?
	— Не сега, Анди — заотстъпва Трев. — Късмет извади, че не свърши в Тръшкалника с господин Едното Дръпване да ти взима мярка за конопено шалче.
	— Аз ли? — изуми се най-невинно Анди. — Че аз нищо се съм сторил! Да не съм аз виновен, какви ги върши някой смотан Столоп. Да, но нещо става с ритни-топката, нал’тъй? На Ветинари му се иска да прецака всичко.
	— Що просто не ме оставиш на мира? — отвърна Трев.
	Зад Анди се беше насъбрала по-голяма шайка от обикновено. Напоследък братя Столоп благоразумно бяха спестили на улиците присъствието си, но хора като Анди винаги ще си намерят последователи. Както се казваше, по-добре е да си до Анди, отколкото право пред него. А с Анди човек никога не знае, кога той просто ще…
	Само за миг абордажната сабя беше изтеглена. Такъв си е Анди. Каквото и да сдържаше вътре в него предвечната ярост, винаги можеше да се изключи просто ей така. И ето го острието, на което беше изписано бъдещето на Трев, с много кратки думи. И то спря посред въздуха, а гласът на Лут изрече:
	— Уверен съм, че бих могъл да натисна достатъчно силно, че да приведа костите ви в трошливо-течно състояние, Анди. Човешката китка съдържа двадесет и седем кости. Искрено съм убеден, че с незначителен допълнителен натиск бих могъл да приведа в негодност всяка една от тях. Въпреки това бих искал да ви дам шанса да преосмислите настоящите си намерения.
	Лицето на Анди беше смес от най-различни цветове: пребледняло почти до посиняване и побесняло почти до ярко алено. Той се опитваше да изтръгне ръката си, но Лут си стоеше все така спокоен и съвършено неподвижен.
	— Дръжте го! — изпъшка той на света като цяло.
	— Позволете ми с най-голямо съжаление да ви напомня, господа, че имам още една ръка — спомена Лут.
	И сигурно беше натиснал повече, защото Анди изстена и ръката му застърга по дръжката на оръжието му.
	Както му беше твърде добре известно на Трев, Анди нямаше приятели, а само следовници. Те виждаха поразения си водач и виждаха Лут, виждаха също така пределно ясно, че Лут не само че има свободна ръка, но и какво е способен да извърши с нея. Никой от тях не помръдна.
	— Отлично — продължи Лут. — Вероятно това тук не е било нищо повече от прискърбно недоразумение. А сега ще отпусна хватката си точно колкото да ви е достатъчно да пуснете сабята, г-н Анди, ако обичате.
	Последва още едно изпъшкване от страна на Анди и дрънчене на хвърлена на паважа абордажна сабя.
	— А сега, моля да ни извините, Господин Трев и аз ще продължим по пътя си.
	— Вземи проклетата му сабя! Не я оставяй тая сабя на земята — развълнува се Трев.
	— Сигурен съм, че г-н Анди няма да тръгне след нас — рече Лут.
	— Абе ти полудял ли си? — възкликна Трев, наведе се, грабна сабята и рече задъхано. — А с’а го пускай и да бягаме.
	— Много добре — отвърна Лут.
	Този път сигурно беше натиснал още по-силно, защото Анди рухна на колене.
	Трев дръпна Лут и го повлече през постоянната градска навалица.
	— Ама това е Анди, бе — заобяснява той, карайки го да побързат. — От Анди логика не чакай. Не чакай да „осъзнае грешките си“. Изобщо не търси смисъл, като е тръгнал Анди след тебе. Чат ли си? И хич не се мъчи да му приказваш, като че е човешко същество. А с’а бързо с мен и не изоставай.

	* * *

	Джуджешките дюкяни вървяха добре тези дни, предимно защото осъзнаваха първото правило на търговията, а именно: Аз имам стока за продан, а парите са у клиента. Аз трябва да се докопам до парите, а, за съжаление, това означава клиентът да се докопа до стоката ми. За която цел, следователно, не бива да казвам неща от рода на: „Това на витрината ни е последното и не можем да ви го продадем, защото иначе как хората ще разберат, че го имаме за продан“, или „Аз къде да си ги държа тея неща, по рафтовете ли?“, или „Може и да ни го докарат в сряда“, или пък „Писна ми да обяснявам на всички, че за тея неща няма никакво търсене“. Аз ще гледам да осъществя продажба с всички достъпни средства освен физическо насилие, защото без продажби само заемам напразно мястото.
	Гльонг Снорисон живееше според това правило, макар и да не обичаше особено хората, предразположение спохождащо мнозина, на които им се налага да имат работа с населението за по-продължително време. А двамата души от отсрещната страна на тезгяха му го изнервяха. Единият беше мъничък и на пръв поглед безопасен, но нещо толкова дълбоко в психиката на Гльонг, че сигурно беше наслоено в гените му, го тревожеше. Другият навле… клиент беше почти хлапе и следователно беше напълно вероятно да извърши престъпление.
	Гльонг реагира на ситуацията като се престори, че не разбира какво му говорят и като замърмори тъпи обиди на матерния си език. Рискът от това — кажи го никакъв. Само Стражата учеше джуджешки, така че той доста се изненада, когато обезпокоително безопасният тип му заговори на по-добър Лламедоски джуджешки, отколкото и самият Гльонг го говореше в последно време:
	— Подобна неучтивост към любезни непознати посрамва брадата ти и изтрива писанията на Так, о древни търговецо.
	— К’во му каза? — полюбопитства Трев, когато Гльонг се заскъсва да се извинява.
	— А, просто традиционен поздрав — отвърна Лут. — Би ли ми подал топката, ако обичаш?
	Той я взе и я тупна в пода.
	_Пльонг!_
	— Предположих, че би могло да ви е известно, как се прави жупелирана гума?
	— Ама това беше мойто… на дядо ми името — запелтечи Гльонг.
	— О, добра поличба значи — намеси се бързо Трев, хвана топката и пак я запрати в пода.
	_Пльонг!_
	— Аз мога да скроя и съшия външната обвивка, ако вие изработите мехура — предложи Лут, — а за това ние ще ви заплатим петнадесет долара и ще ви предоставим лиценз да направите още колкото си искате такива.
	— Ще забогатееш като стой та гледай — окуражи го Трев.
	_Пльонг! Пльонг!_ — потвърди топката, а Трев добави:
	— И освен туй лицензът е университетски, така че на никой няма да му стиска да ти се бърка.
	— Как така знаете за жупелираната гума? — попита Гльонг.
	Видът му беше на джудже сгащено на тясно, но невъзнамеряващо да се предаде без бой.
	— Защото преди шест месеца Рис, кралят на джуджетата, подари рокля от жупелирана гума на Лейди Марголота и съм съвсем сигурен, че схванах принципа.
	— На нея? На Мрачната Владетелка? Но тя убива хора само с мисъл!
	— Тя ми е приятелка — осведоми го спокойно Лут. — А аз ще ви помогна.

	* * *

	Гленда не беше съвсем наясно, защо даде на трола два пенса бакшиш. Той беше стар и тромав, но пък си поддържаше добре тапицерията, беше сложил два чадъра, а и не беше шега работа за тролове да ходят толкова навътре в квартала, защото уличните хулиганчета могат да го покрият с графити чак до пояса, преди да успее да се измъкне от тук.
	Докато вървеше към вратата си, тя усещаше върху си потайни погледи, но не й пукаше.
	— Така значи — обърна се тя към Жулиета. — Що не си вземеш свободна нощ, а?
	— Връщам се да бачкам при теб — отговори за нейна изненада Жулиета. — Мангизи нали ни трябват, а нали не мога да кажа на Тате за педесете долара, нал’тъй?
	Разни очаквания се сблъскаха в главата на Гленда, докато Жулиета караше нататък:
	— Права си, то си е стабилно бачкане и искам да си го запазя. А съм толкова смотана, че сигурно шъ се издъня на другото бачкане. Вярно, голям кеф беше и всичко такова, ама пък, като си помисля, нали винаги си ми давала добри съвети, пък и се сетих за когато ти така срита Хлъзгавия Деймиън в чатала, като взе да ми се пра’и на интересен, та после цяла седмица ходеше превит на две. Пък и да ида с тях шъ значи да изоставя махалата и Тате с момчетата. А то си е страшно. А и ти нали каза да внимавам с приказките, и си си права, щото половината време в приказките все се развяват разни таласъми. А и не ’нъм к’во ш’ пра’я без теб да ме поправяш. Ти си сериозна, нямаш грешка. Не мога да си спомня някога да не си била до мен, а като ти се присмя едно от момичетата за старото ти палто, аз й казах, че работиш много здраво.
	А Гленда си помисли: „Досега можех да те чета като по книга, и то книга с големи шарени картинки и малко думи. А сега не мога. Какво е станало? Съгласяваш се с мен и би трябвало да съм самодоволна от това, но не съм. А се чувствам криво, без да знам защо, което е много обидно.“
	— Може би ще е по-добре да решиш, след като поспиш — предложи тя.
	— А не, шъ се издъня, знам си, че шъ се издъня.
	— Добре ли си? — нещо вътре в Гленда яростно й крещеше.
	— Окей съм — отговори Жулиета. — Е, голям кеф беше и всичко такова, ама то е за богати мадами, не за мен. Само блясък е то, нищо трайно. Баницата обаче си е баница, нал’тъй? Сериозна работа! А пък и кой ще гледа Тате и момчетата?
	_Не, не, не_ — пищеше гласът на Гленда в главата й. — _Не и това! Не бях искала това. Чакай, не беше ли това? И какво съм си мислила, че правя като и пробутвах всичките тея вехти дрънканици? Тя нали гледа мен, и аз се втурвам да й давам добър пример! И защо? Защото исках да я защитя. Тя е толкова… беззащитна. Майчице, направила съм я да е като мене, а и тая работа даже съм я оплескала!_
	— Е, добре тогава, може да се върнеш с мен.
	— Ще го видим ли тоя банкет? Тате много се е наплашил от тоя банкет. Той мисли, че Лорд Ветинари шъ ги изколи всичките.
	— Досега колко пъти е правил такова нещо?
	— Да, ама Тате казва, че го потулвали.
	— Е, там ще да се съберат стотици хора. Голямо потулване ще му трябва.
	_А ако не ми хареса това, което чуя, всичкото потулване в целия свят пак няма да му стигне_, реши наум тя.

	* * *

	Трев се шляеше безцелно из дюкяна докато Лут и джуджето се бяха заели с топката. Нещо като че леко издращи по покрива. Като че от хищнически нокти. Просто някаква птица, каза си той. Дори и Анди не би тръгнал да нахлува през покрива. А се очертаваше още една неотложна работа. Тук не може да няма клозет, нали? Най-малкото имаше задна врата, която неизбежно ще води до някой заден двор, а, така де, за какво са задните дворове, освен за спалня за скитници и за зова на природата? Може би, ако си по-жесток, на едно и също място.
	Трев си разкопча колана, обърна се към зловонната стена и се загледа разсеяно нагоре, както правят доста мъже в подобна ситуация. Но повечето мъже не се озовават лице в лице с две изненадани птицеподобни жени, застанали, не, кацнали на покрива. Те изкряскаха „Оук! Оук!“ и отлетяха в мрака.
	Трев набързо офейка подмокрен обратно в дюкяна. Проклетият му град с всеки ден ставаше все по-шантав.
	След това времето за Трев потече бързо, и всяка секунда до една вонеше на сяра. Досега беше виждал как Лут оклепва свещи, но онова беше охлювско размотаване в сравнение със скоростта, с която сега се кроеше кожата. Но това не беше плашещо, това си беше нормално за Лут. Плашещото беше, че той не мереше нищо. След някое време Трев не можа да издържи повече, спря да се подпира на една от стените, посочи едно от многоъгълните парчета кожа и попита:
	— Колко му е дължината на това?
	— Четиридесет и девет и две десети милиметра.
	— Откъде знаеш като не си го мерил?
	— Измерих го, на око. Това е умение. Може да се научи.
	— И то те прави да струваш?
	— Да.
	— А кой казва, че е така?
	— Аз.
	— Ето го, Господин Лут, още топличко — пристигна от задната стая на дюкяна Гльонг носейки нещо, на външен вид като че измъкнато от някакво животно, което, човек можеше само да се надява, ако мисли доброто на животното, понастоящем да е мъртво.
	— Естествено, ако имах повече време, можех да го направя по-добре — продължи той, — но само като го надуете през ей тая тръбичка…
	Трев само гледаше в захлас, когато изневиделица му хрумна, че за целия си живот е направил само някоя друга свещ и купища простотии. Колко ли струваше самият той?
	_Пльонг! Пльонг!_
	_Две надути топки_, мислеше си Трев, но все пак изръкопляска, когато Лут и Гльонг си стиснаха ръцете, а после, докато те още се възхищаваха на творението си, той закри с гръб един тезгях, пошари с ръка по него и сви една кама.
	Той не беше крадец. Е, по някой плод от някоя сергия, което всички знаят, че не се брои, или да бръкне в джоба на някое конте, което си е само преразпределение на благата, както също беше ясно на всички, а и нали като намериш нещо, което и така си изглежда като загубено, та, ами, нали все някой ще си го прибере, та защо този някой да не си ти?
	Вярно, че от оръжия хората си умираха, често поради причината, че размахваха такова. Но нещата бяха отишли твърде далече. Той беше чул, как се пукат костите на Анди, а Лут го беше повалил на колене без даже да се изпоти. И имаше две причини незабавно да се вземат предпазни мерки. Първата беше, че докараш ли веднъж Анди до падане, най-добре да се погрижиш той да не стане повече, защото иначе пак ще ти дойде с кървясали очи. А втората и по-лошата беше, че точно сега Лут го плашеше повече и от Анди. С Анди той поне знаеше кое как е…
	Всеки хванал по топка, те забързаха обратно към университета, като Трев бдително оглеждаше покривите по пътя им.
	— Да се чудиш и маеш — заговори по някое време той — какво ли няма по покривите на тоя град. Одеве, знаеш ли, там имаше двечки такива едни, като вампири.
	— А, те ли? Те работят за Милейди. Тук са за защита.
	— Чия? — поиска да знае Трев.
	— Недейте да се безпокоите за тях.
	— Да бе! А знаеш ли к’во още по-странно стана одеве? — продължи Трев, когато вече зърнаха университета. — Ти предложи на това джудже петнайсе кинта, а той изобщо не се запазари. Че то това си е нечувано. Трябва да е от магията на _Пльонг!_
	— Да, но аз всъщност му дадох двадесет долара — каза Лут.
	— Че защо? Той нали не е поискал повече.
	— Не, но свърши добра работа, а допълнителните пет долара ще го възмездят повече от достатъчно за камата, която му откраднахте, докато ви бяхме обърнали гръб.
	— Нищо подобно не съм правил! — отрече разпалено Трев.
	— Забелязах вашия автоматичен, несъзнателен и зареден като на пружина отговор, Господин Трев. Също както и вида на камата на тезгяха, не след дълго последвана от отсъствието й на същото място. Не съм ядосан, защото видях как съвсем благоразумно метнахте злощастната абордажна сабя на г-н Изцепков през дувара, освен това разбирам разтревожеността ви, но въпреки това съм длъжен да изтъкна, че това беше кражба. Така че ще ви помоля като мой приятел, на сутринта да върнете камата.
	— Но така той ще има хем пет долара хем кама — въздъхна Трев. — Е, поне изкярихме по някой долар — завърши той като влязоха в университета през задния вход.
	— Да, и все пак не, Господин Трев. Вие ще занесете останалите пет долара и тази доста мърлява, но все пак автентична квитанция за двадесет и пет долара на Господин Стибънс, който си мисли, че от вас добро няма да излезе, и с това си действие ще го накарате да се усъмни в първоначалното си впечатление за вас, че сте крадец и нехранимайко, което ще допринесе за напредъка ви в университета.
	— Аз не съм… — започна Трев, но се спря, понеже му стигна честността да признае на себе си, че ножът е в палтото му. — Честно, Лут, като тебе друг няма, ама честно.
	— Да — замисли се Лут. — И аз стигам до това заключение.


>
C>
#	Скив с’а!
C$
	Тези думи с огромен шрифт крещяха от първата страница на „Вестника“, точно до голяма снимка на Жулиета блестяща в микроризницата си и насочила усмивката си право в читателя. Гленда, застинала за последните петнадесет секунди посред вдигане на филия към устата си, най-сетне отхапа. После премигна, изпусна филията и зачете:
C>
	Тайнственият топмодел „Бижу“ беше върхът на сладоледа на вчерашното зашеметяващо модно ревю в Гофна, където тя беше самото въплъщение на микроризницата, изумителния метален „плат“, за който през последните месеци се ширеха какви ли не спекулации и който, потвърждава тя, не жули. Тя се разбъбри весело и със завладяваща и пряма приземеност с високопоставените особи на ревюто, към които, както не се съмнява пишещият тези редове, никой досега не е обръщал със „Скив с’а“. Те очевидно намериха това преживяване освежаващо и съвършено лишено от жулене…
C$
	Тук Гленда спря да чете, защото въпросът „Колко още неприятности ще ни докара това?“ настойчиво се опитваше да изпълни цялата й глава. Да, ама нямаше никакви неприятности, нали така? Няма и да има. Не може да има. Първо, кой изобщо би си помислил, че тази красавица със сребърна брада като някаква богиня на металургията, може да е помощник-готвачка? И, второ, няма как да има неприятности, освен ако някой не ги причини, в който случай този някой ще трябва да мине през Гленда, която вместо това ще мине през него без изобщо да си поплюва. Защото Жу беше чудесна. Тя не можеше да не го признае. Това момиче пръскаше по страницата такава слънчева лъчезарност, че веднага ти става ясно: да се крие такава красота в някакво мазе би било престъпление. И какво от това, че речникът й няма и седемстотин думи? Има колкото щеш хора пълни направо до пръсване с думи, а кой ще иска да ги види тях на първа страница?
	_Както и да е_, помисли си тя, докато си обличаше палтото, _то без друго ще е чудо за три дни, а освен това_, добави си тя наум, _не е като някой да може да забележи, че тяхната „Бижу“ е Жу. Тя нали в крайна сметка е с брада, което е невероятно, защото уж няма начин брадата жена да изглежда добре, но на нея и това й отиваше. Само си представи, че това се прихване! Ами че то ходенето на фризьор ще е два пъти по-дълго. Някой ще трябва да помисли за това_, помисли тя.
	Откъм къщата на Столопови не се чуваше нито звук. В което нямаше нищо учудващо. Жулиета не беше много наясно с това, що е стриктност. Гленда отскочи до съседната врата да види как е вдовицата Крауди, след което се отправи през ситния дъжд обратно към безопасното пристанище на Нощната Кухня. На половината път съвсем забравената тежест в бюстието й й напомни за задълженията й и тя се осмели да влезе в Анкх-Морпоркската Кралска Банка. Треперейки от страх и непокорство тя измина целия път до бюрото на служителя и плесна пред него петдесет топли долара с думите:
	— Искам да открия банкова сметка, ясно ли е?
	Пет минути по-късно тя излезе с лъскава спестовна книжка и приятния спомен, как скъпарският на вид човек зад скъпарското си на вид бюро в тази скъпарска на вид сграда я беше нарекъл мадам, и се наслаждаваше на това усещане докато не се сблъска с реалността, че мадам най-добре да запретне ръкави и да се захваща с работата си.
	А имаше доста работа. Тя правеше пайове поне за един ден напред, за да може да узреят, а апетитът на Господин Лут снощи беше опустошил килера й. Поне нямаше да трябват много пайове за тая нощ. Дори и магьосниците не си поръчват пай след банкет.
	_Ах, да, банкетът_, замисли се тя, докато дъждът подгизваше палтото й. _Банкетът. Тя трябваше да направи нещо за този банкет. Понякога ако искаш да идеш на бала, трябва сама да си станеш фея кръстница_.
	А имаше няколко препятствия изискващи докосване на вълшебна пръчица. Г-жа Уитлоу действително поддържаше един вид апартейд между Нощната и Дневната Кухни, все едно един етаж променяше това коя си ти. Следващата трудност беше, че що се отнася до университетските традиции, Гленда нямаше подходяща фигура, за да сервира на тържествени събития, особено на такива с външни посетители. И, последно, Гленда нямаше нужния темперамент, за да сервира на тържествени събития. Не че не можеше да се усмихва; тя беше напълно способна да се усмихва, стига да е предварително предупредена, но страшно мразеше да се усмихва на хора, които всъщност заслужаваха по-скоро да ги пернеш през ушите със салфетката. Мразеше да отнася чинии с недовършена храна. Винаги и се налагаше да потиска порива си да каже примерно: „Защо изобщо си пълните чинията, като не смятате да ядете?“ или „Гледайте сега, оставили сте повече от половината, а то е по два долара килото“ или „Разбира се, че ще е изстинало, след като вместо да си гледате яденето се задявате с дамата отсреща“, или ако нищо друго не помогнеше „Дечицата в Клач, нали знаете…“ — това последното тя го беше прихванала от майка си, нищо че явно значителна част от него си остана за нея пълна тайна.
	_Мразя храна да отива зян_, мислеше си тя вървейки по каменния коридор към Нощната Кухня. А такова нещо не ставаше, ако знаеш кое как е в кухнята и ако тези, които ядат, имаха приличието да възприемат храненето насериозно. Тя се усещаше, че мислите й нещо се щурат. От време на време си вадеше вестника от торбата, за да погледне пак снимката. Наистина се беше случило и ето ти го доказателството. Но странна работа: всеки ден се случваше все нещо толкова важно, че да излезе на първата страница. Как нямаше поне веднъж като си купи вестника, да вземат да напишат: „Извинявайте, ама днес не се е случило нищо интересно“. А утре, колкото и да е чудна тази картинка, с нея ще увиват риби и наденички и всички ще са забравили за нея. Толкова по-добре, с една грижа по-малко.
	Някой се прокашля учтиво. Тя позна, че е Лут, който кашляше толкова учтиво, колкото изобщо е възможно.
	— Да, Господин Лут?
	— Господин Трев ме изправи да донеса това писмо за Госпожица Жулиета, Госпожице Гленда. — Лут очевидно я беше чакал край стъпалата и подаде писмото сякаш беше двуостър меч.
	— Боя се, че още не е дошла — отговори Гленда и Лут я последва по стъпалата, — но ще го оставя на ей онази полица, където тя няма как да не го види — тя погледна Лут и видя как очите му са приковани към рафтовете с пайовете. — Ах да, аз май съм направила един ябълков пай повече от поръчаното. Чудя се, не би ли могъл да ми помогнеш с изнасянето му от тук?
	Той и се усмихна благодарно, взе пая и си отиде забързано.
	Останала отново сама, Гленда се загледа в плика. Беше от най-евтините, от онея, които все едно бяха направени от рециклирана тоалетна хартия. И кой знае как й се стори, че той сам си се увеличи. Непонятно защо, тя се усети да си спомня, че лепилото на тези пликове беше толкова калпаво, че като се опре до залепването им, може би най-добре да имаш наистина силна хрема. Всеки можеше да го отвори, да прочете каквото има вътре, да го залепи пак с малко ушна кал и никой нищичко няма да усети.
	Да, но това щеше да е много лоша постъпка.
	Гленда премисли същата тази мисъл поне петнадесет пъти, докато Жулиета най-сетне пристигна в Нощната Кухня, закачи си палтото на куката и си сложи престилката.
	— На омнибуса имаше един човек, той четеше вестник, там имаше картинка и аз бях на нея — сподели възбудено тя.
	Гленда кимна и й подаде нейния вестник.
	— Е, да, като гледам, аз съм си — заключи Жулиета навела глава настрани. — И с’а к’во ш’ пра’им?
	— Отвори проклетото писмо! — изкрещя Гленда.
	— К’во? — стресна се Жулиета.
	— Ами, ъ-ъ, Трев ти е пратил писмо — обясни Гленда, грабна го от лавицата и й го подаде. — Защо не вземеш да го прочетеш ей сега веднага?
	— А, той сигурно нещо се бъзика.
	— Не! Защо просто не го прочетеш веднага? Аз не съм се опитвала да го отварям!
	Жулиета взе плика. Отвори се общо взето сам. Злата страна на Гленда отбеляза, че то почти си е нямало лепило! Можеше ей така просто да си го отворя!
	— Не мога да чета като ми дишаш така във врата — оплака се Жулиета.
	След известно време мърдане на устни тя каза:
	— Нещо не схващам. То са все едни дълги думи. Ама пък много сладки заврънкулчици. Ей тук пише, че съм била като слънчев ден. Ама к’во иска да каже? — тя напъха писмото в ръцете на Гленда. — Айде, прочети ми го, Глендинка, а? Нали знаеш, че не ме бива с разните му там чужди думи.
	— Е, аз съм малко заета — каза Гленда, — но щом като е за тебе.
	— За пръв път имам писмо, дето да не е само с печатни букви — похвали се Жулиета.
	Гленда седна и зачете. Жизненият й опит с това, което дори и тя наричаше блудкави любовни романчета, изневиделица даде плод. Писмото изглеждаше все едно някой беше отворил кранчето на поезията, забравил го беше така и си беше заминал на ваканция. Но пък какви чудесни думи имаше! Имаше я например думата „възлюбена“, което беше сигурен белег, както и доста нещо за цветя, а също доста нещо, приличащо на умоляване, но увито в едни много накъдрени букви. След някое време тя извади кърпичката и си повя с нея като с ветрило.
	— Е, к’во казва? — подкани я Жулиета.
	Гленда въздъхна. Откъде да започне? Как да и обясняваш на Жулиета за сравнения, метафори и поетична волност, всичкото това увито в чудесен засукан почерк? Тя се постара колкото можеше:
	— Амиии, като опре до същината, казва ти, че много си пада по тебе, че си страшно парче, какво ще кажеш да излезете, обещава, че без разни такива. А отдолу има три малки кръстчета.
	— Ей, ама толкова е гооотинооо. Само си го представи, как е седнал да пише всичките тея думи само за мене. Истинска поезия само за мене. Като си легна ще го си сложа под възглавницата.
	— Да, предполагам, че и той е имал нещо такова предвид — заключи Гленда мислейки си: _Трев Младонадеждов поет? Друг път_.

	* * *

	Мехурът на Пепе беше пълен до пръсване, а той беше заклещен на тясно, ако не е твърде обидно да се опише така това да си легнал между Мадам и стената. Тя спеше. И величествено хъркаше, с онова традиционно хъркане в много части, известно на онея, постигнали щастието да го слушат всяка нощ, като кантата в „хръ-хръ-хррръх-пръц!“. И беше затиснала крака му. А в стаята беше тъмно като в рог. Той някак си успя да си измъкне крака, половината от който още спеше, и се зае с всеизвестното търсене на определена съдина, като го започна с настъпване на празно шише от шампанско, което се изтърколи на някъде и го остави проснат по гръб. Той напипа шишето в мрака, провери го дали наистина е празно, защото знае ли човек кога ще му излезе късмета, след което, понеже то си беше празно, той го напълни и го остави на нещо, което може и да беше маса, но с оглед на тъмнината и ошашавеността му, можеше да е било и мравояд.
	Още някакъв звук влизаше в съзвучие с виртуозното изпълнение на Мадам. Това трябва да го беше събудило. Той си намери гащите с опипване и само от трети опит успя да ги навлече с крачолите отдолу, опаката страна отвътре и предницата отпред. Бяха малко студени. Това си беше проблем с микроризницата, която в крайна сметка си беше от метал. От друга страна обаче тя не жулеше и изобщо не се налагаше да я переш. Пет минути на огъня и ей я на толкова хигиенична, че повече здраве му кажи. Освен това във варианта на Пепе имаше и специална изненада.
	И така, почувствал се във вид, в който да може да се изправи пред света, или поне пред онази му част, на която ще й стигне да вижда само горната му половина, той се закламбуца към вратата на магазина, проверявайки всяка бутилка по пътя си за наличие на течно съдържание. Колкото и да е странно, една бутилка порто беше оцеляла с 50 процента от вместимостта си. _При буря се насочваш към най-близкия порт_, помисли си той и си изпи закуската.
	Вратата на магазина се тресеше. Беше снабдена с малък плъзгащ се отвор, през който персоналът да определя дали биха искали да пуснат обещаващия клиент, защото като си луксозен магазин като Гофна, не може да продаваш чак пък на всекиго. Чифтове очни ябълки изникваха в полезрението и пак изчезваха докато хората скупчили се отсреща се бореха за вниманието му. Някой извика:
	— Тук сме да се видим с Бижу.
	— Тя почива — отговори Пепе.
	Този отговор винаги вършеше работа и можеше да значи какво ли не.
	— Видяхте ли снимката във „Вестника“? — попита гласът и продължи — „Гледайте“ — когато ликът на Жулиета бе показан пред вратата.
	_Леле_, каза си той наум.
	— Денят за нея беше много уморителен — каза той на глас.
	— Обществеността иска да знае всичко за нея — обади се един по-настоятелен глас.
	А един далеч не толкова агресивен женски глас възкликна:
	— Тя изглежда толкова изумително.
	— Такава си е, такава си е — каза Пепе и заимпровизира отчаяно, — но тя никак не обича публичността, а освен това е малко такава, артистична личност, ако разбирате за какво ви говоря.
	— Добре, ама аз идвам да направя голяма поръчка — обади се още един глас, чийто собственик бе успял да се доблъска до удобна позиция.
	— О, добре, няма защо да я събуждаме за това. Само един момент и ще ви посрещна — той гаврътна още от портото.
	Като се обърна, Мадам, в нощница, която можеше да побере цял взвод, е, поне ако имат много тесни приятелски връзки, се носеше към него с чаша в едната ръка и бутилка от шампанско в другата.
	— Тая гадост съвсем е изветряла — оплака се тя.
	— Ей сега ще отърча за нещо по-прясно — реагира той, измъквайки й бутилката от ръцете. — Тук са ни обсадили вестникари и клиенти и всичките искат Жу. Да си спомняш къде живееше тя?
	— Сигурна съм, че ми беше казала — замисли се Мадам, — но сега всичко изглежда като че е било толкова отдавна. Онази другата, Гленда ли беше, тя беше готвачка на някакво важно място в града. Между другото, защо им е да я виждат?
	— Във „Вестника“ има невероятна снимка — отговори Пепе. — Спомняш ли си като казваше, че сме щели да забогатеем? Е, излиза че не си мислила достатъчно мащабно.
	— Какво предлагаш, мило?
	— Аз ли? — каза Пепе. — Приеми поръчката, защото си е добър бизнес, и кажи на останалите, че Жу ще се срещне с тях по-късно.
	— Мислиш ли, че ще се вържат?
	— Ще им се наложи, защото не знаем, къде, по всички демони, се е дянала тя. Някъде из този град един милион долара се разхождат на два крака.

	* * *

	Рис, нисшият крал на джуджетата обърна особено внимание на изображението на чудното момиче. Разделителната способност хич не беше лоша. Техниката за преобразуване на черно-бяла картина в щракографски семафорен сигнал беше много напреднала в последно време. И все пак нужният обем трафик си оставаше внушителен, така че хората му в Анкх-Морпорк явно бяха преценили, че това заслужава особено внимание, за да оправдае високата цена. Явно тя беше възмутила множество други джуджета, но, съгласно опита на Нисшия крал, каквото и да вземеш, то винаги все някого ще възмути. Той изгледа седналите пред него грегове*38. _Лесно им е на хора като Ветинари_, помисли си той. _Имат да се оправят само с разни религии. Ние пък си нямаме религии. Да си джудже си е само по себе си религия, при това такава, че няма и двама жреци, които да са съгласни поне за нещо, а понякога изглеждаше сякаш всяко джудже е жрец_.
	[*38 Би могло да се преведе и като _скалт_, в оригинала „grag“, което прилича на „grag“ — урва: това са авторитетите по джуджешкия закон, за пръв път играещи роля в „Петия слон“, но най-вече участващи в „Туп!“, където са наречени точно с това име. — Б.пр.]
	— Не виждам нищо смущаващо — изрече той.
	— Тази брада несъмнено е фалшива — изказа се един от греговете.
	— Това е напълно приемливо — възрази кралят. — Няма нито един прецедент на забрана на фалшиви бради. Те са истинско избавление за изпитващите трудности да си пуснат такива.
	— Но тя изглежда, ами, съблазнително — посочи друг от греговете.
	Не можеше да ги различиш под високите им многопластови кожени качулки.
	— Определено е привлекателна — каза кралят. — Докога ще ме бавите, господа?
	— Това трябва да бъде прекратено. Не е по джуджешки.
	— О, не е ли даже подчертано по джуджешки? — отвърна кралят. — Микроризницата е стопроцентова ризница, а какво по-джуджешко от това. Тя се усмихва и, макар че бих се съгласил, че изглежда джуджетата не го правят често, най-вече не и когато идват при мен, смятам, че бихме могли само да спечелим от примера й.
	— Това е въпиещо оскърбление срещу нравствеността.
	— Как? Къде? Само в главите ви, струва ми се.
	— Значи възнамерявате да бездействате? — заяде се най-високият скалт.
	Кралят помълча за кратко загледан в тавана, след което заяви:
	— Не, възнамерявам да действам. Първо, ще поръчам на екипа си да установи, колко точно поръчки за микроризница са направени днес в Шибън. Не се съмнявам, че от Гофна няма да възразят да бъдат публикувани постиженията им, особено след като възнамерявам да съобщя на Мадам Фашкие, че може да се върне и да открие свое представителство тук.
	— Ще посмеете да сторите това? — шокира се един грег.
	— Да, разбира се. Почти сме готови със сключването на Съглашението от Кумската Долина, мир с троловете, за който никой не предполагаше, че изобщо е възможен. И, господа, дойде ми до гуша от вашето мрънкане, хленчене и безкрайни напъни наново да преигравате отдавна загубени от вас битки. Ако питате мен, тази млада дама ни сочи едно по-добро бъдеще, а сега, ако не напуснете кабинета ми до десет секунди, ще ви поискам наем.
	— Ще има неприятности.
	— Господа, винаги има неприятности. Този път, обаче, аз ще ви ги причиня на вас.
	Когато вратата се затръшна зад тях, кралят се отпусна на стола си.
	— Добра работа, сър — каза секретарят му.
	— Няма да престанат. Не мога да си представя, какво ли ще е то, да си джудже и поне за малко да не се дърлиш — той се понамести в стола си. — Знаете ли, прави са да казват, че не жули, а и не е толкова студено, колкото би си помислило джудже. Поръчайте на агентите ни да изразят благодарността ми на Мадам Фашкие за щедрия й дар, моля.

	* * *

	Голямата зала на Университета кипеше от живот, нищо че беше съвсем ранна сутрин. Повечето от масите бяха отместени към стените или, когато на някой му се случеше да е в настроение за фукня, бяха излевитирани накъм тавана. Големите черно-бели плочи на пода, излъскани до блясък от хилядолетно търкане от подметки, сега бяха допълнително лъскани от преподаватели и студенти, минаващи днес напряко за най-разнообразни занятия и местонаправления, а, много рядко, когато не се намереше по-достойно оправдание, на път за лекции. Голямата Люстра беше смъкната в единия ъгъл на пода за ежедневното подновяване на свещите й, но за късмет, за целите на Муструм Ридкъли, имаше и обширно пространство свободен под.
	Той зърна очакваната от него фигура забързана към него:
	— Как мина, Господин Стибънс?
	— Трябва да призная, че изключително добре, сър — отговори Пондър и отвори торбата, която носеше. — Една от топките е оригиналната, а другата е направената от Лут и Тревор Младонадеждов снощи.
	— А, игра на открий разликите — възкликна Ридкъли, хвана и двете в грамадните си ръчища и ги пусна на пода.
	_Пльонг! Пльонг!_
	— Съвършено идентични са — отсъди той.
	— Тревор Младонадеждов спомена, че едно джудже им ги направило за двадесет долара — спомена Пондър.
	— Нима?
	— Да, сър, и той ми върна рестото и разписка.
	— Изглежда това ви изненадва, господин Стибънс?
	— Ами да, сър. Имам чувството, че не съм го преценил правилно.
	— Не е изключено и много малки вълчета да си менят нрава. — Ридкъли го фрасна жизнерадостно по гърба. — Едно на нула за човешката природа. А сега, коя от топките се връща в Бюрото?
	— Не е за вярване, сър, те са се сетили да бележат новата топка, а на тази топка тук има мъничка бяла точка… тоест на тази… тук беше май че… А! Ето я. Тази е нашата. След малко ще пратя един от студентите да отнесе другата. Още имаме към час и половина.
	— Не, предпочитам вие да го сторите собственоръчно, господин Стибънс. Няма да ви трябват повече от една-две минутки, сигурен съм. Бързо се връщайте, че съм замислил едно експериментче.
	Когато Пондър се върна, завари Ридкъли да се омотава ненатрапчиво край една от големите врати.
	— Готов ли ви е бележникът, господин Стибънс? — попита той тихичко.
	— И моливът ми е подострен, г-н Архиканцлер.
	— Добре тогава. Давам начало на експеримента.
	Ридкъли търкулна лекичко топката по пода, изправи се и се загледа в хронометъра си.
	— Така, топката е отбита от Професора по Нелиберални изследвания, най-вероятно по случайност… А ето, един от блюстителите, май се казваше г-н Хипни, я рита малко неуверено. Един от студентите, Посредгьолски беше, струва ми се, връща паса… Отбелязва се движение, господин Стибънс. Вярно, нецеленасочено, но пък обещаващо. Е, не, без такива…
	— Топката да не се пипа с ръце, господа! — изкрещя Архиканцлерът и ловко настъпи търкалящата се напосоки топка с ботуша си. — Това са правилата! Като гледам, онази свирка ще ни свърши работа, Стибънс.
	Той тупна топката в каменния под.
	_Пльонг!_
	— Не си играйте като хлапета с консервени кутийки! Играйте ритни-топка! Аз съм Архиканцлерът на този университет, в името на Йо могъщи, и ще пратя на гъза на космографията или по друг начин ще репресирам всеки, който се чупи без извинителна бележка от майка си, тъй де!
	_Пльонг!_
	— Ще се разделите на два отбора, ще изберете цели и ще играете за победа! Никой да не напуска игралното поле, освен ако не е контузен! И не се използват ръце, ясен ли съм? Въпроси?
	Една ръка се вдигна. Ридкъли потърси съответното лице.
	— Да, Ринсуинд? — каза той и, понеже не беше заклет гадняр, се поправи. — Тоест, професор Ринсуинд, разбира се.
	— Моля за разрешение да ходя да донеса бележка от майка ми, сър.
	Ридкъли въздъхна:
	— Ринсуинд, веднъж вие, за мое непресекващо изумление, ме информирахте, че изобщо не сте познавали майка си, защото тя избягала още преди да ви роди. Ясно си спомням, как си го записах в дневника. Нещо друго да опитате?
	— Разрешение да ходя да потърся майка си?
	Ридкъли се поколеба. Професорът по Жестока и необичайна география нямаше студенти, нито каквито и да е задължения, освен да гледа да не си търси белята. Въпреки че Ридкъли никога нямаше да признае това, това беше въпреки всякакъв разум, една почетна титла. Ринсуинд беше страхливец и неволен смешник, но няколко пъти вече беше спасявал света при не особено ясни обстоятелства. Той беше бушонът за късмет, реши накрая Ридкъли, осъден да бъде гръмоотвод за съдбините, така че на другите да не им се налага да служат за същото. Такъв човек си заслужаваше манджите, прането (включително и надхвърлящото средното равнище количество зацапани гащи) и кофа въглища всеки ден, нищо че, ако питаха Ридкъли, си падаше малко циврило. Обаче той беше бърз и, следователно, полезен.
	— Вижте — оплакваше се Ринсуинд, — тайнствена амфора се появява и, хоп, всички полудяват по ритни-топката. Много кобно. Това значи, че ни чака нещо лошо.
	— Хайде сега, би могло и да е нещо прекрасно — възрази Ридкъли.
	Ринсуинд като че ли обмисли това и заключи:
	— Би могло и прекрасно да е, но ще бъде ужасно. Съжалявам, но всеки път е така.
	— Това е Невижданият университет, бре Ринсуинд. Какво страшно може да има тук? — зауспокоява го Ридкъли. — Освен мен, разбира се. Небеса, та това е спорт — той повиши глас. — Разделете се на два отбора и играйте ритни-топка!
	Той отстъпи и се присъедини към Пондър. Мобилизираните ритнитопковци, веднъж получили ясни указания дадени с ясен силен глас, се скупчиха да установят чрез пререкания, какво всъщност да направят вместо това.
	— Не е за вярване — надвика ги Ридкъли. — Всяко хлапе знае, как се прави това, само да намери нещо за подритване, нали? — той събра ръце на рупор. — Хайде, двама капитани две крачки напред. Не ми пука, кои ще са.
	Това отне повече време, отколкото би могло да се очаква, защото тези, които не се бяха измъкнали по терлици от Залата, осъзнаваха, че постът на капитан на отбор предлага забележителния шанс да се окажеш на прицела на язвителния гняв на Архиканцлера. Накрая две жертви бяха изблъскани отпред и не съумяха да си пробият път обратно в редиците на колегите си.
	— А сега, пак повтарям, избирайте поред играчи за отборите си — той си свали шапката и я метна на земята. — Хайде де, това всички поначало си го разбираме! То си е момчешко нещо! Като с момиченцата и розовото е! Знаете как е! Всеки избира по един играч, така че накрая на единия се пада хърбата, а на другия дебелака. Някои от най-скоростните математически изчисления на всички времена са били постигани от капитани на отбори, мъчещи се да не им се падне хърбата… Стой си на мястото, Ринсуинд!
	Пондър неволно потръпна, когато училищните му дни нахлуха глумливо в спомените му. Дебелото момче от класа със злощастното име „Свинчо“ Любовчийски имаше баща собственик на сладкарница, което даваше на сина му известна тежест в училище, да не говорим за влияние. Така че само хърбата оставаше да служи за естествена мишена на другите момчета, което значеше хроничен ад за Пондър чак до чудния ден, когато от пръстите на Пондър изхвърчаха искри и гащите на Мартин Согър се запалиха. И сега можеше да ги помирише. Най-добрите години от живота — друг път. Архиканцлерът може понякога и да беше малко грубичък и невъздържан, но поне нямаше правото да ти прави мамби…
	— Слушате ли ме, Стибънс?
	Пондър премигна:
	— Ъ-ъ, извинявайте, сър, аз… пресмятах нещо.
	— Попитах, кой е оня висок тип със загара и тънката брада?
	— А, това е професор Бенго Макарона, г-н Архиканцлер. От Генуа, нали се сещате? За една година на разменни начала с проф. Заднопрашков.
	— Да бе. Горкият Заднопрашков. Може пък на чужд език да не му е толкова смешно името. А господин Макарона е тук, за да се усъвършенства, нали? Да даде малко блясък на кариерата си, а?
	— Едва ли, сър. Има докторати от Унки, QIS и Чеп, общо тринадесет на брой, освен това е гост професор в Датиго, цитиран е в двеста тридесет и шест съчинения и, ами, в един иск за развод.
	— Какво?
	— Там не държат чак толкова на обета за безбрачие, сър. Много гореща кръв, доколкото разбирам. Семейството му притежава огромно ранчо и най-голямата плантация за кафе извън Клач, а, доколкото знам, баба му е собственичка на Транспортна Компания Макарона.
	— И за кой демон му е трябвало да идва тук?
	— Иска да работи с най-добрите, сър — отговори Пондър. — Май сериозно си го мисли.
	— Наистина ли? Е, добре, значи май е свестен тип. Ами онова с развода?
	— Не ми е известно много, но, доколкото знам, са го потулили.
	— Разгневен съпруг?
	— Разгневена съпруга, доколкото чух.
	— Я, той женен ли бил?
	— Не и доколкото ми е известно, г-н Архиканцлер.
	— Нещо май не разбирам — навъси се Ридкъли.
	Пондър, който изобщо не беше в свои води в тази област, заобяснява много бавно:
	— Тя е била съпруга на друг мъж… доколкото, ъ-ъ, разбрах, сър.
	— Но аз…
	За облекчение на Пондър, на Ридкъли най-сетне му светна:
	— А, имаш предвид, че е като професор Хейдън. Викахме му на него, как беше…
	Пондър се напрегна.
	— Фламингото. Луд беше по тях, нали разбираш. Заговореше ли за фламинго, спиране няма. Понякога за разнообразие споменаваше и ибиси. Много запален.
	— Радвам се, че смятате така, г-н Архиканцлер, защото доколкото знам, някои от студентите…
	— А и старият Постул от гребния отбор. Две поредни отлични години ни беше той отзад, на кърмата.
	Изражението на Пондър при това не се промени, но лицето му за малко някак порозовя и лъсна.
	— Такива ми ти неща значи — продължи Ридкъли. — А хората като вземат да вдигат една джабала. Както и да е, поне според мен този свят винаги се нуждае от повече любов. Да не говорим, че ако не харесваш мъжка компания, изобщо няма какво да търсиш тук. А така! Ей, браво на човека! — последното отрази факта, че докато вниманието на Ридкъли беше отклонено, ритнитопковците бяха започнали да ритат и тук-таме показваха много ловка работа с краката. — Да, какво има?
	До Ридкъли беше изникнал един блюстител.
	— Един господин е дошъл да се види с Архиканцлера, сър. Магьосник, сър. Той, ъ-ъ, всъщност е Декана, така де, само дето той казва, че и той също бил Архиканцлер.
	Ридкъли се поколеба, но само опитен изследовател на Ридкъли като Пондър би могъл да забележи това. Когато Архиканцлерът заговори, думите му бяха спокойни и внимателни, до една изковани на наковалнята на самоконтрола:
	— Каква приятна изненада, г-н Нобс. Поканете Декана. О, и моля ви, не поглеждайте към господин Стибънс за потвърждение, благодаря покорно. Аз все още съм Архиканцлерът в близката околност. По-точно единственият такъв. Проблем ли има, господин Стибънс?
	— Ами, сър, тук мястото е малко, такова, публично, и…
	Пондър се запъна, защото изведнъж осъзна, че никой не му обръща внимание. Не беше видял, че топката се беше търкулнала към Блюстител Нобс (без роднинска връзка). Нито зверския удар, нанесен й от него, все едно е трябвало да реагира на нахално нашествие на консервената кутия на някое улично хлапе. Но видя топката величествено издигаща се във въздуха накъм отсрещния край на Залата, където оттатък органа сияеше витражът посветен на Архиканцлер Абасти и показващ всеки ден по една от няколкото си хиляди сцени от мистично или духовно естество. Интуицията на Пондър, която вече беше успешно изчислила траекторията и разстоянието, му съобщи, че настоящата многоцветна картина „Епископ Хорн*39 осъзнаващ, че не е било разумно да иска пай с алигатор“ се бе появила тъкмо навреме да я сполети извънредно нещастие.
	[*39 Епископ Хорн — според една от свещените книги на Омнианството, той е построил ковчег, с който е преживял световния потоп. Споменат е в „Захапи за врата“. — Б.пр.]
	И тогава, като някаква нова планета, изникнала в полезрението на изследователя на небесата (нещо, към което новите планети имат склонност) се издигна ръждивочервена фигура, разгъна се в полет, улови топката и се приземи на клавиатурата на органа с _„пльонг!“_ в си минор.
	— Браво бе, човекоподобно! — провикна се Архиканцлерът. — Прекрасно спасяване, но, за съжаление, е против правилата!
	За изненада на Пондър, това беше посрещнато с ропот на недоволство от всички играчи.
	— Уверен съм, че това решение само би спечелило от известно обмисляне — обади се иззад тях едно тихо гласче.
	— Кой се обади? — Ридкъли рязко се обърна и се взря във внезапно изпълнилите се с ужас очички на Лут.
	— Лут, сър. Оклепвачът на свещи. Срещнахме се вчера. Помогнах с вашата топка…?
	— И ми казваш, че не съм прав. Така ли?
	— По-скоро бих се изразил, че предлагам начин, да сте още по-прав.
	Ридкъли отвори уста и пак я затвори. _Аз знам какво е той. А той знае ли? Или са му спестили това?_
	— Отлично, господин Лут. Имате ли нещо конкретно предвид?
	— Да, сър. Каква е целта на тази игра?
	— Да се победи, разбира се!
	— Именно. За съжаление, тя не беше играна по този начин.
	— Нима?
	— Не беше, сър. Всички играчи само се опитваха да ритат топката.
	— Това не е ли очевидната им задача? — подметна Ридкъли.
	— Само, ако смятате, че целта на играта са здравословни упражнения, сър. Играете ли шах?
	— Е, някога играх.
	— И смятате ли, че е подходящо всички пешки да наводнят дъската с надеждата да матират царя?
	За момент на Ридкъли му се привидя лорд Ветинари, реещ се във въздуха над една самотна пешка и казващ, в какво би могла да се превърне тя.
	— О, хайде сега, това е нещо съвсем различно! — избухна той.
	— Да, но майсторството се състои в тактически правилното разпореждане с наличните ресурси.
	И тогава Ридкъли видя как зад Лут, като изгрев на яростно светило, изниква едно лице.
	— Да не си посмял да говориш с господата, Лут, не е твоя работа да им губиш времето с твойте дрънканици…
	Ридкъли се присви от симпатия към Лут, още повече че Смиймс, какъвто е навикът на хора като него, постоянно поглеждаше към Архиканцлера като че ли търсейки и, още по-лошо, очаквайки одобрение на дребното си тиранство. Но властимащите трябва да се подкрепят взаимно, най-малкото публично, иначе няма да остане никаква власт, следователно по-висшият властимащ е принуден да подкрепя по-нисшия, дори ако този по-висш властимащ е убеден, че въпросният нисш властимащ е досаден дребен загубеняк.
	— Благодаря ви за вашата загриженост, г-н Смиймс — каза той, — но всъщност аз попитах г-н Лут за мнението му по въпроса за нашата игричка, доколкото тя е играта на народа, а той е значително по-народен от мен. Няма да го задържам задълго от изпълнението на задълженията му, г-н Смиймс, нито пък вас от вашите, които, както знам, са както жизненоважни, така и неотложни.
	Дребните, несигурни властимащи, стига да не са луди, могат да усетят, кога по-голям властимащ им дава шанса да се оттеглят достойно.
	— Съвсем вярно, сър! — викна Смиймс след не повече от секунда колебание и се изнесе към безопасността.
	Съществото на име Лут явно трепереше. _Помислил си е, че се е провинил в нещо_, реши Ридкъли, _а пък аз не бива да си мисля за него като за „същество“_. Някакво магьосническо чувство го накара да се озърне и да срещне погледа на, как се казваше този младеж, аха, Тревър Младонадеждов.
	— Имате ли да добавите нещо, господин Младонадеждов? Че точно сега съм малко зает.
	— Върнах на Господин Стибънс рестото и разписката — увери го Тревър.
	— С какво се занимавате тук, млади момко?
	— Въртя свещоливницата, шефе.
	— Тъй значи? Напоследък вие, момчета, много добре го оклепвате.
	Трев май не обърна внимание на това.
	— За господин Лут нали няма нищо страшно, шефе?
	— Нищо, доколкото знам.
	_Но какво знам аз?_ — се запита Ридкъли. _Лут по определение е нещо страшно. Но пък Библиотекарят каза, че той се заглавиквал с поправянето на разни неща и че общо взето бил мека Мария, а говорел сякаш изнасял лекция*40. Това дребничко човече, което в действителност, като се вгледа човек, не беше толкова дребно, колкото изглеждаше, защото се присвива скромно, та това дребно човече носеше име толкова страшно, че някакви селяни го бяха приковали за наковалня, тъй като били твърде наплашени, за да го убият. Може пък Ветинари и приятелите му да бяха прави по техния си високомерен начин, че вълкът можел да си смени и нрава заедно с кожата. Да се надяваме, че е така, защото иначе вълкът ще е нищо работа. А пък всеки момент ще довтаса Деканът, кожицата му предателска_.
	[*40 Човек доникъде не може да стигне в Невиждания университет, ако не е в състояние да разбира множеството значения, които може да носи думата „уук“. — Б.а.]
	— Щото той ми е приятел, шефе.
	— Много добре, значи. Всеки трябва да си има приятел.
	— Няма па да дам никой да го пипне, шефе.
	— Храбра амбиция, млади момко, ако ми бъде позволено да се изразя така. Та значи, господин Лут, защо възразихте срещу изказването ми, че Библиотекарят, колкото и великолепно да беше стремителното му спасяване, все пак е нарушил правилата?
	Лут изобщо не вдигна поглед, а само каза тихичко:
	— Беше изящно. Беше прекрасно. Играта трябва да е красива като добре водена война.
	— О, надали ще се намерят много хора да се съгласят, че войната е нещо забавно — отбеляза Ридкъли.
	— Красотата, както казват, е неутрална, сър. За разлика от благото и доброто.
	— А на мен ми се струваше, че това важи за истината — помъчи се да не изостава Пондър.
	— Която нерядко е ужасна, сър, обаче плонжът на Господин Библиотекаря беше както прекрасен, сър, така и добър, сър, следователно по необходимост е самата истина, от което следва, че правилото възпрепятстващо такива спасявания не е нито прекрасно нито истинно и, следователно, е погрешно.
	— Тъй си е, шефе, — подкрепи го Трев. — Народът доста ще се кефи на това.
	— Искате да кажете, че ще приветстват невкаран гол? — учуди се Пондър.
	— Разбира се! И ще стенат! Нали нещо се случва — Ридкъли изсумтя. — Нали видяхте оняденшния мач! С много късмет може и да зърнеш за малко сюрия възедри тромави мъже в кьотек заради някакъв си кютук. Хората искат да видят вкарани голове!
	— И спасени голове, не забравяйте! — изтъкна Трев.
	— Именно, млади момко — съгласи се Ридкъли. — Тази игра трябва да е на скорост. Нали в крайна сметка сме в годината на Замисления Заек. Хората не търпят размотаване. Нищо чудно, че постоянно има побоища. Необходим ни е, нали така, спорт, по-вълнуващ от млатенето на други хора по главата с тежко оръжие.
	— Този последният винаги е бил много популярен — изказа съмненията си Пондър.
	— Е, ние нали все пак сме магьосници. А сега трябва да ходя да приветствам проклетия му така наречен Архиканцлер на Бързнекския така наречен колеж в подобаващия скапан дух на братско доброжелателство!
	— Така наречен — измърмори Пондър, но не достатъчно тихо.
	— Какво казваш? — изрева Архиканцлерът.
	— Просто се чудих, какво ще искате да правя по-нататък, г-н Архиканцлер?
	— Как какво? Карай ги да играят! Виж кой го бива в тая работа! Установи, кои ще да са най-красивите правила — викна през рамо Ридкъли изнасяйки се бързо от Залата.
	— Как, сам ли? — ужаси се Пондър. — Направо съм отрупан с работа!
	— Делегирай отговорността!
	— Но нали знаете, сър, че съм безнадежден в делегирането!
	— Значи делегирай работата по делегирането на някой, който може! А аз трябва да побързам, докато оня не е отмъкнал сребърните прибори!

	* * *

	Много рядко се случваше Гленда да вземе почивка. Да оглавяваш Нощната Кухня беше състояние на ума, а не просто бачкане. В къщи тя се отбиваше понякога само да закуси, и то винаги набързо. Сега обаче тя си открадна малко време да продава мечти. Мей Хеджс наглеждаше кухнята, а тя беше стабилна и добре се разбираше с всички, така че там нямаше грижи.
	Слънцето изгря и ето че тя почука на задната врата на работилницата на г-н Силен-в-ръката. Джуджето й отвори с пръсти целите омацани с руж.
	— А, здравей, Гленда. Как е?
	Тя гордо плесна на масата пачка заявки и отвори куфара. Който беше празен.
	— И ще ми трябват още доста мостри — заяви тя.
	— О, ама това е чудесно — възкликна джуджето. — Кога успя?
	— Тази сутрин.
	Беше толкова лесно. Врата след врата се отваряха пред нея и всеки път едно гласче в главата й се обаждаше: _Сигурна ли си, че това е редно?_, а друг, по-дълбок глас, който някак много приличаше на този на Мадам Фашкие, възразяваше: _Той иска да ги прави. Ти искаш да ги продаваш. Те искат да ги купуват. Мечтата се върти ли върти, парите също_.
	— Червилото тръгна много добре — каза тя. — Тея тролски момичета си го слагат с мистрия, без майтап. Така че това, което ви трябва на вас, сър, е да им продавате мистрии. Ама хубави, в лъскави шарени кутийки.
	Той я изгледа възхитен:
	— Все едно не си ти, Гленда.
	— Не знам, може и да съм си аз — Гленда заизсипва мостри в куфара си. — Хрумвало ли ви е да се заемете и с обувки?
	— Мислиш ли, че ще си струва? Те обикновено ходят боси.
	— Преди да дойдат тук, те и червило не си слагаха — изтъкна Гленда. — Може пък в обувките да е бъдещето.
	— Но краката им са като гранит. Не им трябват обувки.
	— Да, но ще ги искат — възрази Гленда. — С тях ще стигнете до върха.
	Силен-в-ръката я изгледа неразбиращо и Гленда си спомни, че дори и градските джуджета бяха свикнали с родните си опаки изрази.
	— О, извинявайте, исках да кажа до дъното — поправи се тя и продължи. — Освен това за роклите. Гледах къде ли не, но никой не прави подходящи рокли за тролки. Има само човешки рокли в огромен размер. А и ги кроят, така че тролката да изглежда по-слаба, а по-добре щеше да е тя да изглежда по-едра. Повече като тролка, а не като някоя дебела жена. Нали разбирате, трябват ни дрехи, които да крещят: „Вижте ме каква съм страхотна грамаданска тролка“.
	— Да не са те ударили с нещо по главата? — възкликна Силен-в-ръката. — Защото ако е така, и аз искам.
	— Е, ние мечти ли разпространяваме или какво? — рече Гленда, подреждайки грижливо мострите в куфара. — А това е доста по-важно, отколкото си мислех.
	Мечтите стигнаха до още четиринадесет клиентки, преди Гленда да реши, че за днес стига, пусна заявките в пощенската кутия на Силен-в-ръката и се върна на работа с лек куфар и необичайно леко сърце.

	* * *

	Ридкъли зави по коридора и ето го точно пред него… Умът му трескаво затършува за най-подходящото обръщение: за „Архиканцлер“ изобщо не можеше да става дума, „Декане“ беше твърде очевидно оскърбление, „ей, тоя с двата стола“ също, че и отгоре, а пък „ах ти, неблагодарно, предателско, мазно копеле“ беше твърде дълго за произнасяне. Как, да му се не види, му беше името на тоя скапаняк? Проклятие, нали бяха приятели още от първия им ден в Н.У…
	— Хенри! — възкликна той. — Каква приятна изненада. Какво те води насам в нашето жалко и, уви, закостеняло университетче?
	— Хайде сега, Муструм. Като напусках, момчетата нали разширяваха границите на познанието. Оттогава нещата, както разбирам, са позатихнали. Между другото, това е професор Репосем.
	Иззад самозвания Архиканцлер на Бързнек като малка луна изгряваща от сянката на газов гигант, изникна смутен младеж, поне според Ридкъли поразително приличащ на Пондър Стибънс, въпреки че, да го убият, не би могъл да каже точно защо. Сигурно защото изглеждаше сякаш непрекъснато смята наум, и то не нормални сметки, а от онези заврънкулестите, гъчканите с букви.
	— Е, нали знаеш, как е то с границите — измърмори Ридкъли. — Видиш какво има от другата страна, и разбираш, защо изобщо са я сложили границата. Добър ден, Репосем. Лицето ви ми е познато.
	— Някога работих тук, сър — отвърна притеснено Репосем.
	— А, да, сещам се. В Крилото по Високоенергийна магия, нали?
	— Бива си го нашия Ейдриън, бива си го — вметна собственически бившият Декан. — И ние, знаеш ли, си имаме наше Крило по Високоенергийна магия. Казваме му Крило по Още-по-високоенергийна магия, но, подчертавам, това е само за избягване на объркване. Не е от никакво желание да обидим добрия стар Н.У. Възприемай, прилагай, усъвършенствай, това е то, моето мото.
	_Е, щом си го приложил, то сега ще е кради, плагиатствай и се дръж като ни лук ял ни лук мирисал_, помисли си Ридкъли, но без да губи самообладание. Старшите магьосници никога не се карат публично. Иначе щетите може да са неимоверни. Не, всичко си беше крайно учтиво, да, но с остър край.
	— Съмнявам се, че е възможно объркване, Хенри. В крайна сметка нали ние сме старшият университет. И, разбира се, аз съм единственият Архиканцлер в тази околност.
	— По силата на обичая, Муструм, но времената се изменят.
	— Или, най-малкото, някой изменя. Да, но аз съм носителят на Шапката на Архиканцлера, Хенри, също както моите предшественици векове и векове наред. Това е Шапката на върховния авторитет в делата на Мъдрите, Хитроумните и Лукавите. Шапката, Хенри, която понастоящем е на главата ми.
	— Не е така, да знаеш — възрази весело Хенри, — носиш всекидневната си шапка, която сам си си направил.
	— Но щеше да е на главата ми, ако бях поискал!
	В усмивката на Хенри нямаше никаква радост:
	— Разбира се, Муструм, но авторитетът на Шапката често е бил оспорван.
	— За малко да си прав, стари мой приятелю. Фактически, владеенето на шапката, в отминалите дни, неведнъж е било въпрос на разноглания, но самата Шапка — никога. И виждам, че самият ти носиш изключително натруфена шапка, чието великолепие надминава всички крайности, но тя е просто една шапка, момчето ми, просто една шапка. Не искам да обиждам никого, и съм сигурен, че след още някое хилядолетие, и тя също ще натежи от мъдрост и достойнство. Виждам, че в тази насока си оставил много място за развитие.
	Репосем избра този момент да потърси спасение в клозета и с приглушено извинение се промъкна покрай Ридкъли и изфиряса.
	Колкото и да е странно, липсата на публика не повиши напрежението, а го понижи. Хенри извади от джоба си малка хартиена кутия.
	— Цигара? Знам, че предпочиташ сам да си свиваш, но Вердант и Скаур правят тези специално за мен и са много добри.
	Ридкъли си взе една, защото колкото и да е високомерен един магьосник, ако не приеме на аванта цигари или пиячка, значи е гушнал букета. Но той се постара да не забелязва яркия надпис „Изборът на Архиканцлера“ на кутията. Докато връщаше кутията, нещо малко и шарено се изплъзна и падна на пода. Хенри, с пъргавина изобщо не очаквана от магьосник толкова нагоре по главната последователност на диаграмата на Кръцврънк-Съсел*41, бързо посегна и го хвана, мърморейки си нещо в смисъл „да не вземе да се изцапа“.
	[*41 Тази диаграма е разработена да проследява еволюцията на магьосниците, започващи като млади и бледи, в течение на растежа си в академичната кариера ставащи все по-едри и червендалести, докато накрая не се надуят и пръснат в облак от помпозност. В астрономията на кръглия свят има диаграма на Херцшпрунг-Ръсел за класификация на звездите, като се започне от най-младите — бели и жълти джуджета, които по-късно се превръщат в червени гиганти, които най-накрая се взривяват като свръхнови. — Б.пр. ]
	— От този под може и манджата си да ядеш — отбеляза хладно Ридкъли.
	_И сигурно ще си я яде_, добави наум той.
	— Не друго, но колекционерите такава врява вдигат и за най-малкото петънце по тях, а аз мойте ги давам на синчето на иконома — подметна небрежно Хенри, обърна картончето и се намръщи — „Бележити съвременни магьосници“, № 9 (от 50): Д-р Сръчко Хлебаров, BC (с отличие), Fdl, Kp, PdF (Ескрау), Директор на Изследванията на Блита, Бързнек. Това май вече го имам — той го прибра в джоба на жилетката си. — Нищо, пак става за разменки.
	Ридкъли можеше да преценява доста бързо, особено под парата на бурните огньове на яростта.
	— Значи така, Магборо, компания за тютюн, енфие и цигарена хартия — произнесе се той — със седалище Псевдополис. Кой от Н.У. е в колекцията?
	— Ами, нали разбираш, Съветът и народът на Псевдополис имат доста… патриотични възгледи…
	— Според мен пък думата, която търсеше, беше „шовинистични“.
	— Много рязка дума, като се има предвид, че в целия свят няма по-самодоволен и високомерен град от Анкх-Морпорк.
	Това беше толкова очевадна истина, че Ридкъли реши да се престори, че не я е чул.
	— И на една от тея картички си ти, а? — изръмжа той.
	— Страхувам се, че те настояваха — отвърна Хенри. — Нали съм роден там, разбираш ли. Местно момче и така нататък.
	— И нито един от Н.У. — промълви с равен глас Ридкъли.
	— Технически погледнато не, но го има проф. Репосем в качеството му на изобретател на Пекса — докато Хенри казваше това, гузност и непокорство се бориха за място в изречението.
	— Пекс, а? — провлече Ридкъли. — Това нещо като Хекса ли е?
	— О, не, нищо подобно. Изобщо не е като Хекса. На съвсем различен принцип е. — Хенри прочисти гърлото си. — Задвижва се от кокошки. Те задействат морфичния резонатор, или както там му се викаше. Докато вашият Хекс, доколкото си спомням, използва мравки, които са значително по-малко ефективни.
	— Как така?
	— Изкарваме яйца за трапезата ни.
	— Това, знаеш ли, не ми звучи като кой знае каква разлика.
	— О, хайде сега. Та те са сто пъти по-големи! Освен това Пексът е в специално построено за целта помещение, а не е разхвърлян както му дойде по цялата сграда. Професор Репосем си знае работата, а и дори ти, Муструм, няма как да не признаеш, че реката на прогреса се подхранва от хиляди източници!
	— Повечето от които не извират от проклетия Бързнек! — избухна Ридкъли.
	Те се измериха с погледи. Професор Репосем си подаде главата иззад ъгъла и много забързано пак се скри.
	— Да бяхме мъже като бащите ни, досега вече щяхме да се замеряме с огнени кълба — рече Хенри.
	— Прав си — каза Ридкъли. — Макар че, право да си кажем, бащите ни не бяха магьосници.
	— Е, да, така си е — призна бившият Декан. — Баща ти, доколкото си спомням, беше месар.
	— Вярно. А твоят имаше купища зелеви насаждения — отговори Ридкъли.
	За миг настъпи тишина, след което бившият Декан подметна:
	— Помниш ли като дойдохме двамата за пръв път в Н.У?
	— Помня, помня, като лъвове се борихме тогава, м-да.
	— Добри времена бяха, като тръгне да си ги припомня човек — отбеляза Деканът.
	— Разбира се оттогава изтече много вода — каза Ридкъли и след още една пауза добави. — Случайно да ти се е припило нещо?
	— И да ми се е припило, не е случайно — отвърна бившият Декан.
	Малко по-късно, докато крачеха величествено накъм кабинета на Архиканцлера, Хенри подметна:
	— Та значи се опитвате да играете ритни-топка? Четох нещо такова във вестника, но си помислих, че е шега.
	— Че защо? — изненада се Ридкъли като навлязоха в Голямата Зала. — Ние имаме прекрасна спортна традиция, както добре знаеш!
	— Ах, да, традицията е бич за устрема. Не се занасяй, Муструм. Старият екип може и да е много славен, ама я пробвай да го нахлузиш, след като не си го носил от четиридесет години. О, виждам, че господин Стибънс е все още с теб?
	— Ъ-ъ… — започна Стибънс, местейки поглед от единия към другия.
	Пондър Стибънс веднъж беше взел на сто процента изпит по ясновидство като се яви на него предишния ден. Така че можеше да разпознае образуващ се гръмотевичен облак само щом го види.
	— Как върви ритни-топката, млади момко?
	— О, като че ли е много добре даже, г-н Архиканцлер. Радвам се да ви видя пак, Декане.
	— Архиканцлер, — измърка бившият Декан. — Чудя се колко ли ще издържите срещу моя университет.
	— Е, ние тук спретнахме доста яко отборче — рече Ридкъли — и, независимо че възнамеряваме първоначално да срещнем местен отбор, за мен ще е голямо удоволствие да покажа на Бързнек туй-онуй на игралното поле.
	В този момент те бяха стигнали почти до средата на Голямата Зала и нищо чудно, че присъствието им доведе до прекъсване на играта.
	— Г-н Архиканцлер, наистина имам чувството, че не би било зле да… — намеси се Пондър, но гласът му беше заглушен от възторжен рев, раздал се от всички краища на Голямата Зала.
	— А трофеят ще е? — усмихна се на множеството Хенри.
	— Какво? — запръска слюнка от възмущение Архиканцлерът. — Какъв трофей?
	— Като луди-млади спечелихме по някоя друга купа по гребане, нали Муструм?
	— Сигурен съм, че Патрицият има нещо предвид за лигата, да.
	— Струва ми се, че съвсем скоро в Синята закусвалня ще бъдат сервирани закуски — намеси се с една такава отчаяна, задъхана бодрост Пондър. — Разбира се, ще има кекс, но, убеден съм, също така и интересен асортимент от банички с къри.
	В повечето случаи това щеше да проработи, но сега двамата старши магьосници бяха впили погледи един в друг без изобщо да примигват, и дори и парче Орачески пай не можеше да ги изкуши.
	— Ние обаче, мъжете от занаята, не се интересуваме от подобни нищожни дрънкулки, нали? — подметна Хенри. — За нас или най-големите, велики дрънкулки, или нищо, нали така, Муструм?
	— Шапката гониш — рече с равен глас Ридкъли.
	Въздухът помежду им забуча.
	— Да, разбира се.
	Последва злокобна тишина бележеща сблъсъка на две воли. Пондър Стибънс обаче реши, че доколкото той, формално погледнато, заема дванадесет важни поста в университета, той сам съставлява цяла комисия, поради което, де факто, толкова прелива от квалифицираност, че би трябвало да се намеси.
	— А вашият залог, Де… сър, ще е…?
	Ридкъли се обърна наполовина към него и изръмжа:
	— Той няма нужда от залог. Аз сам се набутах в това…
	По-старшите магьосници се развълнуваха и Пондър дочу как някой прошепна: „Креслото на мъртвеца?“
	— Не, забранявам го! — надигна глас Пондър.
	— Ти ли забраняваш? — нахвърли му се Хенри. — Та ти си жалка хърба, млади ми Стибънс.
	— Сборът на гласовете на всички постове, заемани от мен в Съвета на Университета практически означават, че аз контролирам Съвета — заяви Пондър, мъчейки се да изпъчи кльощави гърди, които изобщо не са били създадени за изпъчване, но все пак се надигаха обзети от праведен гняв, както и от известна доза ужас от това, какво ще стане като му свърши напушването.
	Съперниците малко се поосвестиха при вида на този стихиен бунт от онеправданите маси.
	— И никой ли не забеляза, как си натрупал цялата тази власт? — зачуди се Ридкъли.
	— Аз забелязах, сър. Само че аз си мислих, че това е отговорност и тежък труд. Никой от вас не го е грижа, видите ли, за подробностите. Формално погледнато трябва да се отчитам пред други хора, обаче обикновено тези други хора съм пак аз. Изобщо си нямате на представа, сърове. Аз съм дори и камерленго*42, което значи, че в случай, че вие, г-н Архиканцлер, изведнъж хвърлите топа, по каквато и да е причина, с изключение на законното наследяване съгласно традицията на Креслото на мъртвеца, аз ще управлявам този университет до законното избиране на нов Архиканцлер, което, предвид природата на магьосническата общност, означава работа за цял живот, след което Библиотекарят в качеството си на несъмнен и компетентен представител на старшия преподавателски състав ще се опита да изпълни дълга си, а в случай че той не успее, официалната процедура е, магьосниците по цял свят да се бият помежду си за Шапката, причинявайки пожари, разрушения, гълъби, зайци и билярдни топки изхвърчащи от всички телесни отвърстия и висока смъртност. — След кратка пауза той добави. — За пореден път. Поради което някои от нас са малко обезпокоени, ако им се случи да видят могъщи магьосници репчещи се така. В заключение, господа, позволих си да говоря толкова обстойно, с цел да ви дам време да обмислите намеренията си. Все някой трябваше да го стори.
	[*42 Камерленго — във Ватикана това е постът на кардинала, оглавяващ папския престол от смъртта на един папа до избирането на следващия. — Б.пр.]
	Ридкъли си прочисти гърлото:
	— Благодаря за ценния принос, Стибънс. Ще трябва да продължим тази дискусия по-късно. Това нещо определено трябваше да бъде казано. Сега, в крайна сметка не е като някога.
	— Приемам забележката — поде Хенри, — но с уточнението, че по-точно това ще е „някога“ за някой друг.
	Пондър още дишаше тежко.
	— Много уместна забележка — заключи тежко Ридкъли.
	— Сигурен съм, че дочух някой да споменава банички с къри? — продължи не по-малко предпазливо Хенри.
	Все едно гледаш два прадревни дракона да общуват посредством книга по етикет по-стара дори и от тях, и то писана от монахини.
	— До обяд остава още доста време*43. Чуй сега, какво ще ти кажа, защо не вземеш да приемеш гостоприемството на моя университет? Сигурен съм, че сме оставили стаята ти точно както си беше, макар че, както подразбрах, някои доста необичайни неща са изпълзели изпод вратата. А може би ще предпочетеш да останеш и за утрешния банкет?
	[*43 Което може да значи какво ли не. Магьосниците имат склонността да мислят, че има още много време до следващото ядене чак до момента, в който започнат да го консумират. — Б.а.]
	— О? Ще си имате банкет? — оживи се Хенри.
	— Точно така, и за мен ще е удоволствие да се присъединиш към нас, стари мой приятелю. Даваме го в чест на част от гражданското общество. Все солта на земята са тези хора, ако ме разбираш. Прекрасни момчета, стига да не ги гледаш как се хранят, но могат да са отлични събеседници, дадеш ли им достатъчно бира.
	— Чудна работа, като гледам това важи и за магьосниците. Е, значи ще се наложи да приема. От хилядолетия не съм бил на банкет.
	— Наистина ли? — изненада се Ридкъли. — А аз мислех, че точно ти ще си на банкет всяка нощ.
	— На ограничен бюджет сме — обясни Архиканцлерът на Бързнек. — Нали разбираш, държавно финансиране.
	Магьосниците се смълчаха. Беше все едно някой току-що да ти е казал, че майка му е починала. Ридкъли го потупа по ръката:
	— О, моите съболезнования — той се спря на вратата към Залата и пак се обърна към Пондър. — Ние ще продължим дискусията на по-високо ниво, Стибънс. Гледай да не се разпускат! Момчетата ще помогнат! Виж там, какво й се иска да бъде на ритни-топката!
	Когато двамата началници си тръгнаха, по-старшите преподаватели си отдъхнаха. Повечето бяха достатъчно възрастни, за да си спомнят последните две ожесточени битки между магьоснически групировки, най-страшната, от които беше едва-едва доведена до край от Ринсуинд размахващ половин тухла в чорап…
	Пондър хвърли един поглед към Ринсуинд, който подскачаше неловко на един крак мъчейки се пак да си обуе чорапа. Пондър реши да се въздържи от коментар. То вероятно беше същият онзи чорап.
	Завеждащият катедра Неопределени изследвания потупа Пондър по гърба:
	— Браво бе, млади момко. За малко да стане противен инцидент.
	— Благодаря, сър.
	— Извинявай ако сме те понатоварили малко. Сигурен съм, че не е било преднамерено.
	— И аз съм сигурен, че не е било, сър. Тук рядко нещо е преднамерено — въздъхна Пондър. — Опасявам се, че необмисленото прехвърляне на отговорности, уклончивостта и скатаването са типична практика тук.
	Той погледна с надежда останалите членове на Съвета. Искаше му се да го разочароват, но знаеше, че няма.
	— Много неприятно състояние на нещата, ммм-да — изказа се Лекторът по Съвременни руни.
	Лицето на Завеждащия катедра помръкна:
	— Хъм…
	_Давай де, давай, кажи го_, мислеше си Пондър. _Знам си, че ще го кажеш, просто не можеш да се стърпиш, просто не можеш…_
	— Мисля си, Стибънс, защо не вземеш да я оправиш тази работа, като ти се отвори малко време, а? — предложи Завеждащият катедра.
	— Бинго!
	— Моля, Стибънс?
	— А, нищо, сър, нищо. Просто се бях замислил за, така да се каже, неизменното естество на вселената.
	— Радвам се, че все някой мисли по въпроса. Давай все така. — Лекторът по Съвременни руни се огледа и добави: — Като гледам, нещата май поутихнаха. А онези баници звучаха обещаващо.
	И от страна на магьосниците по-обременени от години, от гравитация или и от двете, се забеляза придвижване по посока към вратите, но импровизираният мач беше продължен от някои други, не чак толкова магнетично привличани от ножове и вилици.

	* * *

	Пондър седна и нагласи папката в скута си.
	— Нямам ни най-смътна представа, какво изобщо правя тук — обяви той на света като цяло.
	— Бих ли могъл да бъда по някакъв начин от помощ, сър?
	— Господин Лут? О, така де, много любезно от ваша страна, но не мисля, че умението ви със свещите би било от голяма…
	— В тази разновидност игри от най-голямо значение са три категории въпроси: първо, подробните правила на играта; второ, най-подходящите умения, действия и философия, необходими за успеха в нея; и трето, разбирането за същината на играта. Да продължавам ли?
	— Ъ-ъ — изказа се Пондър, в онзи унес, спохождащ всекиго, чул за пръв път Лут да му чете лекция.
	— Жестоко ги плямпа, а? — обади се Трев. — Той завъртените думи ти ги ръси така, че таквиз като мен и теб шъ им трябва да спрат да си починат на половината път! Е, поне аз де… — той млъкна смутено.
	— Ъ-ъ, продължавайте, господин Лут.
	— Благодаря ви, сър. Доколкото разбирам, целта на дадената игра е да бъде вкаран най-малкото един гол в повече, отколкото от съперническия отбор. Обаче и двата ви отбора само се суетят по терена, като всеки се старае да ритне топката при първа възможност. О, голове бяха отбелязани все пак, но само по случайност. Също както в шаха, необходимо е да подсигурите вашия цар, тоест вратата. Вярно, бихте могли да възразите, че имате пазител на вратата, но все пак той е само един, фигуративно казано, човек. Всяка спасена от него топка е срам за неговите съотборници, позволили на противника да го доближи. От друга страна те трябва съвместно да се постараят да максимализират шансовете, топката да стигне до противниковата врата. Това е проблем, който ще изисква допълнително обсъждане. По-горе споменах шаха, обаче в тази игра, най-вече с оглед на лекотата, с която прелита топката, поради което действието мигновено се пренася от единия край на игрището в другия, също както една джуджешка фигура може с един ход да преобърне ситуацията на дъската на Туп!
	Той забеляза израженията на лицата им, усмихна им се и продължи:
	— Знаете ли, това определено е една от най-простите възможни игри. Всяко малко момченце може да я играе… и все пак оптималното й играене изисква свръхчовешки талант — той се замисли за момен и добави: — Или, може би, под-човешки. Най-малкото изисква доброволен отказ от егото, което ни въвежда в царството на метафизиката. Такава простота и все пак такава сложност. Наистина съм възхитен!
	Настъпилата около него тишина не беше точно възхитена, но въздухът направо пращеше от смайване. Най-сетне магьосникът Ринсуинд проговори:
	— Ъ-ъ, господин Лут, на мен ли ми се стори, или ни казахте, че топката трябва да остане между нас си?
	— Професор Ринсуинд, вие набирате много добра скорост, но изобщо не я оползотворявате. Професор Макарона, вие стреляте веднага щом се доберете до топката, независимо от всичко друго случващо се на полето. Д-р Хикс, вие постоянно извършвате фалове…
	— Извинявайте, но да не забравяме за пръстена с черепа — защити се Хикс. — Мое задължение е да се старая да нарушавам правилата, съгласно академичните разпоредби.
	— В приемливи рамки — побърза да уточни Пондър.
	— Блюстител Нобс (без роднинска връзка), вие имате чудовищно мощен удар — продължаваше Лут, — но не забелязвам да се опитвате да насочвате топката. Всички имате силни и слаби страни и съществува възможността да оползотворим и едните и другите. В смисъл, ако желаете победа. Но засега най-доброто упражнение ще е, да се сдобием с още от тези топки и да се научите да ги владеете. Простото подритване на топката напред означава само, че ще ви я отнеме някой съперник. Ще трябва да се научите да я задържате. Всичките поглеждахте надолу, за да се уверите, там ли е още топката. Господа, ако ви е необходимо да проверявате дали тя още е във ваше владение, значи тя или вече не е, или ще я изгубите след частица от секундата. А сега, моля да ме извините, господин Трев и аз ще си докараме белята, ако не приключим скоро с люстрата.
	Това развали магията.
	— Как така? — сепна се Пондър. — Ама наистина, как така? Стойте тук, господин Лут!
	Лут изведнъж се присви и се загледа в обутите си в груби обувки крака:
	— Извинявайте, ако по какъвто и да било начин съм нарушил нещо. Аз исках само да струвам.
	— Да струва? — Пондър погледна Трев с надежда за някаква карта за тази непозната територия.
	— Ми то той все такива ги ръси — обясни Трев. — Ма той нищо лошо не ви е направил, та що сте му се развикали така, а? Ми то си бяха страшно добри идеи това неговото! Не мо’е да му се нахвърляте така само щото е кинта и четвърт и му е превзет лафа.
	_Преди малко Лут изглеждаше забележимо по-висок_, мислеше си Пондър. _Наистина ли само се присвива така?_
	— Не му виках — оправда се Пондър. — Просто се чудех, защо му е на него да оклепва свещи! Тоест, знам, че това му е работата, но защо?
	— А, трябва си да се оклепват свещите, сър, трябва си — поясни с готовност блюстител Нобс (без роднинска връзка). — А ако питате за мойто мнение, оклепването си беше доста добро напоследък. Често като си обикалям аз коридорите нощем и си мисля…
	— Ама гледайте, хора, той е ерудит! Направо излъчва начетеност! Енциклопедична личност е! — възкликна Пондър.
	— Да не ми казвате, че е твърде умен, за да е оклепвач на свещи, а? — наежи се блюстителят. — Да, ама тъп оклепвач как ще ви се хареса, а? Че то така всичко ще потъне в калпави окапвания.
	— Аз исках да кажа просто, че…
	— … и лекета — заключи непреклонно блюстителят.
	— Но не може да не признаете, че е странно…
	_Комай всички искат да го убият_.
	Пондър се спря, когато бездната в паметта му зейна.
	— В това няма никакъв смисъл. Не може да бъде!
	— Сър?
	Той осъзна, че всички ритнитопковци са го зяпнали. Ридкъли беше отказал да каже нещо повече, и отруденият ум на Пондър беше приел, че Лут ще да е беглец от нещо си. Не беше нещо необичайно. От време на време по някой новозавършил магьосник в някое малко градче ще реши, че ще е най-добре бързичко да се върне на опреснителен курс в гостоприемните стени на университета, докато дребната му грешчица не бъде поправена/забравена/заличена/потулена (ненужното да се зачертае). Винаги е имало други, на които е било предоставяно убежище по разни тайнствени причини. Политиката на магьосническата общност биваше или съвсем проста и се разрешаваше с прекратяването на нечие дишане, или беше оплетена като кълбо прежда в стая с три енергични малки котенца.
	Лут обаче… Какво престъпление би могъл да извърши точно пък той? А и не биваше да се забравя, че точно Ридкъли го беше пуснал тук, и пак той беше натресъл Пондър в сегашното му положение. Най-разумното нещо, следователно, беше просто… да го кара както стане.
	— Мисля, че господин Лут изказа някои много ценни идеи — заподбира думите си той. — И смятам, че той би следвало да продължи в същия дух. Продължавайте, господин Лут.
	Да видиш как Лут вдига поглед, беше като да гледаш изгрева на слънцето, да, но на едно колебливо слънце, страхуващо се, че всеки момент боговете ще го запратят с някой шамар обратно в нощта и петимно някой да го увери, че такова нещо няма да се случи.
	— Аз струвам ли?
	— Ами, ъ… — запъна се Пондър и Трев трескаво му закима. — Ами, собствено, да, така изглежда, господин Лут. Потресен съм от мащабите на преценката ви за толкова кратко време.
	— Имам дарбата да откривам закономерности в оформящи се ситуации.
	— Наистина ли? О. Добре. Действайте тогава.
	— Извинявайте много, имам един въпрос, ако обичате.
	_На вид като торба дрехи втора употреба, а говори като пенсиониран теолог_, помисли си Пондър.
	— Питайте, господин Лут.
	— Може ли да продължа да се занимавам с оклепване?
	— Какво? Това ли желаете?
	— Да, благодаря ви много. Доставя ми голямо удоволствие, а не ми отнема много време.
	Пондър метна един поглед на Трев, който сви рамене, направи гримаса и кимна.
	— Но искам да помоля за една услуга — продължи Лут.
	— Донякъде очаквах, че ще поискате — върна се в свои води Пондър, — но, уви, поради ограниченията на бюджета ни за този семестър…
	— О, не, не искам никакви пари — увери го Лут. — Аз и без това нямам за какво да ги харча. Искам само Господин Трев в отбора. Той е изключително скромен, но е необходимо да знаете, че в работата с краката е гений. С него в отбора не виждам как бихте могли да загубите.
	— А, не — заотстъпва Трев размахвайки ръце. — Не! Без мене! Аз не съм ви ритнитопковец! Аз само си подритвам тенекийки!
	— Нали точно от това, както съм чувал, се е била зародила ритни-топката? — изтъкна Пондър, на когото никой не му беше давал да играе на улицата.
	— Аз пък съм чувал, че това било като рекли някогашните пичове да подритват отсечената глава на някакъв неприятел*44 — даде приноса си блюстител Нобс (без роднинска връзка).
	[*44 Действително има такива легенди за началото на футбола. — Б.пр.]
	Чу се прочистване на гърло.
	— Едва ли, ако питате за моето мнение — заобяснява Хикс. — Освен ако не са я вързали в торба или не са я хванали в някаква метална скоба, в който случай пък ще имате проблеми с тежестта, защото човешките глави изкарват по около десет фунта парчето, което си е жива беля за ритане, струва ми се. Струговането й може и да пооправи малко нещата, стига да не забрави човек да върже с тел челюстта, защото хич не е работа топката да ви ухапе крака. Имам няколко глави в ледницата, ако някой желае да поекспериментира. Изумително е, че все пак се намират хора, които си завещават телата в полза на некромантията. Какви ли хора не се срещат само.
	В този момент Завеждащият катедра Посмъртни комуникации забеляза, че е загубил аудиторията си.
	— Няма защо да ме гледате така? — озъби се той. — Пръстенът с черепа, нали се сещате? Налага ми се да разбирам от тези неприятни неща.
	Пондър се прокашля учтиво:
	— Господин Младонадеждов, нали така беше? Вашият колега има много високо мнение за вас. Не бихте ли се присъединили към нас?
	— Сори, шефе, ама обещах аз на старото ми мамче, че хич нема да я играя ритни-топката. Щото с нея само стой та гледай как шъ ти пръснат тиквата!
	— Трев Младонадеждов? — изрева блюстител Нобс (без роднинска връзка). — Ама ти да не си на Дейв Младонадеждов момчето? Той…
	— Да бе, да, вкарал четири гола — размрънка се Трев. — А после ей така си пукна на улицата и дъждът отмиваше кръвта му в канала, а някой го беше покрил с миризливо сетре. Царят на ритни-топката, моля ви се!
	— Имате ли нужда да поговорим малко, Господин Трев? — попита го настоятелно Лут.
	— А, не. Без такива. Наред съм си. Ясно?
	— Това тук не е онзи вид ритни-топка, Трев — зауспокоява го Лут.
	— Ъхъ, зная. Да, ама обещах на старото ми мамче.
	— Тогава поне им покажете техниката си, Господин Трев — примоли се Лут и добави към играчите. — Трябва да го видите това!
	Трев въздъхна, но Лут си беше майстор в кандърдисването.
	— Добре де, стига да млъкнеш — склони той и за всеобщ смях извади от джоба си консервена кутия.
	— Ето, виждаш ли? — оплака се той на Лут. — Те го вземат за бъзик.
	Лут скръсти ръце:
	— Покажете им.
	Трев пусна тенекийката върху крака си и без никакво видимо усилие я метна на рамото си, където тя се изтърколи около врата му до другото рамо и, след кратка пауза, взе че се изправи. С леко присвиване на рамо той я хвърли на другия си крак, завъртя я с върховете на пръстите си, където тя си остана леко подрънквайки. После той намигна на Пондър:
	— Не мърдай, шефе.
	Тенекийката излетя от крака му, после, като тръгна да пада, той й тегли един шут право към Пондър. Хората зад Пондър се присвиха да не ги удари, а тя профуча покрай лицето му и се завъртя в орбита, така че за момент изглеждаше сякаш той има сребърна огърлица, но не след дълго тя се върна право в ръката на Трев като изскочила на брега сьомга.
	В настъпилата тишина Пондър извади от джоба си тавмометър и го погледна.
	— Естествено фоново равнище — обяви с равен глас той. — Нямало е магия. Как постигнахте това, господин Младонадеждов?
	— То просто си има чалъм, шефе. Фалцовете са му майката, да, ама тръгна ли да му мисля много, работата се прецаква.
	— А с топка можете ли да го постигнете?
	— Дедъзнам, не съм пробвал. Ама майче не. Щото нема как, сфащаш ли, да изкараш и надлъжния и напречния фалц. Ама и с топката туй-онуй все ще стане.
	— Да, но как ще ни помогне това на нас? — попита Хикс.
	— Владеенето на топката е всичко — каза Лут. — Заплануваните правила, струва ми се, ще позволяват само на вратаря да докосва топката с ръце. Това е от жизненоважно значение. Обаче няма никаква изрична забрана да се удря топката с глава, коляно или да се спре с гърди, така че да падне при краката. Не забравяйте, господа, топката лети. Доста време тя ще прекарва във въздуха. Така че ще трябва да се научите да не мислите само повърхностно.
	— Сигурен съм, че използването на главата ще бъде считано за непозволено — обади се Пондър.
	— Сър, вие предполагате наличието на правило, където такова няма. Спомнете си, какво ви казах за същината на играта.
	Пондър видя как Лут се подсмихва и се предаде:
	— Господин Лут, делегирам ви задачата по селекцията и тренирането на нашия ритнитопковски отбор. Ще се отчитате пред мен, естествено.
	— Да, сър. Благодаря ви, сър. Ще имам нуждата да секвестирам играчите от обичайните им задължения, когато услугите им са необходими.
	— Е, добре, като гледам, май ще трябва да се съглася с това. Отлично, оставям отбора във ваши ръце — заключи Пондър и се замисли: _Колко ли често някой вързоп стари дрипи използва думата „секвестирам“ все едно я употребява постоянно? И все пак Ридкъли изглежда харесва това гоблинче, ако то е такова, а пък аз никога не съм схващал отборните игри_.
	— Ще ми бъде ли позволено също така, сър, да помоля за отпускането на съвсем малък бюджет?
	— За какво?
	— При цялото ми уважение към ограничеността на университетските финанси — запледира Лут — съм уверен, че е наложително.
	— За какво?
	— Бих искал да заведа отбора на балет.
	— Това е смехотворно! — възмути се Пондър.
	— Не, сър, жизненоважно е.


>
	На следващия ден във „Вестника“ имаше статия за загадъчното изчезване на баснословната „Бижу“, от което Гленда я напуши смях. _Хората просто не си четат детските приказки_, мислеше си тя на излизане от вкъщи. _Трябва ли ти красавицата, търси я в пепелта_. Но понеже Гленда си беше Гленда и беше обречена да си остане в сърцето си Гленда, тя добави: _Макар че пещите на Нощната Кухня се поддържат денонощно чисти и всякаква пепел незабавно се изчиства и изхвърля_.
	За нейна изненада Жулиета излезе от къщи почти в същия момент и на вид беше почти будна.
	— Как мислиш, шъ ме пуснат ли на банкета? — попита тя, докато си чакаха омнибуса.
	_Теоретично да_, помисли си Гленда, _но най-вероятно не, защото тя беше момиче от Нощната кухня. Нищо че беше Жулиета, г-жа Уитлоу все пак щеше да я спре, защото е от Нощната кухня_.
	— Жулиета, ти ще идеш на банкета — каза тя на глас. — И аз също.
	— Да, ама на г-жа Уитлоу туй няма да й хареса — отбеляза Жулиета.
	Нещо все още вреше в Гленда. Беше започнало в Гофна, не секна целия вчерашен ден, а и за днес беше останало.
	— Не ми пука — заяви тя.
	Жулиета се изкиска и се огледа да не би г-жа Уитлоу случайно да дебне до спирката.
	_И наистина не ми пука_, помисли си Гленда. _Не ми пука_. Беше като да оголи меч.

	* * *

	Кабинетът на Пондър винаги озадачаваше Муструм Ридкъли. Та този човек, в името на всички богове, използваше картотека. Ридкъли действаше на принципа, че всичко, което не можеш да си спомниш, и без това не е важно, освен това беше довел купчинно-подовия метод на завеждане на документация до равнището на изкуство.
	Пондър вдигна поглед:
	— А, добро утро, г-н Архиканцлер.
	— Я иди виж Залата — изстреля Ридкъли.
	— Да, господин Архиканцлер?
	— Нашите момчета играят балет.
	— Да, господин Архиканцлер.
	— И има някакви момичета от Операта с тея техните късите полички.
	— Да, господин Архиканцлер. Те помагат на отбора.
	Ридкъли се наведе над масата и трупна по едно от грамадните си кокалчета от двете страна на хартията, над която работеше в момента Пондър.
	— Защо?
	— Идеята е на господин Лут, г-н Архиканцлер. Очевидно те трябва да се научат на баланс, контрол върху телесните движения и елегантност.
	— Случвало ли ти се е някога да видиш как блюстител Нобс се мъчи да стои на един крак? Да ти кажа, това е бързодействащ лек срещу всякаква меланхолия.
	— Не е трудно да си го представя — Пондър изобщо не вдигна поглед.
	— А аз си мислих, че идеята е, да се научат как да натирят с ритници топката във вратата.
	— Е, да, но господин Лут има концепция.
	— Нима?
	— Да, сър.
	— Разтърчали са се по цялата сграда, моля ви се — продължаваше да мърмори Ридкъли.
	— Да, господин Лут и господин Младонадеждов подготвят нещо специално за банкета — обясни Пондър, стана и отвори горното чекмедже на картотеката.
	Това действие бе предназначено да напомни на Ридкъли, че си има работа някъде другаде, но този път номерът не мина.
	— О, и както разбирам сме се сдобили с нови топки.
	— Г-н Снорисон умее да разпознава благоприятните възможности.
	— Значи всичко е наред, така ли? — гласът на Ридкъли прозвуча някак си озадачено.
	— Изглежда да, сър.
	— Е, в такъв случай най-добре да ги оставим да си карат както знаят — заключи Ридкъли, позамисли се, чувствайки че все ще да е останало нещо за доразчепкване и продължи да разчепква. — А как върви с онези правила, господин Стибънс?
	— О, доста добре, благодаря ви г-н Архиканцлер. Запазих някои от уличната игра, разбира се, та всички да са доволни. Някои от тях са доста чудати.
	— Господин Лут е доста свястно момче, както изглежда.
	— О, да, г-н Архиканцлер.
	— Много добре му хрумна за тази врата с мрежата вместо кола, ако питат мен. Така ще е по-забавно.
	— Ще идете ли да тренирате, сър? — попита Пондър придърпвайки си поредния документ.
	— Че аз съм капитанът! Нямам нужда от тренировки. — Ридкъли тръгна да излиза, но спря с ръка на дръжката на вратата. — Снощи си поговорихме надълго и нашироко с бившия Декан. По душа той, разбира се, е свястно момче.
	— Да, доколкото разбирам, атмосферата във Всекинощната Стая е била много задушевна, г-н Архиканцлер, — отвърна Пондър.
	_И много скъпа_, добави си той наум.
	— Знаеше ли, че младият Ейдриън Репосем е станал професор?
	— О, да, г-н Архиканцлер.
	— А ти искаш ли да станеш?
	— Всъщност не, г-н Архиканцлер. Мисля, че все трябва да остане някакъв пост в това учебно заведение, който да не заемам.
	— Да, но те взели, че нарекли тяхната машина Пекс! Не е кой знае колко изобретателно, нали?
	— О, има някои съществени разлики. Доколкото знам той използва кокошки за генерирането на блитовата диаметрика — каза Пондър.
	— Изглежда така — кимна Ридкъли. — Най-малкото, нещо като такова беше.
	— Хъммм — продума Пондър.
	Беше едно такова тежко хъмкане, за което сигурно и лодки можеше да се връзват, стига да не са твърде големи.
	— Нещо нередно ли има? — обнадежди се Ридкъли.
	— О, не точно, г-н Архиканцлер. А бившият Декан случайно да е споменал нещо за необходимостта да се преустрои из основи морфичният резонатор, която да позволи нужните промени в блит-слудовия интерфейс?
	— Комай не — сви рамене Ридкъли.
	— О, — лицето на Пондър беше безизразно. — Е, Ейдриън все някак ще се оправи. Той е много способен.
	— Да, но всичко нали се основава на твоя труд. Ти построи Хекса. А сега те го изкарват егати големия разбирач. Има го дори на картичка от цигари.
	— Това е много мило, сър. Добре е изследователите да получават признание.
	Ридкъли се почувства като комар, опитващ се да ужили стоманена броня.
	— Ха, магьосничеството доста се е променило от моето време насам — възкликна той.
	— Да, сър — каза, без да даде да се почувства неговото мнение Пондър.
	— И, между другото, господин Стибънс — заключи Ридкъли отваряйки вратата — моето време все още не е отминало.
	В далечината се чу крясък. Последван от срутване на нещо. Ридкъли се усмихна. Изведнъж времето му се беше прояснило.

	* * *

	Когато заедно с Пондър те стигнаха Голямата зала, повечето играчи се бяха струпали край един проснат на пода техен съотборник, до който коленичеше Лут.
	— Какво става тук? — поиска да знае Ридкъли.
	— Лошо контузен, сър. Ще трябва да му наложа компрес.
	— А — погледът му падна върху един голям, обкован в бронз сандък. Който изглеждаше като най-нормален сандък до момента, в който забележиш показващите се изпод ръба му пръстчета на крака.
	— Багажа на Ринсуинд — изръмжа той. — А щом той е тук, Ринсуинд няма как да е избягал далече. Ринсуинд!
	— Всъщност вината не беше моя — оправда се Ринсуинд.
	— Той е прав, сър — обади се Лут. — Длъжен съм да се извиня за факта, че това се оказа колективно неразбирателство. Доколкото разбирам, това е един изумителен вълшебен сандък на стотици крачета и се опасявам, че някои от тук присъстващите господа решиха, че той щял да играе ритни-топка като, както се изразиха те, стой та гледай. Което предположение, длъжен съм да изтъкна, се оказа погрешно.
	— Опитах се да ги предупредя — намеси се от края на навалицата бившият Декан. — Добрутро, Муструм. Хубаво отборче сте си заформили.
	— Всичките му крака само се препъват един в друг — поясни Бенго Макарона. — А окаже ли се върху топката, напълно губи контрол, спъва се в нея и, уви, блъсна се в господин Сопуърти.
	— Е, добре де, ние се учим от грешките си — махна с ръка Ридкъли. — А сега, дали случайно за разнообразие нямате да ми покажете нещо хубаво?
	— Мисля, че имам точно каквото ви трябва, г-н Архиканцлер, — разнесе се иззад гърба му един бодър, но писклив глас.
	Ридкъли се обърна и се взря в лицето на един мъж с облика и излъчването на пиколо. Като че ли вибрираше.
	— Професор Риторнело, Маестро по Музика — прошушна в ухото на Ридкъли Пондър.
	— Как сте, професоре? — поздрави го невъзмутимо Ридкъли. — Виждам, че водите и вашия хор.
	— Точно така, г-н Архиканцлер и, не мога да не ви съобщя, извънредно съм възбуден и осиян от духовна светлина от това, свидетел на което бях тук тази сутрин! И за мен беше фасулска работа да нахвърлям точно такъв химн, за какъвто ме бяхте помолили!
	— Да съм помолил? — продума с половин уста Ридкъли.
	— Нали си спомняте как стана дума за песен на отбора, така че аз сметнах за уместно да предупредя професора — прошепна Пондър.
	— Поредното _pp_ значи? Е, както и да е.
	— За щастие, композицията му е базирана на традиционната изчистена форма на предкласическия канон. Жанрово представлява валедикта, тоест възхвала на победителя. А капела, разбира се — заобяснява професор Риторнело. — Ще ми позволите ли?
	— Давай де, най-сетне — подкани го Ридкъли.
	Маестрото по Музика извади от ръкава си малка диригентска палка:
	— За момента си позволих да включа в него името на Бенго Макарона, понеже той очевидно е отбелязал два прекрасни „гола“, както струва ми се ги наричате — информира ги той, внимавайки с думата „голове“, както някой би внимавал с голям паяк намерен във ваната му.
	След което хвърли един строг поглед на малкото си паство, кимна и:
P>
	Хвала на уникалните умения на Магистър Бенго Макарона!
	На Макарона на уникалните умения Хвала!
	Хваааала!
	Хвааааала! Таланта му неподражаем, какъвто никой друг не притежава!
	Хвала! Хваааааала!
	Хвала на щедростта на боговете!
	… наааа
	… наааа
	… нааааа УНИКА
	УНИКА
	УУУУУУУУУУУУУУУНИКА!
P$
	След около минута и половина в този дух Ридкъли шумно се прокашля и маестрото с махване накара хора си смутено да млъкне.
	— Неблагозвучие ли открихте, г-н Архиканцлер?
	— Ъ-ъ, не точно, маестро, но, ъ-ъ, нямате ли чувството, че е малко в повечко, ами, повече?
	Ридкъли виждаше, че бившият Декан не се престарава да се въздържа от подсмихване.
	— Нищо подобно. Фактически, сър, възнамерявам, когато го довърша, да го аранжирам за четиридесет гласа, и това, дори и да го твърдя самият аз, ще бъде моят шедьовър!
	— Но това нещо се предполага да го пеят, нали разбирате, ритнитопковски фенове — изтъкна Ридкъли.
	— В такъв случай — маестрото хвана палката си доста заплашително, — не е ли задължение на образованите класи да вдигат културното равнище на простолюдието?
	— Той е прав, Муструм — подкрепи го Завеждащият катедра Неопределени изследвания, и Ридкъли се почувства все едно дядо му го е ритнал в мъжествеността му и можеше само да се радва, че не е тук и онази слугиня, как й беше името, а да, Гленда, сече и пипето на тази жена… само че нещо от изражението й сега пък можеше да се види в лицето на Трев Младонадеждов.
	— През седмицата, от мен да мине, може, но не и в съботи, недели и окторници — отсече той — поне ако питате мен. Но все пак браво на маестрото и хора и до чуване.
	Маестрото си излезе възмутен, последван от възмутения в унисон с него хор.
	Ридкъли потърка ръце:
	— Е, господа, да ви видим сега как ритате.
	Докато играчите се пръсваха по залата, Лут пристъпи към Ридкъли и съобщи:
	— Трябва да споделя, че професор Макарона е изключително надарен в тази игра. Той определено има забележителен инстинкт да вкарва.
	— Това изобщо не ме изненадва — отвърна весело Ридкъли.
	— Библиотекарят е, разбира се, феноменален вратар. Още повече, че като застане по средата на вратата, само като се протегне, стига до всички греди. Убеден съм, че нито един съперник няма да може лесно да мине покрай него. И, разбира се, вие също ще участвате, г-н Архиканцлер.
	— О, човек не става Архиканцлер, ако не схваща бързо. Засега ще погледам.
	И той погледа. След като професор Макарона за втори път пробяга като сребриста ивица цялата дължина на Залата и вкара гол в противниковата врата, Ридкъли се обърна към Пондър и сподели:
	— Победата ще е наша, нали така?
	— Стига само дотогава той все още да играе за вас — не пропусна да вметне бившият Декан.
	— Е, хайде сега, Хенри. Не може ли поне да се споразумеем да не играем по повече от една игра наведнъж, а?
	— Добре, но мисля, че за днес това ще е достатъчно, сър — каза Пондър. — Довечера все пак е банкетът и ще е нужно известно време Залата да бъде подготвена.
	— Да ме прощавате, шефе, ама си е така — подхвърли иззад гърба му Трев — и шъ требе дъ свалим люстрата и да й сменим свещите.
	— Да, но ние подготвихме за тази вечер една демонстрацийка. Може би Архиканцлерът ще пожелае да я види — добави Лут.
	Ридкъли си погледна часовника.
	— Е, да, желая, но пък времето си напредна, така че с удоволствие ще я погледна като й дойде времето. Ама прекрасни резултати все пак, браво на всички — прогърмя гласът му.

	* * *

	Когато Гленда и Жулиета дойдоха на работа, нощният пазар тъкмо разпъваше сергии на площад Сатор. Анкх-Морпорк живееше на улицата, където получаваше храната си, зрелищата си, а, понеже градът изпитваше ужасен недостиг на жилищна площ, също и място, където да се размотава човек, докато не се освободи място на пода. Сергии се разпъваха ли разпъваха и огньове изпълваха вечерния въздух с воня и, почти като страничен продукт, с известно количество светлина.
	Гленда никога не беше могла да се сдържи да не поразгледа, особено пък сега. Тя беше много добра във всички видове готвене, това си беше несъмнено, и беше важно да си го къта в тихия център на разбушувалия й се ум. А тук пък беше Достовера Влачишлепова, царицата на морето*45.
	[*45 Достовера Влачишлепова, или в оригинала Verity Pushpram. Известна е с това, че от доста време я ухажва ефрейтор Ноби Нобс. Тя в отговор го замеря с риба, но не без известна благосклонност. — Б.пр.]
	Гленда винаги можеше да отдели достатъчно време за г-ца Влачишлепова, която сама си беше изградила състоянието, макар че сигурно нямаше да бъде зле да беше помолила някого да й помогне относно състоянието на очите й, които бяха толкова кривогледи, че й придаваха силна прилика с калкан. Но Достовера, също като океана, от който черпеше напоследък богатството си, имаше скрити дълбини, защото тя изкара достатъчно парици да си купи лодка, след което още една лодка и цял ред на рибния пазар. Но повечето вечери тя все така собственоръчно довличаше количката си на площада, където продаваше миди, стриди, скариди, омари, кожени раци, осмокраци, рапонски рапани и прочутите й горещи рибени кебапчета.
	Гленда често купуваше от нея. Това беше един вид уважение, което оказваш на тези, които са ти равни и при това, нещо от съществена важност, по никакъв начин не застрашават собствената ти позиция.
	— Ще ходите ли тая вечер на големия бой за кльопачката, момичета? — поздрави ги Достовера, размахвайки дружелюбно един грамаден морски език.
	— Да — отвърна гордо Жулиета.
	— Какво, и двете ли? — Достовера хвърли изненадан поглед към Гленда, която потвърди уверено:
	— Нощната кухня разширява влиянието си.
	— Е, както искате, стига да ви харесва. — Достовера запремества поглед (предполагаемо) от едната към другата и обратно. — Ето, вземи си от тези, чудни са. Аз черпя.
	Тя бръкна в една кофа и извади рак. За който се бяха хванали още три рака.
	— Я, герданче от раци — изкиска се Жулиета.
	— К’во да ги правиш, вари ги, печи ги, раци — изкоментира Достовера откачайки гратисчиите. — От тъпи по-тъпи, до един. Ето защо може да ги държиш в кофа без похлупак. Опита ли се някой да се измъкне, другите не го пускат. Да, от тъпи по-тъпи — Достовера вдигна рака над злокобно врящия котел. — Да ти го сваря ли?
	— Не! — писна Гленда, много по-силно, отколкото й се искаше.
	— Добре ли си, миличка? — загрижи се Достовера. — Че малко болнава изглеждаш.
	— Добре съм си. Нищо ми няма. Само нещо попрегракнах, нищо повече.
	_Кофата с раците значи_, мислеше си тя. _А аз си мислех, че Пепе само така ги дрънка_.
	— Ъ-ъ, може ли само да ми го овържеш? Че дълга нощ ме чака.
	— Готово — г-ца Влачиглепова умело овърза несъпротивляващия се рак с канап. — Ти си знаеш к’во да го правиш. Хубави са си тея раци, страшна манджа ще стане. Ама вари ги, печи ги, от тъпи по-тъпи са си.
	_Кофата с раци_, мислеше си Гленда докато бързаше накъм Нощната кухня. _Ето каква била работата. Като когато народът от Кукличките не одобрява, как някое момиче взима тролобус. Ето ти я кофата с раци. Практически всичко, на което ме е учила майка ми, е кофа с раци. Практически всичко, което аз съм казвала на Жулиета, пак е кофа с раци. Може би това е просто друга дума за Мелето. Вътре е такъв завет, толкова задушевно, че забравяш, че има и вънка. Най-лошото е, че никой друг рак не те задържа толкова, колкото самата ти…_ Осъзнаването на това направо подпали главата й.
	Много нещо зависи от факта, че, в повечето случаи, хората нямат право да те ударят с чук. Те може да слагат всевъзможни видими и невидими табели „Не прави това“ и „Не прави онова“, с надеждата, че това ще мине, но ако не мине, просто ще си кажат здраве да е, защото, фактически, чук изобщо няма. Спомни си как Жулиета се разприказва с всичките онези хайлайфни дами. Тя изобщо не знаеше, че не бива да им говори така. И номерът мина! Никой не я удари по главата с чук.
	А установилата се практика, въплътена в лицето на г-жа Уитлоу, беше, че персоналът на Нощната кухня не бива да се качва на партера, където светлината е сравнително чиста и все още не минала през купища други очни ябълки. Добре, ама Гленда го направи, и нищо лошо не й се случи, нали? Така че сега Гленда закрачи накъм Голямата зала, тропайки със своите скромни и удобни обувки така, че почти болеше. Момичетата от Дневната не казаха нищо, когато тя се нареди зад тях. То нямаше и нищо за казване. Наистина неписаното правило гласеше, че по-пълните момичета нямат работа в трапезарията, когато там има гости, но Гленда днес беше решила, че не може да чете неписани правила. Освен това там вече се вихреше кавга. Прислужниците, които подреждаха приборите, се опитваха да ги държат под око, което впоследствие щеше да значи, че на повече от един гост му се налага да яде с две лъжици.
	Гленда с учудване съзря Просто Момчето за Свещите ръкомахащ нещо на Трев и Лут и се насочи натам. Този Смиймс не й харесваше. Човек можеше да е педант, това си беше в реда на нещата, човек можеше и да е глупав, в това нямаше нищо лошо, но едновременно педант и глупак, това вече беше прекалено, особено в съчетание с телесната му миризма.
	— Какво става тук?
	И номерът мина. Изрече ли го с правилния тон жена скръстила ръце пред гърдите си и един неподготвен мъж все нещо ще отговори, преди да има време да помисли и дори преди да има време да измисли някоя лъжа.
	— Те вдигнаха люстрата! Вдигнаха я, без да са запалили свещите! Няма да ни стигне времето да я свалим и пак да я вдигнем преди гостите да са дошли!
	— Но, господин Смиймс… — понечи да каже Трев.
	— А те само ми отговарят и ми разправят врели-некипели — оплака се горчиво Смиймс.
	— Но аз мога да ги запаля от тук, господин Смиймс — Лут говореше тихичко, дори и гласът му беше някак си присвит.
	— Без да ми ги пробутвате тея! Дори и магьосниците не могат да сторят това, без да омацат всичко с восък, ти малко…
	— Достатъчно, господин Смиймс — сряза го един глас, който за изненада на Гленда се оказа, че е нейният. — Можете ли да ги запалите, господин Лут?
	— Да, госпожице. Точно навреме.
	— Значи всичко е наред — разпореди се Гленда. — Предлагам ви да оставите тази работа на господин Лут.
	Смиймс я изгледа и в мисленето му тя успя да забележи, да, точно така, наличието на невидим чук, усещането, че може пък да си докара някоя беля.
	— А аз имам да върша и друга работа — спомена Гленда.
	— Не мога постоянно да вися тук. Аз съм човек с много отговорности — Смиймс изглеждаше стъписан и смутен, но от негова гледна точка отсъствието хич не звучеше лошо.
	Гленда почти можеше да види как мозъкът му достига до заключение. Ако той не е тук, това ще смали вината му, за каквото и да излезе накриво.
	— Не мога да вися тук — повтори той. — Ха! Всичките щяхте да тънете в мрак, ако не бях аз!
	След което си взе омазнената торба и се разкара.
	Гленда се обърна към Лут. Не е възможно да се смалява, каза си тя. Така дрехите му щяха да му провиснат още повече, отколкото и без това провисват. Само си го въобразявам.
	— Наистина ли можеш да запалиш свещите от тук? — попита тя на глас.
	Лут все така не откъсваше очи от пода.
	Гленда се обърна към Трев:
	— Той наистина ли…
	Но Трев вече го нямаше, защото Трев вече се беше облегнал на стената по-нататък и приказваше с Жулиета. На нея всичко й стана ясно само с един поглед: тази негова собственическа осанка, тези нейни скромно сведени очи — това не беше, собствено, цуни-гуни, но явно беше въведение и курс за начинаещи по цуни-гуни. О, мощта на словото…
	Както можеш ти да наблюдаваш, така и теб могат да те наблюдават. Гленда погледна надолу и срещна проницателните очи на Лут. Това неговото намръщване ли беше? Какво ли е видял той в нейното изражение? Повече, отколкото тя би искала, това беше сигурно.
	Темпото в Залата се забързваше. Ритнитопковските капитани вече трябваше да се събират в едно от преддверията. Тя можеше ясно да си ги представи, издокарани с чисти ризи, или поне с по-малко оцапани от обикновено ризи, довлекли се до тук от разнообразни версии на улица Ботни от целия град, зяпащи зашеметяващите сводове и чудещи се, дали няма да ги изнесат от тук мъртви. _Ха_, заразчепква тя тази мисъл, _по-скоро ще ги изнесат мъртво пияни_. И, точно когато умът й задълба в тази нова мисъл, зад нея се разнесе строг глас:
	— О-обичаят не предвижда присъствието ви в Голямата Зала, Гленда?
	Нямаше коя друга да бъде, освен Г-жа Уитлоу. Единствено икономката би произнесла „обичаят“ с двойно о, че и с ясно произнесено тире между тях, след което да завърши просто утвърдително изречение с въпросителна. Освен това и без да се обръща Гленда можеше да чуе дрънченето на официалната сребърна връзка ключове, по слухове съдържаща единия единствен ключ можещ да отключи всяка ключалка в университета, както и пращенето на страховития й корсет*46.
	[*46 Казват, че ако искаш да не трепнеш при вида на някого, трябва да си представиш този някой гол. В случая с Г-жа Уитлоу това обаче би било, както вероятно би се изразил Пондър Стибънс, противопоказно. — Б.а.]
	Гленда се извърна. _Няма никакъв чук!_
	— Помислих си, че може да ви потрябва допълнителен чифт ръце в помощ, Госпожо Уитлоу — каза тя сладко-сладко.
	— Независимо от това, установилата се практика…
	— А, скъпа ми Госпожо Уитлоу, струва ми се, че вече сме готови да ги пуснем тук. Каретата на Негова светлост скоро ще излезе от двореца — каза иззад гърбовете им Архиканцлерът.
	Г-жа Уитлоу умееше да надвисва заплашително. Макар че предимно хоризонтално. Муструм Ридкъли я превъзхождаше по надвисвателни способности с повече от половин метър. Тя забързано се обърна и направи беглия полу-реверанс, за който той така и не се осмели да й каже, че винаги го е намирал за леко дразнещ.
	— О, и г-ца Гленда ли е тук? — зарадва се Архиканцлерът. — Радвам се да ви видя тук горе. Много способна млада дама, Госпожо Уитлоу. Инициативна, бързо преценяваща ситуациите.
	— Колко мило от ваша страна да го забележите. Тя е едно от най-добрите ми момичета — процеди през зъби икономката стараейки се да не среща изведнъж станалия ангелски поглед на Гленда.
	— Голямата люстра, както виждам, не е запалена — отбеляза Ридкъли.
	Гленда пристъпи напред:
	— Господин Лут е подготвил изненада за всички нас, сър.
	— Господин Лут е пълен с изненади. Какъв вълнуващ ден имахме тук, госпожице Гленда, — рече Ридкъли. — Нашият господин Лут учеше момчетата да играят ритни-топка по негов начин. Знаете ли, какво стори той вчера? Никога няма да познаете. Кажете им, господин Лут.
	— Заведох ги в Кралската Опера да наблюдават танцови упражнения — каза им притеснено Лут. — Нали разбирате, много е важно да придобият висока двигателна култура.
	— А после, като се върнаха от там — поде Ридкъли със същата леко заплашителна дружелюбност, — той ги накара да играят тук в Залата със завързани очи.
	Лут се прокашля нервно:
	— От жизненоважно значение е да са в състояние да отчитат местоположението на всеки друг играч на терена — обясни той. — От ключова важност е да действат отборно.
	— След което той ги заведе да видят ловджийските кучета на лорд Ръждю.
	Лут пак се прокашля, още по-смутено.
	— По време на лов всяко куче знае местоположението на всяко друго куче. Исках те да осъзнаят двуединството между отбор и играч. Силата на играча е в отбора и силата на отбора е играчът.
	— Чухте ли? Страшна работа! — похвали го Ридкъли. — О, той ги караше цял ден да търчат като щурави. Да балансират топки на главите си, да чертаят големи диаграми на черната дъска. Човек да си помисли, че се планира някакво голямо сражение.
	— То си е сражение — каза Лут. — Имах предвид, не срещу съперническия отбор, в собствен смисъл, а че е сражение на всеки от играчите със самия себе си.
	— Доста по юбервалдски прозвуча това — замисли се Ридкъли. — Както и да е, всичките май са преизпълнени с хъс и жизнени сили и готовност за тази вечер. Струва ми се, че господин Лут е планирал нещо илюминационно.
	— Просто това-онова, колкото да привлече хорското внимание — уточни скромно Лут.
	— Нещо ще каже ли „бум“? — поинтересува се Ридкъли.
	— Не, сър.
	— Обещаваш ли? Не че лично аз имам нещо против малко _Sturm und Drang_ от време на време, но лорд Ветинари беше общо взето изричен относно тези неща.
	— Никакви бури, сър. Най-много краткотрайна мараня високо до тавана.
	На Гленда й се стори, че Архиканцлерът наблюдава Лут някак си много замислено.
	— Колко езици говорите, млади м… Лут?
	— Три мъртви и дванадесет живи, сър — отговори Лут.
	— Така ли било значи, а? — Ридкъли като че класифицираше някъде тази информация и се мъчеше да не си мисли: _Колко ли от тях са били живи преди ти да си ги утрепал?_ — Е, браво, браво. Благодаря ви, господин Лут, а също и на вас, дами. След малко ги пускаме да влизат.
	Гленда се възползва от тази възможност да се изплъзне на Г-жа Уитлоу. За нейно неудоволствие тя видя, че Трев и Жулиета вече са се възползвали от по-раншна възможност да се изплъзнат на самата нея.
	— Недейте да се безпокоите за Жулиета — каза й дошлият с нея Лут.
	— Кой ти каза, че съм се безпокояла? — скастри го Гленда.
	— Вие. Вашето изражение, походката ви, езикът на вашето тяло, вашите… реакции, тонът на гласа ви. Всичко.
	— Хич не ти е работа да зяпаш моето всичко… исках да кажа езика на моето тяло!
	— Това значи просто какво изразяват жестовете ви, госпожице Гленда.
	— Та значи можеш да ми четеш мислите?
	— Възможно е да изглежда и така. Извинявайте.
	— Ами Жулиета. Тя какви ги мисли?
	— Не съм сигурен, но господин Трев й харесва. Тя го намира за забавен.
	— А разчел ли си всичкото на Трев? Обзалагам се, че това ще да е мръсна книжка!
	— Ъ-ъ, не, госпожице. Той се тревожи и се притеснява. Бих казал, че се опитва да види, що за човек ще стане.
	— Нима? Винаги е бил нехранимайко.
	— Той мисли за бъдещето си.
	От отсрещната страна на Залата големите врати се отвориха точно когато последните забързани членове на персонала застанаха по местата си.
	Гленда това не я впечатли, както се беше замислила по въпроса, дали вълкът все пак не може да си смени нрава. _Вярно, малко късничко дойде. Освен това той и написа онова хубавото стихотворение… Много нещо значи това, едно стихотворение. Кой би си помислил? Изобщо все едно не е той…_
	И ето че внезапно Лут изчезна, вратите се оказаха широко отворени и ето ги влизат капитаните с техния антураж, всичките притеснени, някои навлекли непривични за тях костюми, а някои вече леко поклащащи се, понеже представата на магьосниците за аперитив включва почивка с кафе и закуски, докато в същия момент в кухнята ще да се подреждат подноси, готвачите ще попържат наляво и надясно, а пещите ще бумтят, докато… докато… Какво ли е всъщност менюто?
	Службата на невидимия фронт в Невиждания университет беше въпрос на съюзи, вражди, задължения и услуги, всичкото това оплетено и преплетено до полуда. Гленда я биваше в това. Нощната кухня винаги е била щедра към останалите труженици и към настоящия момент Голямата зала й дължеше куп услуги, дори и ако тя самата не беше сторила нищо повече, освен да си затваря устата. И така, тя се насочи към Лъскавия Робърт, един от главните сервитьори, който й кимна предпазливо, както се полага пред някой, който знае за теб неща, които не би било желателно да стигнат до ушите на майка ти.
	— Меню намира ли ти се? — попита тя.
	Един брой беше бързо изваден изпод една салфетка. Гленда го прочете и се ужаси.
	— Ама това не е като за тях!
	— Богове мили, Гленда — подсмихна се Робърт. — Да не би да ми казваш, че е прекалено добро за тях?
	— Ама тук е пълно с „авек“. Почти всяко блюдо има по някой „авек“, а нещата с „авек“ искат култивиран вкус. Искам да кажа, тези тук да ти приличат на хора свикнали да ядат на чужд език? Майчице мила, и при това им поднасяте бира! Бира с авек!
	— Предлагаме богат избор от вина. Те предпочетоха бира — отвърна хладно Робърт.
	Гленда се вгледа в капитаните. На тях май им харесваше. Нали имаше на аванта ядене и пиене и, макар яденето да имаше малко непривичен вкус, за сметка на това го имаше на корем, за сметка на това пиенето беше насърчително привично на вкус и него също го имаше на корем. На Гленда това не й хареса. Боговете да са й свидетели, ритни-топката напоследък и без това беше станала доста отвратителна, но все пак… добре де, на нея не й беше съвсем ясно, какво точно я тревожеше, но все пак…
	— Моля, госпожице?
	Тя погледна надолу. Някакво младо ритнитопковче беше решило да се обърне към единствената жена в университетска ливрея, която не беше натоварена с два подноса наведнъж.
	— Да ви помогна с нещо?
	Той понижи глас:
	— Тази зърнестата каша има вкус като на риба, госпожице.
	Тя хвърли един поглед на останалите подхилващи се лица около масата му.
	— Това се нарича черен хайвер, господине. Добър е за втвърдяване на скрития ви инструмент.
	Цялата маса, като един добре наквасен пияч, се запревива от смях. Само младежът остана озадачен.
	— Аз не си нося инструмент, госпожице.
	Смехът се усили.
	— Малцина тук имат такъв — успокои го тя и ги остави да си се смеят, колкото си искат.

	* * *

	— Колко любезно от ваша страна да ме поканите, Муструм — продума лорд Ветинари, отказвайки се с небрежен жест от ордьоврите и пак се обърна към магьосника от дясната му страна. — А, както виждам и Архиканцлерът, известен в миналото като Декана е отново с вас. Това е великолепно.
	— Може би си спомняте, че Хенри замина за Псевдополис — за Бързнек, нали разбирате. Той е, ъ-ъ… — Ридкъли се запъна.
	— Новият Архиканцлер — завърши Ветинари, взе лъжица и я заразглежда внимателно сякаш беше някакъв рядък и интересен предмет. — Богове мили. А мислех, че е възможно да има само един-единствен Архиканцлер. Не е ли така? Единственият, който е над всички, както и една-единствена Шапка, разбира се? Но това са магьоснически работи, с които аз не съм много наясно. Така че извинете ме, ако съм проявил неразбиране — в бавно завъртащия се лъскав края на лъжицата носът му се отразяваше ту огромен ту миниатюрен. — И все пак, в качеството си на страничен наблюдател, придобих усещането, че този случай би могъл вероятно да доведе до известно търкане.
	Лъжицата внезапно спря посред завъртане.
	— Надали ще е до нещо повече от _soupson_*47 — Ридкъли изобщо не погледна накъм Хенри.
	[*47 _Soupson_ (от англ.) — малко количество — Б.р.]
	— Наистина ли е толкова сериозно? И все пак съдейки по отсъствието на хора превърнати в жаби, изглежда че вие, господа, сте загърбили традиционния изход от ситуацията, а именно магическата патаклама. Отлично, отлично. Стане ли напечено, двама стари приятели, чиито отношения са скрепени от дългогодишните връзки на взаимонеуважението, не биха стигнали дотам, че наистина да се взаимоизтребят. Значи за нас има надежда. Ах, супата.
	Настъпи кратко затишие докато черпакът преминаваше от купа на купа, след което Патрицият предложи:
	— Не бих ли могъл да ви съдействам? Аз нямам никакви пристрастия по въпроса.
	— Извинете ме, милорд, но ми се струва, че би могло да каже, че бихте били склонен да облагодетелствате Анкх-Морпорк — не се съгласи Архиканцлерът, по-рано известен като Декана.
	— Нима? Би могло също така да се каже, че в мой интерес би било да отслабя политическия престиж на университета. Разбирате ме, нали? Става дума за деликатния баланс между скиптъра и жезъла, между невидимата и светската власти. За двата фокуса на властта. Би могло да се каже, че бих могъл да се възползвам от възможността да затрудня моя високоучен приятел — той тънко се усмихна. — Все още ли притежавате официалната Шапка на Архиканцлера, Муструм? Забелязвам, че не я носите напоследък, а изглежда предпочитате този баровски екземпляр с толкова атрактивните чекмедженца и компактното барче на върха.
	— Никога не ми е харесвало да нося официалната. Тя не престава да дудне.
	— Наистина ли може да говори? — като че се оживи Ветинари.
	— Струва ми се, че много по-правилно ще е да се каже „мрънка“, доколкото единствената тема на разговорите й е, колко по-добре е било всичко навремето. Единственото ми утешение е, че всички Архиканцлери в течение на вековете са се оплаквали от абсолютно същото.
	— Значи е способна да мисли и говори — повтори невинно Ветинари.
	— Е, да, може и така да се каже.
	— Тогава не е възможно да я притежавате, Муструм. Шапка, която мисли и говори не бива да бъде държана в робство. В Анкх-Морпорк няма робство, Муструм — той размаха закачливо пръст.
	— Да, но това е въпрос на елементарно приличие. На какво ще прилича, ако ей така взема да предам без бой уникалността на Архиканцлерството?
	— Не бих се наел да отговоря на този въпрос — отговори лорд Ветинари, — но като се има предвид, че до този момент всяка известна същинска битка между магьосници е довеждала до катастрофални разрушения, имам чувството, че бихте бил засегнат сравнително леко. И, разбира се, ще ви напомня, че бяхте много доволен, че Архиканцлер Бил Ридкъли от Университета в Датиго гръмко именува себе си Архиканцлер.
	— Да, но те са далече от тук, на задната страна на географията — възрази Ридкъли. — Така че Четирите Хикса всъщност не се брои. Докато в случая с Псевдополис имаме едни новоизлюпени нахалници, които…
	— Значи имате предвид, че всичко е въпрос на разстояние? — поинтересува се Ветинари.
	— Не, но… — запецна Ридкъли.
	— Струва ли си да се спори за това, питам се аз? — продължи Ветинари. — В крайна сметка тук имаме само едно спречкване между главите на една утвърдена и почитана институция от една страна и едно амбициозно, относително неопитно и дръзко учебно заведение от друга страна.
	— Да, и аз това казвам — кимна Ридкъли.
	Ветинари вдигна пръст:
	— Не съм свършил, Архиканцлер. Дайте да видим. Значи казах, че имаме само едно спречкване между една вехта, донякъде закостеняла, остаряла и доста тесногръда институция от една страна и от друга страна колеж на едно енергично ново поколение, пълно със свежи и вълнуващи идеи.
	— Чакайте малко, не това казахте първия път — изпротестира Ридкъли.
	Ветинари се облегна на стола си.
	— Именно това казах, Архиканцлер. Не си ли спомняте нашия не чак толкова отдавнашен разговор за значението на думите? Всичко опира до контекста. Така че аз предлагам да предоставите на главата на Бързнекския Университет възможността да поноси в течение на кратко време официалната Архиканцлерска Шапка.
	Човек трябва много да внимава в това, което казва лорд Ветинари. Понякога думите, колкото и да са питомни, се обръщат срещу тебе и хапят.
	— Предлагам да играете ритни-топка за Шапката — произнесе се Ветинари, погледна израженията им и продължи. — Господа, господа. Обмислете това за момент. Важността на Шапката по този начин нараства. Средствата, чрез които магьосниците се борят за нея не са непременно магични. Самата борба и духът на съперничество като такива, мисля че ще донесат добро и на двата университета, а и обществеността ще прояви интерес, докато в миналото, когато магьосниците си съперничеха, на тях им се налагаше да се крият по мазетата. Моля ви, не ми отговаряйте прибързано, в противен случай ще си помисля, че не сте го обмислили достатъчно.
	— Всъщност аз мога да мисля наистина много бързо — каза Ридкъли. — Това обаче просто няма да е равностойно. Ще е напълно неспортсменски.
	— И още как — възкликна Хенри.
	— О, и двамата имате чувството, че ще е съвсем неравностойно — отбеляза Ветинари.
	— Именно. Нашият преподавателски състав е много по-млад и по-подвижен, а и разполагаме със здравословните поля на Псевдополис.
	— Великолепно — зарадва се лорд Ветинари. — Изглежда ще имаме предизвикателство. Университет срещу университета. Град, така да се каже, срещу града. Война, така да се каже, но без досадната необходимост след това да се прибират трупове и отрязани крайници. Чрез борба към прогрес, господа.
	— Като че ли ще трябва да се съглася — рече Ридкъли. — Не че има как да изгубя Шапката. И все пак, Хевлок, трябва да отбележа, че ти не позволяваш много предизвикателства срещу твоя пост.
	— О, но пък различни лица ме предизвикват доста често — отвърна лорд Ветинари. — Просто те все не печелят. Между другото, господа, в днешния вестник забелязах, че новомодните Псевдополиски гласоподаватели вчера са гласували, че не трябва да плащат данъци. Когато пак се срещнете с вашия президент, моля, предайте му, че ще съм повече от щастлив да му предложа съвет, във всеки един момент, в който той сметне, че е нужно. Горе главите, господа. Никой от вас не е получил точно каквото е желал, но и двамата сте получили точно каквото заслужавате. Ако вълкът може да си смени нрава, значи и магьосникът може да си смени шапката. А вълкът просто трябва да си смени нрава, господа, защото в противен случай всички сме обречени.
	— Да не би да имате предвид онази работа в Локо? — поде темата Хенри. — Няма защо да се правите на изненадан.
	— Нямам намерение да се правя на изненадан. Аз съм изненадан — отвърна Ветинари, — но, моля ви, признайте ми най-малкото правото да не изглеждам изненадан, освен ако, разбира се, от това няма някаква изгода.
	— Трябва да предприемем нещо. Експедицията откри цяло люпило от проклетите гадини!
	— Да. Деца, които те избиха — каза Ветинари.
	— Малки паразити, които те изтребиха!
	— Нима? И какво точно предлагате?
	— Тук става дума за силите на злото!
	— Г-н Архиканцлер, аз виждам зло, когато се погледна в огледалото си за бръснене. Философски погледнато, то е правилно разпределено из цялата вселена, явно за да подчертае съществуването на доброто. Изглежда, че с това тази теория не се изчерпва, но аз всеки път избухвам в смях като стигна до тази точка. Да приема ли значи, че вие стоите зад идеята да се изпрати експедиционен корпус в Далечния Юбердалд?
	— Разбира се! — потвърди бившият Декан.
	— По-рано вече е имало опит в тази насока. Преди това е имало още два опита. Откъде ли се е появила тази склонност на военната мисъл да кара иначе разумни хора отново и отново да опитват с голяма жар нещо, което се е провалило преди.
	— Те не разбират от друго, освен от сила. Би трябвало да знаете това.
	— Спрямо тях не е било използвано нищо друго, освен сила, Архиканцлер Хенри. Освен това, ако те са, както твърдят някои, само зверове, то те изобщо не разбират нищо, обаче ако, както съм убеден аз, те са разумни същества, то и от нас самите непременно ще се изисква известно разбиране.
	Патрицият отпи малко от бирата си и продължи:
	— Тази случка, господа, съм я разказвал на малцина и подозирам, че никога повече няма да я разказвам, но един ден, докато бях малък, по време на ваканция в Юбервалд се разхождах по брега на един поток и видях видра с малки. Много симпатична гледка, както съм сигурен, че ще се съгласите, и както ги гледах, майката се гмурна в потока, хвана тлъста сьомга и я извлече на един наполовина потопен дънер. Докато я ядеше, още жива разбира се, разпори корема й и до днес си спомням сладката розовина на нейния пръснал се наоколо хайвер, за най-голямо удоволствие на малките видрички, които се впуснаха през главите на другарчетата си да се наситят с това лакомство. Едно от чудесата на природата, господа: майка с дечица обядва майка с дечица. Точно тогава за пръв път научих нещо за злото. То е вградено в самото естество на вселената. Всеки един свят се гърчи от болка. В случай че има върховно същество, казах си аз тогава, всички ние сме длъжни морално да се издигнем над неговото ниво.
	Двамата магьосници се спогледаха. Ветинари се беше взрял в дълбините на халбата си с бира и те бяха доволни, че не знаеха, какво ли вижда вътре.
	— На мен ли ми се струва или тук е доста сумрачно — спомена Хенри.
	— Майчице, да! Съвсем забравих за люстрата! — възкликна Ридкъли. — Къде е господин Лут?
	— Тук — откликна Лут, значително по-отблизо отколкото би предпочел Ридкъли.
	— Защо си тук?
	— Казах, че ще бъда готов в момента, когато ви дотрябвам, сър.
	— Какво? Ах да, разбира се, че го спомена. — _Дребничък, учтив и изумително услужлив_, мислеше си междувременно Ридкъли, _изобщо няма от какво да се безпокои човек…_ — Е, тогава ни покажете, как се палят свещи, господин Лут.
	— Има ли някаква възможност да гръмнат фанфари, сър?
	— Съмнявам се, млади момко, но аз ще въдворя тишина в Залата.
	Ридкъли взе лъжичка и дрънна с нея по края на винената си чаша в осветения от вековете обичай казващ „Чуйте, хора, аз се опитвам много тихо да вдигна силен шум!“, който винаги успешно е убягвал от вниманието на следгощавъчните витии още от изобретяването на чашите, лъжиците и банкетите насам.
	— Господа, моля ви за тишина, тръпнеща в очакване, последвана от възторжени аплодисменти за запалването на люстрата!
	Тишината настъпи.
	След като краткотрайна вълна аплодисменти беше последвана от още тишина, хората се заизвъртаха в столовете си, за да виждат по-добре нищото, което не се виждаше.
	— Бихте ли поразпалили лулата си, след което бихте ли ми я дали, сър? — помоли Лут.
	Ридкъли сви рамене и стори, както го помолиха. Лут взе лулата, вдигна я във въздуха и…
	Какво точно се случи? Това беше тема на разговори още много дни наред. Дали червеният пламък излезе от лулата, или се спусна от тавана или пък просто изригна от стените? Сигурно беше само, че тъмнината изведнъж беше пресечена от огнени зигзаговидни черти, след миг загаснали и оставили тотална чернота, която се проясни като небе при изгрев, когато всяка свещ до последната едновременно се запали в съвършен унисон.
	Когато се надигнаха ръкоплясканията, Ридкъли хвърли един поглед през масата накъм Пондър, който размаха тавмометъра си, поклати глава и сви рамене.
	Тогава Архиканцлерът се обърна към Лут, заведе го по-далече от масана, та да не се чува и за радост на зрителите му разтърси ръката.
	— Браво, господин Лут. Само един въпрос: това не беше магия, иначе щяхме да разберем, тогава значи как го направи?
	— Основата беше джуджешка алхимия, сър. Нали знаете, онзи вид, който работи? Така те запалват големите свещници в пещерите под Шибън. Аз реконструирах метода посредством експерименти и анализ. Фитилите на всички свещи са свързани чрез мрежа от черни памучни нишки, които се терминират в един-единствен конец, който в тази Зала почти не се вижда. Нали разбирате, нишките са накиснати в разтвор на вещество, което в сухо състояние гори извънредно бурно, но също толкова краткотрайно. Моята леко модифицирана формула гори значително по-бързо дори и от него, превръщайки цялата нишка в чист газ. Напълно безопасно е. Обработени са само върховете на фитилите на свещите, така че те горят по нормалния за тях начин. Вероятно ще ви е интересно, сър, че пламъкът се движи толкова бързо, че по човешка мяра е съвсем мигновено. Със сигурност по-бързо от двадесет мили в секунда, според моите изчисления*48.
	[*48 Не може да не повярваме на Лут, че процесът е съвършено безопасен и че няма как да стане „бум“, но все пак интересно е, че на кръглия свят процесът, при който едно твърдо вещество гори толкова бързо, че почти мигновено се превръща изцяло в газ, е известен под името „детонация“. — Б.пр.]
	Ридкъли беше много добър в безизразните изражения. Не можеш редовно да имаш работа с лорд Ветинари, без да си способен да вкамениш лицето си на мига само щом пожелаеш. Но точно в този момент не му се наложи да се старае.
	Лут го погледна разтревожено:
	— Провалих ли се в опита си да струвам, сър?
	— Какво? А. Ами — лицето на Ридкъли се смекчи. — Великолепно постижение, Лут. Браво! Ъ-ъ, откъде намерихте съставките?
	— О, долу в подземията има стар алхимичен кабинет.
	— Хъммм. Е, още веднъж ви благодаря — каза Ридкъли, — но като глава на този университет ще ми се наложи да ви помоля, да не говорите с никого за вашето изобретение, докато не обсъдим въпроса още веднъж. А сега, ще трябва да се върна към текущите събития.
	— Не се безпокойте, сър, ще се погрижа да не попадне в неправилни ръце — увери го Лут и запраши нанякъде.
	_Само че, разбира се, именно твоите ръце са неправилните_, помисли си Ридкъли докато се връщаше на масата.
	— Впечатляващо представление — изкоментира Ветинари, когато Ридкъли пак седна. — Правилно ли предполагам, Муструм, че споменатият от вас господин Лут е, тъй да се каже, _самият_ господин Лут?
	— Точно така. Много свестен тип.
	— И му позволявате да се занимава с алхимия?
	— По негова собствена инициатива, струва ми се.
	— И през цялото това време той стоеше съвсем наблизо?
	— Много е усърден. Проблем ли има, Хевлок?
	— Не, не, никакъв — увери го Ветинари.

	* * *

	Представлението наистина си го биваше, Гленда определено го хареса, но докато го гледаше, усещаше забит в нея погледа на Г-жа Уитлоу. Теоретически погледнато скорошните действия на Гленда по-късно щяха да й донесат един друг вид пламенна сцена, но това нямаше да се случи, нали така? Тя беше изхвърлила невидимия чук. Но я безпокояха едни други, макар и не толкова лични въпроси.
	Колкото и тъпи, глупави и смотани да бяха някои от съседите й, както винаги, тъкмо нейна работа беше да защитава техните интереси. Бяха ги захвърлили в свят, който те не разбираха, така че тя трябваше да им го разбере вместо тях. А си помисли за това, защото докато обикаляше покрай масите, можеше да чуе едно отчетливо дрън-дрън, а пък и май известно количество от сребърните прибори на масите ги беше хванала липсата. След като някое време понаблюдава зорко процеса, тя пристъпи до гърба на г-н Столоп и, без много да се церемони, измъкна от джоба на сакото му три сребърни лъжици и една вилица, и тя сребърна.
	Той се извърна рязко и имаше приличието като я видя, че е тя, да си даде засрамен вид. На Гленда не й се наложи да си отваря устата.
	— Ма те са толкова много — запротестира той. — Че на кой са му изпотрябвали сичките тея ножове и вилици?
	Тя бръкна в другия му джоб и извади три сребърни ножа и една сребърна солница.
	— Ама няма лошо, тея си имат купища — бореше се Столоп. — Няма да усетят една-две само, я.
	Гленда го изгледа. Дрънченето на прибори изчезващи от масите за известно време беше станало, макар и малка, но забележима част от общия звуков фон. Тя се надвеси над него докато не стигна на два-три пръста от лицето му.
	— Г-н Столоп, чудя се, дали пък точно за това не ви дебне лорд Ветинари, а? — лицето му пребледня и тя кимна. — Нали схващаш.
	И мълвата бързо се разпространи. Като се отдалечаваше, Гленда с удовлетворение дочу зад гърба си, разпространяващо се все по-нататък по масите, допълнително дрънчене, издаващо как сребърните прибори минават от отлив към прилив обратно по масите. Навред по масите те звънкаха като мънички звънчета на феички.
	Гленда се усмихна наум и се втурна да се осмелява на всичко. Или поне на всичко, на което се осмеляваше да се осмелява.

	* * *

	Лорд Ветинари се изправи. Поради някаква необяснима причина той нямаше нужда от фанфари. Нито от „Бих ли могъл да ви помоля за вашето внимание“, нито от „Направете ми услугата да ме изслушате“, нито от „Внимание“. Той просто се изправи и шумът стихна.
	— Господа, благодаря ви, че дойдохте тук и ми позволете да благодаря на Архиканцлер Ридкъли за неговото щедро гостоприемство тази вечер. Бих искал да използвам тази възможност да уталожа безпокойството ви. Виждате ли, носи се слух, че съм бил против играенето на ритни-топка. Нищо не е по-далече от истината. Аз съм твърд привърженик на традиционната игра ритни-топка и, в действителност, бих бил щастлив тя да излезе от жалкото си заточение в задните улички. Нещо повече, макар че знам, че вие имате график за вашите срещи, аз лично предлагам да се организира лига на, така да се каже, най-изявените и стари отбори, които да се съревновават доблестно помежду си за златна купа…
	Надигнаха се приветствени възгласи, лъхащи на бира.
	— … или, може би трябваше да кажа по-точно, златообразна купа…
	Повече приветствени възгласи и повече смях.
	— … по модела на наскоро откритата древна амфора известна като „Единоборството“, който, сигурен съм, всички сте видели?
	Масово подсмиване.
	— А ако не сте, то жените ви със сигурност са я видели.
	Тишина, последвана от цунами от смях, което, като повечето прибойни вълни, беше побеляло от пяна.
	Гленда, промъкваща се между сервитьорките, беше едновременно смаяна и възмутена, от което в душата й стана бая тесничко, и се зачуди… _И така, той е замислил нещо. И те ще го лапнат ведно с бирата_.
	— Това досега не съм го виждал — проговори до нея един виночерпец.
	— Какво не сте виждали?
	— Негова светлост да пие. Та той дори и вино не пие.
	Гленда се вгледа в слабата му черна фигура и много внимателно произнесе:
	— Като казахте, че не пие вино, дали имахте предвид, че не пие вино, или че не пие… вино?
	— Мамка му, той изобщо нищо не пие. Нищо друго не съм казал. Това е лорд Ветинари, бе жено. Той си има уши навсякъде.
	— Аз виждам само две, но той, някак си, е доста красив.
	— Да бе, да, дамите го харесват — сервитьорът изсумтя. — Всички знаят, че той си има вземане-даване с оная вампирка от Юбервалд. Нали знаете? Онази дето измисли Въздържателската лига? Вампирите дето не лочат кръв? Ехей, това пък какво е…?
	— Нека никой не си въобразява, че аз съм единственият желаещ да видя по-добро бъдеще за тази велика игра — говореше Ветинари. — Тази вечер, господа, ще видите ритни-топка, ще чуете ритни-топка, а ако не се снишите навреме, господа, не е изключено и да усетите ринти-топка в главите си. И, за да дам видима представа за бракосъчетанието между ритни-топката от миналото и, смея да се надявам, на бъдещето, ви представям първия отбор на Невиждания университет… _Академик Невиждан_!
	Свещите угаснаха, всичките наведнъж, дори и тези високо на голямата люстра. Гленда мярна само бледи призраци на пушек вдигащ се към тавана. До нея Лут започна полугласно да брои. Едно, две… Като стигна до три, свещите откъм далечния края на Залата лумнаха и осветиха Тревор Младонадеждов, греещ с най-заразителната си усмивка.
	— Здрасти на всички, а и на вас, ваша светлост. Ей, какви сте ми само баровци — приветства той Залата и когато те колективно стаиха дъх, той си извади тенекийката, пусна си я на крака, ритна я на рамото си, откъдето тя се претърколи зад врата му през другото му рамо и кацна на ръката му. — В началото хората ритали камънаци. Което си е пълна тъпотия. После опитали с черепи, да, ама тях първо трябва да ги вземеш от хората, а това довело до бой…
	До Гленда Лут тихо броеше…
	— А сега се оправяме с онова, на което му викате топка — продължаваше Трев, а тенекийката се търкаляше ли търкаляше нагоре-надолу по него. — Да, ама тя не е голяма работа, щото си е отвсякъде просто един пън. За да я ритнеш ти трябват големи яки ботуши. Бавна е. Тежка е. Живец няма в нея, а ритни-топката, господа, си иска живец…
	Вратата от другата страна на Залата се отвори и влезе бегом Бенго Макарона дриблиращ с новата топка. Нейното _пльонг-пльонг_ отекна из залата. Някои от ритнитопковските капитани бяха станали на крака протягайки вратове, за да видят по-добре.
	— А със старата топка няма как да направиш ей това — обяви Трев и се хвърли на земята, а Макарона с едно-единствено балетно движение запрати топката свистяща между масите като побеснял стършел.
	Някои сцени не е съдено да бъдат изпитани, а могат да бъдат само припомнени, защото стават прекалено бързо за непосредствено възприятие, така че Гленда прегледа последователността на събитията на вътрешния екран на ужасения си спомен. Ето ги двамата архимагове и Тиранинът на града, гледащи с вцепенен интерес фучащото към тях вихрено кълбо, влечащо подире си ужасяващи последствия, и ето че като че ли от нищото се издига Библиотекарят и го спира посред въздуха с ръка като лопата.
	— Ей т’ва сме ние, народе. И излизаме на първото отборче, дето ни дойде на Хиподрума в събота в един часа. Ще тренираме из целия град. Ако щете, включвайте се. И нема да се плашите, ако си немате топки! Ние шъ ви дадем!
	В този момент свещите изгаснаха, което си беше добре, защото не е лесно да се буйства на тъмно. Когато пламъците пак лумнаха по същия призрачен начин, по всички маси се вихреха викове, спорове, смях и дори, тук-таме, дискусии. Прислугата пък тихичко ги обикаляше с още пиене. Което все не свършваше, отбеляза си Гленда.
	— Какво пият те? — прошепна тя на най-близкия сервитьор.
	— Старо Специално Уинкълово, Собствения Резерв на Вълшебника. Върха на сладоледа е.
	— Ами Негова Светлост?
	Той се подсмихна:
	— Ха, чудна работа, и някои от тях ме питаха същото. Същото като гостите пие. Налято от същите бутилки, също като за всички други, така че е… — той замлъкна.
	Лорд Ветинари отново беше станал на крака.
	— Господа, кой изсред вас ще приеме предизвикателството? Няма нужда да е Мътни Извор или Кукличките, няма нужда да са Шункарите, стига само да е отбор, господа. _Академик Невиждан_ ще посрещне най-добрите от вас, в най-добрите традиции на спортсменството. Определих датата на срещата за в събота. Що се отнася до _Академик_, можете да гледате тренировките им, а Господин Стибънс в случай на нужда ще ви съветва. Мачът ще е честен, господа, тук имате моята дума — той направи пауза. — Споменах ли, че когато я представят, много близката до златно купа ще бъде пълна с бира? Идеята е много популярна, както ми се струва, и предричам, че за приличен период от време златната купа ще остане доста чудодейно пълна с бира, колкото и да бъде пито от нея. За това ще се погрижа лично.
	И това също беше посрещнато с възторжен рев. Гленда й стана срам за мъжете, но също и яд. Направо ги водеха за носа. Или, по-право, за бирата.

	* * *

	На Ветинари не му трябваха бичове и стеги. Без нищо друго, освен Старото Специално Уинкълово, Собствения Резерв на Вълшебника той ги хваща и ги води, където си иска като стадо малки агънца… че и не изостава от тях по бири. _Това пък как го успява? „Ей, гледайте ме, хора, какъв съм народен, съвсем като вас“ — казва им той, да, ама изобщо не е като тях. Те няма като него просто да убият…_ тя попридържа мисълта си, колкото да се сети за някои от онези улични боеве, когато кръчмите залостваха врати, и добави: _и да им се размине ей така_.
	— Моят приятел Архиканцлерът току-що ми съобщи, че _Академик Невиждан_ по никакъв начин няма да прибягва до магия! Няма съмнение, че никой не иска да види отбор жаби!
	И тази жалка шега беше посрещната с всеобщ смях, но чистият факт беше, че точно сега те биха се смели и ако им покажеха пазарска торбичка.
	— Това ще бъде истински мач, господа, без трикове, само майсторство — гласът на Патриция пак стана рязък. — И като стана дума, постановявам нов свод от правила, базирани на толкова наскоро откритите свещени и традиционни правила на ритни-топка, но включващи и много от по-познатите използвани в по-нови времена. Постът на рефера е учреден с цел съблюдаване на правилата. Трябва да има правила, приятели мои. Трябва. Няма игра без правила. Няма правила, няма игра.
	Ето значи какво било. Като че покрай цялата мътилка никой не беше забелязал, как посред захаросаните благинки за миг проблесна острието на бръснача. _Правила, а?_ — мислеше си Гленда. _Какви пък са тия нови правила, а? Аз изобщо не знаех, че имало правила. Да, но човекът на лорд Ветинари, кой го знае него пък какъв е, тихичко обикаляше масите и оставяше по няколко листа хартия пред всеки мъж_.
	Тя си спомни как се беше шашнал Столоп само от един пощенски плик. Някои от тях поне не може да не могат да четат, нали? Но колцина от тях ще могат да четат точно сега?
	Негова Светлост обаче не беше свършил:
	— И последно, господа, бих искал внимателно да прочетете и да подпишете екземплярите от правилата, които ви раздаде г-н Дръмнот. А сега, доколкото знам, Архиканцлерът и колегите му ви канят във Всекинощната стая на пури и, както подразбрах, изключително рядък сорт бренди!
	Е, това направо ще ги довърши, нали? Ритнитопковците бяха навикнали на просто бира. Е, да сме честни, те бяха навикнали на купища просто бира. И все пак, ако Гленда я биваше да съди за тези работи, а нея много я биваше да съди, сега те ще са още малко и мъртво пияни. Е, да де, някои закалени капитани можеха някое време да стоят изправени докато са си, технически погледнато мъртво пияни. А няма нищо по-смущаващо от това да видиш някой мъртво пиян, освен ако е мъртво пиян, който все още си стои изправен. А да се чуди човек: капитаните бяха от онзи вид хора, които обръщат халби на екс, могат да изкарат на оригване Националния Химн и да огъват железни пръти със зъбите си или дори със зъбите на някой друг. Е, да де, по ученето може и да не ги биваше много, ама защо трябваше да са толкова тъпи?
	— Я ми кажете — продума на Ветинари Ридкъли, докато гледаха как гостите се изнизват с полюшване — вие ли бяхте зад откритието на амфората?
	— Нали се познаваме от известно време, Муструм, — отвърна Ветинари, — и, както знаете, аз не бих ви излъгал. — Тук той замалко като че се замисли. — Добре де, разбира се бих ви излъгал при подходящи обстоятелства, но в дадения случай мога искрено да ви уверя, че откритието на амфората и за мен дойде като изненада, колкото и приятна да беше. Фактически аз предположих, че вие, господа, сте сторили нещо по въпроса.
	— Ние дори не знаехме, че има такава — каза Ридкъли. — Лично аз смятам, че тук има пръст религията.
	Ветинари се усмихна:
	— Е, да, разбира се, класически случай, боговете играят с хорските съдби, така че, предполагам, няма причини това, което играят, да не е ритни-топка. Ние играем и с нас си играят и най-доброто, на което можем да се надяваме, е да го сторим със стил.

	* * *

	Въздухът във Всекинощната стая можеше да се реже и с нож, стига само някой да можеше да намери нож. Или да го хване както трябва, ако го намери. От гледна точка на магьосниците това си беше нормално, но докато немалко капитани вече ги извозваха в ръчни колички, предвидливо разположени тук по-рано вечерта, оставаха и достатъчно изправени посетители, за да произведат влажна и задушна глъчка. В едно пропуснато от общото внимание ъгълче Патрицият и двамата Архиканцлери си бяха намерили място, където можеха да отмарят в дълбоките кресла без никой да ги безпокои, а и да решат някои въпросчета.
	— Знаете ли, Хенри — обърна се Ветинари към бившия Декан. — Мисля, че идеята да поемете съдийството над мача би била много добра.
	— Хайде сега! Аз пък мисля, че това ще е страшно несправедливо — възрази Ридкъли.
	— Но към кого?
	— Ами, ъ-ъ… — отвърна Ридкъли. — Може да изникне въпросът за съперничество между магьосниците.
	— Обаче от друга страна — гласът на Ветинари беше самата гладкост, — би могло също така да се каже, че, по политически причини, друг магьосник би бил заинтересуван да не се допусне негов събрат по архимагьосничество да бъде видян надигран от хора, които независимо от често изумителните им дарби, умения, качества и биографии, все пак биват скупчвани в общата категория „обикновени хора“.
	Ридкъли вдигна много голяма чаша бренди приблизително в посока към края на вселената и рече:
	— Аз имам пълна вяра в моя приятел Хенри. Ако не друго, по пълнотата него го бива.
	— О, не е честно! — ревна Хенри. — Един едър мъж може и да е доста бързоног. Има ли някаква възможност да нося отровния кинжал?
	— В тези модерни времена — отговори Ветинари, — уви, ще се наложи да се задоволите с някакъв вид свирка.
	И в този момент някой се опита да потупа Ветинари по гърба.
	Това стана на забележителна скорост и свърши някак си на още по-висока скорост, с Ветинари все така седящ си в креслото с халбата си бира в едната ръка и с китката на мъжа хваната здраво на височината на главата му. Той го пусна и каза:
	— Да ви помогна с нещо, господине?
	— Абе ти си лор Ветеринари, нал’тъй? Че т’има на пошънските марки.
	Ридкъли вдигна поглед. Някои от чиновниците на лорд Ветинари бързаха насам, както и някои от приятелите на прежде(завалено)говорившия, хора, които можеше да се определят като малко по-трезви от него в дадения момент и точно сега изтрезняващи с поразителна скорост, защото ако човек току-що е плеснал тиранин по гърба, то това ще е точно нуждата, в която приятел се познава.
	Ветинари кимна на своите хора, които пак се разтвориха в тълпата, след което щракна с пръсти към един от келнерите:
	— Един стол моля, за моя нов приятел.
	— Сигурен ли сте? — поиска да се увери Ридкъли, докато някой пъхна стол под мъжа, който по щастливо стечение на обстоятелствата точно тогава се сриваше на земята.
	— Аз дъ’и кажа — продължи мъжът — може да кажват, че си малко нещо натегач, ма аз дъ ти кажа убаво си го каза ти туй за ритнито’къта. Тоя въргал сегашния в него нема бъд’ще, мен питай, жнам аз, мен колко ша ме били по тиквата.
	— Наистина ли? — прояви любезност лорд Ветинари. — А как се казвате?
	— Шматков, шър — отговори човекът.
	— А да имате случайно и още някакво име? — поинтересува се Ветинари.
	— Дъстуърти — отговори той, вдигна пръст в нещо като козируване и добави: — Капитан, Нерези Петльова улица.
	— А, сезонът не ви потръгна добре — каза Ветинари. — Трябва й свежа кръв на вашата дружина, особено откакто Джими Уилкинс го тикнаха в Тръшкалника, след като отхапа нечий нос. Напхил ви прегазиха, защото се прекършихте, когато и двамата братя Гепигрошови наведнъж ги откараха в „Лейди Сибил“, и оттогава вече три сезона сте затънали в калта. Вярно, всички казват, че Хари Капстик показва много добра форма откакто го купихте във вторник от Петмезената Мина за две каси Старо Специално Уинкълово и торба свински дреболии, което хич не е зле като за човек с дървен крак, но няма кой да му окаже подкрепа.
	Кръг от тишина се заразпростира около Патриция и полюшващия се Шматков. Ченето на Ридкъли беше паднало, а чашата бренди на Хенри остана наполовина празна, което е рядка гледка за чаша, намирала се в ръцете на магьосник за повече от петнадесет секунди.
	— Освен това, както чувам, баниците ви оставят много какво да се желае, примерно мъртво, готвено, органично съдържание — продължаваше Ветинари. — Няма как да спечелите Мелето, ако се вижда с просто око, как баниците ви ходят.
	— Мойте м’чета — заяви Шматков, — ша ми най-добрите. Не е тяшна вината, че онея шрещу тях ша още по-добри. Те прощо нямат шанса да изляжат шрещу такива, дето дъ могът да бият. Те вшеки път ше раждават жа що и двайше прочента, а повече никой не може да ше раждаде. Ама вие как тъй го жнаете вшичко туй? Ние не е дъ шме номер едно в лигатъ.
	— О, аз се поинтересувах — отговори Ветинари. — Убеден съм, че ритни-топката много прилича на живота.
	— Тъй ши е, шър, има го т’ва нещо. Даваш сичко от шебе си, а пошле някой те рита в чатала.
	— В такъв случай горещо ви препоръчвам да обърнете внимание на нашата нова ритни-топка — предложи Ветинари, — където решаващи са бързината, умението и мисълта.
	— Ъхъ, тъй де, тея аж ги мога — каза Шматков и точно в този момент се срути от стола си.
	— Има ли горкият човек някакви приятели тук? — обърна се към тълпата Ветинари.
	В която се прояви известна нерешителност по въпроса, дали в този момент е разумно да си приятел на Шматков или не.
	Ветинари повиши глас:
	— Не искам нищо повече от това, двама души да го отнесат до дома му. Бих желал също да го сложат да спи и да се погрижат да не му се случи нищо лошо. Вероятно не би било зле да останат с него и до сутринта, защото като се събуди, той не е изключено да се опита да извърши самоубийство.

	* * *

	„Светли Бъднини за ритни-топката“, пишеше във „Вестника“, когато Гленда го взе сутринта. Какъвто им беше навика, когато съобщаваха някаква новина, която смятаха за особено важна, заглавието беше последвано от още две, с по-малък шрифт: „ритнитопковци се Подписват за Новата Игра“, а още по-отдолу, с още по-малък шрифт „Бум на Нови Топки“.
	За смайване и смут на Гленда, Жулиета все още беше на първа страница, с по-малка картинка от вчерашната и заглавието „Мистериозна красавица изчезва“, под което се казваше просто, че никой не бил виждал тайнствения модел Бижу от нейния дебют (Гленда си набеляза тази дума за проверка в речника) преди два дни насам. Значи да не намерят някого било, моля ви се, новина? Както и да е, тя беше учудена, че се намери място дори и за това, защото повечето от първата страница беше посветено на ритни-топката, но „Вестникът“ обичаше да започва по някоя друга история на предната страница, а после, тъкмо когато на човек му станеше интересно, да те отпраща някъде на страница 35, където историята издъхва в забвение някъде зад кръстословицата и постоянната реклама за ортопедични бандажи.
	Уводната статия на следващата страница беше озаглавена „Едно на нула за Ветинари“. Гленда обикновено изобщо не четеше уводните статии, защото не може всеки път да си готова да срещнеш думата „съответно“ в статия от 120 думи.
	Тя зачете предната страница, отначало унило, после с нарастващ гняв. Ветинари ги беше изиграл. Напива ги, моля ви се, а глупаците му с глупаци подписват предателството на тяхната ритни-топка и замяната й с бледото й подобие скалъпено в двореца и университета. Разбира се, като се замислиш, не е чак толкова просто. Налагаше й се да признае пред себе си, че ненавижда простотията на настоящия спорт. Мразеше идиотските побоища и безмозъчното блъскане, но тази омраза си беше нейна. Хората сами си го бяха направили и, колкото и глупаво и калпаво да беше, си беше тяхно. И ето че важните клечки пак се бъркаха, където не им е работата и се прехласваха по това, колко прекрасно било. Старата ритни-топка щеше да бъде забранена. Поредното скрито острие във високоалкохолния коктейл на лорд Ветинари.
	Тя също така хранеше дълбоки подозрения относно амфората, чието изображение, кой знае защо, все още се мъдреше на масата й. След като онова, което се твърдеше, че било оригиналните правила, беше написано на древен език, то как ще може някой друг, освен някой тузар да каже, какво точно пише? Тя прехвърли набързо описанието на новите правила. Някои от правилата на старата улична ритни-топка бяха оцелели там като някакви чудовища от отминала ера. Тя разпозна любимото си: че топката се счита за топка. Топката е онази топка, с която е играно в качеството на топка последователно от трима играчи, и оттогава нататък тя е топката. Много й беше харесало първия път като го беше прочела заради пълното безумие на формулировката. Явно е било въведено един ден преди векове, когато при злополучен инцидент с отрязана глава, тя някак се търкулнала на полето и неусетно заменила предишната топка, която пък била скрита от падналото върху нея тяло, към което по-рано била принадлежала главата. Такова нещо някак си остава в паметта, особено при условие, че след мача победният гол бил зачетен на собственика на главата.
	Това правило и още няколко като него бяха оставени като паметници на отминало величие посред списъка от разпореждания на лорд Ветинари. Шепа жестове към старата игра, като някаква милостиня към общественото мнение. Не бива да му се позволява тази работа да му се размине. Само защото той е тиранин и може, когато му скимне да уреди убийството на практически всекиго, не означава, че народът трябва да се държи, сякаш го е страх от него. Всъщност тя още не беше докрай уточнила позицията си, но това да се погрижи на лорд Ветинари да не му се размине, изведнъж беше станало страшно важно. Право на народа си беше да решава, кога да е прост и назадничав. Не им е работата на разни важни клечки да казват на народа, какъв да бъде.
	Много решително тя наметна палтото си над престилката и, след минутен размисъл, взе от бюфета си две Сладки Дяволчета. Както казват, благо сладко понякога и желязна врата отваря.


>
	В Продълговатия кабинет личният секретар на Патриция си погледна хронометъра.
	— Боя се, че времето е петнадесет секунди под личния ви рекорд, милорд.
	— Което доказва, че силното пиене удря в главата — промърмори строго Ветинари.
	— Подозирам, че за това едва ли са нужни още доказателства — забеляза Дръмнот с тънката си секретарска усмивка.
	— От друга страна, ако трябва да сме честни, длъжен съм да призная, че тази Шарлота от „Вестника“ е най-страховитата съставителка на кръстословици за всички времена, при условие че те всичките са една пасмина. Тя обаче! Абревиатури, четни и нечетни букви, скрити думи, инвертирани последователности, а сега и тези диагонали! Как ли успява?
	— Вие нали успяхте, сър.
	— Само с разгадаването. Което е много по-лесно — Ветинари вдигна пръст. — Това ще да е същата онази жена, която държи магазинчето за домашни любимци на Пеликулски стъпала, помнете ми думата. Наскоро не са я споменавали като победителка. Тя ще да ги съставя.
	— Женският ум несъмнено е коварен, милорд.
	Ветинари погледна изненадано секретаря си:
	— Е, да, разбира се. Нали трябва да се оправя с мъжкия. Мисля, че…
	На една от вратите лекичко се почука. Патрицият се върна към „Вестника“, а Дръмнот се измъкна от стаята. След като бяха разменени шепнешком няколко думи, секретарят се завърна:
	— Както изглежда онази млада жена се е вмъкнала през задната врата чрез подкупване на стражите, сър. Те приеха подкупа, съгласно вашите постоянни разпоредби, и я поканиха в чакалнята, която тя скоро ще установи, че е заключена. Тя желае да се види с вас, защото, както казва, имала оплакване. Тя е слугиня.
	Лорд Ветинари вдигна поглед над горния край на вестника:
	— Кажете и, че не мога да й помогна по въпроса. Вероятно би могла да опита, ох, знам ли, с друг парфюм?
	— Исках да кажа, че принадлежи към обслужващ персонал, сър. Казва се Гленда Сладкофасулска.
	— Кажете й… — Ветинари се поколеба, след което се усмихна. — Ах да, Сладкофасулска. Подкупът за стражите храна ли беше? Може би някакво сладкарско произведение?
	— Правилно, сър! По едно голямо Сладко дяволче на човек. Бих ли могъл да попитам как…?
	— Тя е готвачка, Дръмнот, а не прислужница. Непременно я поканете.
	Секретарят го изгледа с известно недоволство:
	— Сигурни ли сте, че е разумно, сър? Аз вече казах на стражите да изхвърлят сладките.
	— Сготвени от една Сладкофасулска? Това би било поругаване на изкуството, Дръмнот. Ще се видя с нея незабавно.
	— Длъжен съм да ви напомня, че разписанието ви за тази сутрин е пълно, милорд.
	— И то доста пълно. Наистина е ваше задължение да ми напомняте това, за което аз ви уважавам. Но аз се върнах тази нощ чак в четири часа и ясно си спомням, че си ударих пръста в стъпалата. Аз съм пиян като кирка, Дръмнот, което естествено значи, че кирките са пияни точно колкото мен. Трябва да призная, че изразът не ми е привичен и че досега не съм мислил за кирките в този контекст, но Муструм Ридкъли прояви любезността да ме просвети по въпроса. Затова ми позволете за момент да бъда извинен.
	— Е, вие все пак сте Патрицият, сър — изтъкна Дръмнот. — Можете да постъпите, както поискате.
	— Много любезно от ваша страна да го кажете, но аз, в действителност, нямам нужда от напомняне — каза Ветинари с нещо, което почти сигурно беше усмивка.

	* * *

	Когато строгият мъж отвори вратата, вече беше твърде късно да се бяга. Когато той каза: „Заповядайте при Негова Светлост, госпожице Сладкофасулска“, вече беше твърде късно да се припада. Какво ли си беше мислила тя? И дали изобщо беше мислила?
	Гленда последва човека в следващата стая, която беше облицована с дъб, строга и изобщо беше най-непретрупаният кабинет, който тя беше виждала. Стаята на средностатистическия магьосник беше толкова гъчкана с всевъзможни неща, че не се виждаха стените. Тук дори и бюрото беше чисто, като се изключи гърненце с пера за писане, мастилница, отворен брой на „Анкх-Морпоркски Вестник“ и… погледът й остана прикован към това нещо — чаша с надписа _„На най-добрия шеф на света“_. Тя беше толкова не на място тук, че като нищо би могла да е нахлула от друга вселена.
	Някой незабелязано постави зад нея стол. Което беше добре, защото, когато мъжът зад бюрото я погледна, тя скоропостижно седна.
	Ветинари потърка основата на носа си и въздъхна:
	— Госпожице… Сладкофасулска, в този дворец има цели стаи пълни с хора, искащи да се видят с мен, и то все могъщи и влиятелни хора, или поне те мислят, че са такива. И все пак господин Дръмнот имаше любезността да вмъкне в разписанието ми, предреждайки генералния началник на пощите и кмета на Сто Лат, среща с една млада готвачка с престилка под палтото и заявено намерение, както пише тук, „да я видим ние тая работа“. Това е защото забелязвам, какво не е на мястото си, а вие, госпожице Сладкофасулска, не сте на мястото си. Какво искате?
	— Кой ви е казал, че искам нещо?
	— Всички искат нещо, когато са при мен, госпожице Сладкофасулска, дори то да е, самите те да са на друго място.
	— Добре де! Снощи вие напихте всичките капитани и ги накарахте да подпишат онази хартия във вестника!
	Погледът му изобщо не потрепна. Това беше много по-лошо от, ами от всичко друго.
	— Млада госпожице, пиянството носи равенство на човечеството. То е окончателната демокрация, стига да ви харесват подобни неща. Пияният просяк е също толкова пиян колкото един лорд, и обратното. Случвало ли ви се е да забелязвате, че всички пияници се разбират взаимно, независимо колко пияни са и колко различни могат да са матерните им езици? Да приема ли, че сте роднина на Августина Сладкофасулска?
	Този въпрос, след всичката тази възхвала на пиянството, я цапардоса между очите и пръсна мислите й напосоки.
	— Какво? О. Да. Точно така. Тя беше баба ми.
	— И като млада беше готвачка в Гилдията на Наемните убийци?
	— Точно така. Тя все се шегуваше, как не им позволявала… — тя бързо се спря, но Ветинари завърши изречението вместо нея:
	— … да използват нейните торти, за да отравят хора. Ние пък всеки път й се подчинявахме, защото, както несъмнено знаете, госпожице, никой не иска да ядоса една добра готвачка. Тя все още ли е с нас?
	— Почина преди две години, сър.
	— Но след като вие сте Сладкофасулска, предполагам, че сте се сдобили в замяна с няколко други баби? Баба ви винаги е била стожер на общността, а и все на някого трябва да носите всичките онези лакомства, нали?
	— Това няма откъде да го знаете, само налучквате. Но сте прав, те са за възрастните жени, които си нямат кой да се грижи за старините им. Както и да е, те са си от полагащото ми се.
	— О, разбира се. Всяка работа си върви с някои малки облаги. Ето, не бих и очаквал Дръмнот да си е купил и един кламер през живота си, а, Дръмнот?
	Секретарят, подреждащ книжа някъде на заден план, изкара една бледа усмивчица.
	— Вижте сега, аз прибирам само остатъци… — започна Гленда, но Ветинари я спря с махване на ръка.
	— Вие сте тук заради ритни-топката — каза й Ветинари. — Бяхте на снощната вечеря, обаче университетът предпочита сервитьорките да са дългокраки, а аз забелязвам подобни неща. Поради което предположих, че бяхте там по ваша работа, без да занимавате с въпроса вашето началство. Защо?
	— Вие им отнемате тяхната ритни-топка!
	Патрицият събра пръстите на двете си ръце и опря брадичката си на тях докато я наблюдаваше.
	_Опитва се да ме притесни_, помисли си тя. _И успява, ох, успява_.
	Ветинари запълни тишината:
	— Баба ви имаше навика да мисли вместо хората. Тази черта явно се предава в рода, и то все по женска линия. Всеки път способни жени, шетащи в свят, където всички останали са като че на седемгодишна възраст и постоянно се спъват и падат докато играят, а тези жени ги вдигат и гледат как те пак хукват по същия начин. Предполагам, че управлявате Нощната Кухня? В голямата има твърде много хора. Вие искате територии, които да можете да контролирате, извън непосредствения обсег на всякакви глупци.
	Ако беше добавил „Прав ли съм?“ като някакъв дърдорко просещ си аплодисменти, тя щеше да го намрази. Но той като че четеше направо от вътрешността на главата й, така спокойно и делнично. Трябваше да се сдържа да не потръпне, защото всичко беше вярно.
	— Не отнемам нищо от никого, госпожице Сладкофасулска. Аз просто променям игралното поле — продължи той. — Какво му е майсторството в блъскащата се натясно гмеж? Така не се постига нищо друго, освен изпотяване. Не, трябва да се движим напред, към новото. А новините, както знам, се движат напред с мен. Капитаните, несъмнено, ще стенат и охкат, но те също така остаряват. Да умреш посред игра може и да е романтична идея, докато човек е млад, но като поостарее, в главата го удрят и по-телесни неща от разни романтични идеи. Те знаят това, независимо, че не го признават, така че, въпреки че ще протестират, ще се погрижат това да не отиде твърде далече. Фактически аз не само че не отнемам, а им давам много нещо. Одобрение, признание, стабилна репутация, златообразна купа и шанса да запазят каквото е останало от зъбите им.
	След всичко това тя не можа да се сети за нищо повече от:
	— Да де, но вие им извъртяхте номер!
	— Нима? Никой не ги е принуждавал да пият без мяра, нали?
	— Вие си знаехте, че ще сторят точно така!
	— Не. Подозирах, че биха могли да сторят така. Биха могли да бъдат по-предпазливи. Трябваше да са по-предпазливи. Бих предпочел да се изразя в смисъл, че ги поведох по правия път с малка хитрина, вместо да ги подкарам по него с тояги. Аз разполагам с много разновидности тояги, госпожице Сладкофасулска.
	— И още, вие ме шпионирахте! Знаехте за лакомствата.
	— Да съм ви шпионирал? Госпожице, веднъж за един велик владетел бе казано, че всичките му мисли били за поданиците му. Също като него аз мисля за народа си. Просто повече ме бива в тази работа, нищо повече. Колкото до въпроса с лакомствата, това беше проста дедукция от общоизвестни факти за човешката природа.
	На Гленда й се искаше да каже още много неща, но по някакъв съвсем безспорен начин тя почувства, че разговорът (или поне тази част от него, която включваше тя да си отваря устата) беше приключил. Въпреки това тя изръси:
	— Защо не сте пиян?
	— Пардон?
	— Вие тежите някъде наполовина на тяхното тегло, а тях всичките ги откараха по къщите в колички. Вие пихте колкото всички тях, а пък изглеждате свеж като репичка. Какъв е номерът? Накарали сте магьосниците да разкарат бирата от стомаха ви с магия, що ли?
	Тя беше престанала да си изпитва късмета от много отдавна. Сега всичко беше излязло изпод контрол, като стара кранта, която не може да се спре заради тежкия товар търкалящ се с грохот в каруцата зад нея. Ветинари се намръщи:
	— Уважаема госпожице, всеки толкова пиян, че да позволи да разкарат нещо от вътрешностите му на магьосници, които, бих могъл да добавя, по същото време също изобилно са се приобщили към плода на лозата, той би бил вече достатъчно пиян, за да почине скоропостижно. Предугаждайки следващия ви въпрос ще забележа, че хмелът, формално погледнато, също се числи към лозите. Фактически погледнато, аз съм пиян. Нали, Дръмнот?
	— Вие в действителност консумирахте повече от шест литра високоалкохолна бира, сър. Технически погледнато, вие би следвало да сте пиян.
	— Своеобразно изказване, Дръмнот. Благодаря ви.
	— Вие не приличате на пиян!
	— Не, но постигам доста добра прилика с трезвен, не мислите ли? И трябва да призная, че кръстословицата тази сутрин ми се поопъна. Прокаталепсис и плеоназъм в един и същи ден? Наложи ми се даже да ползвам речника! Тази жена е изчадие адово! И все пак, благодаря ви, че ме посетихте, госпожице Сладкофасулска. Припомням си бъбъл-енд-скуика на баба ви с най-топли чувства. Ако тя беше скулпторка, то щеше да е изящна статуя без ръце и със загадъчна усмивка. Колко жалко, че някои шедьоври са толкова преходни.
	В Гленда неспасяемо се надигна гордостта й на готвачка:
	— Но тя ми предаде рецептата.
	— Наследство по ценно и от диаманти — кимна Ветинари.
	_Всъщност някое друго диамантче също нямаше да дойде зле_, замисли се Гленда. _Но пък тя наистина си имаше тайната на бъбъл-енд-скуика, разбира се, толкова очевидна, че никой не се сещаше. Колкото до истината за салмагундито_*49…
	[*49 Салмагунди — вид салата. Някога била много разпространена сред пиратите в 17–18 векове. Правили са я практически от всичко, което се е намирало под ръка, но обикновено е включвала месо, риба, зеленчуци, плодове, ядки и някои листа и цветове, както и много сол, оцет и подправки. — Б.пр.]
	— Сигурен съм, че аудиенцията ви приключи, госпожице Сладкофасулска — рече Ветинари. — Аз имам много работа, също както несъмнено и вие — той взе молива си и се зае с документите пред него. — Довиждане, госпожице Сладкофасулска.
	И толкова. Неясно как тя се озова оттатък вратата, която почти се затвори зад нея, когато до нея достигна глас:
	— И ви благодаря за добрината ви към Лут.
	И вратата се затвори, като замалко не я халоса по лицето, докато тя се извръщаше.

	* * *

	— Беше ли разумно от моя страна да споменавам това, как мислите? — промълви Ветинари, след като тя си тръгна.
	— Вероятно не беше, сър, но тя просто ще предположи, че сме следили именно нея — отвърна гладко Дръмнот.
	— А може би трябваше. Така е то, Дръмнот, с жените от рода Сладкофасулски, вършат си те някаква дребна слугинска работа в някое домакинство и така, докато някой не бъде онеправдан, и тогава потеглят на бой като кралица Инси Ланкърска със свистящи колела на бойната колесница и пръснати навсякъде отрязани ръце и крака.
	— Без баща — изказа наблюдението си Дръмнот. — Не е особено добре това за дете в наши дни.
	— Само я е направило по-силна. Човек може само да се надява, че няма да й хрумне да навлезе в политиката.
	— Тя току-що не направи ли точно това, сър?
	— Уместна забележка, Дръмнот. Аз изглеждам ли пиян?
	— Доколкото мога да съдя, не, сър, но изглеждате необичайно… словоохотлив.
	— Свързано словоохотлив?
	— До последната подробност, сър. Началникът на пощите ви чака, сър, а някои предводители на гилдии желаят спешно да разговарят с вас.
	— Подозирам, че искат да играят ритни-топка?
	— Да, сър. Възнамеряват да сформират отбори. Убийте ме, не мога да разбера защо ли.
	Ветинари остави молива си.
	— Дръмнот, ако видите топка, лежаща си приканващо на земята, бихте ли я ритнал?
	Челото на секретаря се сбърчи:
	— В каква форма ще да е отправена поканата?
	— Моля?
	— Дали, примерно, ще е във вид на писмена бележка, прикрепена към топката от неизвестен извършител или извършители?
	— По-скоро визирах идеята, че бихте могъл, вероятно, просто да почувствате сякаш целият свят негласно би искал да теглите на споменатата топка един хубав шут?
	— Не, сър. Има твърде много неизвестни. Възможно е враг или майтапчия да е предположил, че ще предприема някакви действия от този род и да изработи топка от бетон или подобен материал с надеждата, че бих могъл да си причиня сериозна или смешна контузия. Така че аз първо бих проверил.
	— А след това, ако всичко е наред, ще я ритнете ли?
	— С каква цел или заради каква възможна облага, сър?
	— Интересен въпрос. Вероятно заради удоволствието да я видите как лети.
	Дръмнот като че обмисли това за момент, след което поклати глава:
	— Съжалявам, сър, но тук не ви разбирам.
	— Ах, вие сте твърда опора в един свят на промените, Дръмнот. Браво на вас.
	— Като сме на думата, сър, бих ли могъл да добавя нещо? — изрече тържествено секретарят.
	— Сцената е ваша, Дръмнот.
	— Не бих искал да се счита, че не съм си бил купувал собствени кламери, сър. Харесва ми да притежавам собствени кламери. Така те са си мои. Счетох, че ще е уместно да ви съобщя това в премерена и неконфронтационна обстановка.
	Ветинари се вгледа за няколко секунди в тавана и каза:
	— Благодаря ви за откровеността. Да считаме протокола за коригиран и случая за приключен.
	— Благодаря ви, сър.

	* * *

	Площад Сатор беше мястото, където градът ходеше, щом се почувстваше ядосан, объркан или изплашен. Хора, които си нямаха представа какво става, се събираха да чуят, какво ще кажат други хора, които също не знаеха нищо, защото споделеното незнание е увеличено незнание. Тази сутрин хората се събираха на групички, а някои бяха стъкмили и отборчета, защото е писано, или най-малкото е надраскано на някоя стена, че където се съберат поне двама души, най-малкото у един ще се намери нещо за ритане. Консервени кутии и плътно овързани парцалени топки досаждаха на възрастните по всички краища на площада, но когато Гленда се приближи, голямата порта на университета се отвори и отвътре излезе Пондър Стибънс, малко непохватно тупайки в земята една от онези противни кожени топки. _Пльонг!_ И дрънна тишина от множеството зарязани търкалящи се тенекийки. Всички очи бяха вперени в магьосника и топката. Той я хвърли на земята и се чу двойно _пльонг!_ от отскока и в земята. И тогава той я ритна. Вярно, този удар си беше малко кекав като за удар, но никой на площада никога не е бил ритал каквото и да е и на една десета по-далече. И ето че всички присъстващи от мъжки пол се впуснаха след нея, водени от прастар инстинкт.
	_Те победиха_, помисли си унило Гленда. _Топка, казваща _„пльонг!“_, когато другите казват _„тряс“_… Как да се бориш с такова нещо?_
	Тя се забърза към задния вход. В този свят толкова оплел се, че тя можеше да се натрапи на мракобесника Тиранин и да си тръгне невредима, на нея й трябваше място, което да си стои стабилно. В Нощната Кухня тя се чувстваше също толкова свойски, колкото и в спалнята си, това беше нейно си място, под неин контрол. Там тя можеше да се изправи лице в лице срещу всичко.
	На стената до боклукчийските кофи се беше облегнала една фигура, и, кой знае защо, тя я разпозна веднага, въпреки широкото наметало и шапката нахлупена над очите. Досега тя не беше срещала никой, който да се отпуска толкова пълно, колкото Пепе.
	— Скив с’а, Гленда — поздрави я глас изпод шапката.
	— Какво търсиш тук? — сопна му се тя.
	— Знаеш ли, колко е трудно да търсиш някого в този град, когато не можеш да кажеш на никого, как изглежда този някой, а пък и не си сигурен, че наистина си запомнил името? — каза Пепе. — Къде е Жу?
	— Не знам — отвърна тя. — От снощи не съм я виждала.
	— Няма да е зле да я намериш, преди да са я намерили другите — рече Пепе.
	— Какви други? — сепна се Гленда.
	Пепе сви рамене:
	— Всички други. Те засега тършуват все из джуджешките квартали, но то си е само въпрос на време. В магазина не можем да се разминем от тях, та аз едва-едва се измъкнах.
	— Защо са я погнали? — паникьоса се Гленда. — Четох във вестника, че хората искат да я намерят, но тя не е сторила нищо лошо!
	— Май не схващаш, какво точно става — каза (вероятното) джудже. — Търсят я, за да й зададат купища въпроси.
	— Тук да не би да е замесен някак лорд Ветинари? — запита с подозрение Гленда.
	— Не бих казал — отговори Пепе.
	— Що за въпроси тогава?
	— О, нали знаеш, „Кой е любимият ви цвят?“, „Каква храна предпочитате?“, „Излизате ли с някого?“, „Какво бихте посъветвали съвременната младеж?“ „Какъв лак ползвате?“, „Къде си правите косата?“, „Коя е любимата ви лъжица?“*50
	[*50 _„Коя е любимата ви лъжица?“_. — В хумористичното списание „Private Eye“ пародирайки тъпите въпроси на интервютата в разни клюкарски списания, са направили рубрика „Аз и моята лъжица“, в която на някоя знаменитост се задава въпрос, ами да, за любимата лъжица. — Б.пр.]
	— Тя надали си има любима лъжица — Гленда реши да изчака, докато светът пак стане смислен.
	Пепе я потупа по рамото:
	— Виж сега, тя излезе на първа страница, разбираш ли? И оттогава „Вестника“ не престава да ни притиска, че искали да опишат жизнения й стил. Което може и да не е чак толкова зле, но ти решаваш.
	— Не мисля, че тя си има жизнен стил — промълви леко шашнато Гленда. — Или поне тя не ми е казвала. И хич не си лакира нещата. Тя дори и праха не бърше. А и изобщо, защо просто не им кажете, че не иска да говори с никого, и толкова?
	Лицето на Пепе за момент изрази издивяване, след което заговори натъртено, като човек (или джудже) мъчещ се да бъде чут оттатък някоя културна бариера:
	— Да не би да мислиш, че си говорим за мебели?
	— Ами за какво друго? И не мисля, че е работа на сульо и пульо да разпитват за нейната домакинска работа.
	— Не разбираш ли? Тя е популярна и колкото повече казваме на хората, че не може да говорят с нея, толкова повече те искат, и колкото повече им казваш не, толкова повече се заинтригуват. Хората искат да научат всичко за нея.
	— Като например, коя е любимата й лъжица ли? — сащиса се Гленда.
	— Е, може и да съм си позволил малко ирония — каза Пепе, — но вестникарите от целия град я търсят под дърво и камък, а „Ала-баламур“ искат да я изкарат на две страници — той се поспря и после услужливо уточни. — Това значи, че ще пишат за нея и писаното ще излезе на две страници. Нисшият крал на джуджетата според „Satblatt“ бил казал, че тя е икона на съвременността.
	— Какво е зат-блат? — поинтересува се Гленда.
	— А, джуджешкият вестник — поясни Пепе. — Едва ли ще го видиш някога.
	— Но тя само излезе на едно модно ревю, нищо повече! — проплака Гленда. — Тя само се разходи напред-назад! Сигурна съм, на нея няма да й хареса да се забърка във всичко това.
	— Наистина ли си сигурна? — Пепе й хвърли рязък поглед.
	И тогава тя се замисли, ама наистина се замисли за Жулиета, която чете „Ала-баламур“ от корица до корица, без да припарва до „Вестника“, и кой знае как попива всевъзможни дивотии за разни лекомислени и глупави хора. Лъскави хора.
	— Не знам къде е тя — каза накрая по-кротко тя. — Наистина не съм я виждала от вчера.
	— Ох, тайнствено изчезване значи — възкликна Пепе. — Виж, ние вече тези неща ги научихме оттатък в магазина. Може ли да си поговорим на някое по-спокойно място? Надявам се, че никой не ме е проследил до тук.
	— Ами, може и да те прекарам през задния вход, стига да не се навърта някой блюстител.
	— Мен това ме урежда. С тея неща съм свикнал.
	Тя го преведе през входа и през лабиринта от мазета и задни дворове, който някак си много интересно контрастираше с парадната фасада на Невиждания Университет.
	— Нещо за пиене намира ли ти се? — обади се иззад нея Пепе.
	— Вода! — отряза го Гленда.
	— Аз вода ще пропия, когато рибите почнат да излизат да пикаят на сушата, но все пак благодаря — каза Пепе.
	И тогава Гленда долови мириса на готвено идващ от Нощната кухня. А само тя готвеше в нейната кухня! Никой друг не можеше да вземе да готви нещо в нейната кухня. Готвенето беше нейна отговорност. Нейна. Тя профуча бегом по стъпалата с Пепе, неизоставащ от нея по петите й, и забеляза, че мистериозната готвачка все още не е усвоила второто по важност правило в готвенето, а именно да почисти след себе си. Кухнята беше станала на кочина. Имаше даже и разсипано по пода тесто. Изобщо тя изглеждаше като обладана от някакъв бяс. А посред всичко това, свила се на кравай в изтърканото и леко вмирисано кресло на Гленда, кой си мислите: Жулиета.
	— Направо като Спящата красавица, а? — обади се иззад гърба и Пепе.
	Гленда не му обърна внимание, а хукна към пещите.
	— Тя е пекла баници. За кой й е било да се дигне до тук да пече баници? Та нея никога не я е бивало в печенето на баници.
	_Защото аз никога не съм я оставяла да изпече баница_, каза си тя наум. _Това е, защото всеки път, щом нещо й се опъне, ти вземаш да го свършиш вместо нея_ — скара й се вътрешният й глас.
	Гленда отваряше пещ след пещ. Бяха пристигнали тъкмо навреме. Съдейки по миризмата двадесетина баници асорти тъкмо бяха станали готови.
	— Ами пиячката? — жаждата на Пепе явно никога не пресъхваше. — Не може да няма някое бренди. Във всяка кухня все някъде е скътано по някое бренди.
	Той я наблюдаваше, как вади баниците от пещите, увила ръце в престилката си. На Пепе, като на мъж, който предпочита да си пие яденето, баниците му бяха безразлични, така че той главно слушаше полугласния монолог на Гленда, докато баница след баница се редяха на масата.
	— Нали изобщо не съм й казвала да прави така. Защо го направи? — _Защото все едно съм й казала точно това да прави, ето защо_, вметна наум тя. — А тези баници хич не са лоши — каза тя по-силно. И изненадано.
	Жулиета отвори очи, огледа се в просъница и после лицето й се сгърчи в паника.
	— Няма страшно, всичките ги извадих — успокои я Гленда. — Браво на тебе.
	— Ми то аз не знаех к’во да прая, а Трев беше все зает с топкоритане, и аз си рекох, че за утре шъ си тряът баници и що не зема да направя малко — заобяснява се Жулиета. — Извинявай.
	Гленда отстъпи крачка назад. _Откъде да започна?_ — зачуди се тя. _Как да разплета тази бъркотия, станала защото аз сбърках, и после как да я заплета отново, та да се оправи? Жулиета не просто разнасяше дрехи натам-насам, а беше станала нещо като мечта. Мечта за дрехи. Искряща, жизнена, съблазнително възможна_. По спомените на Гленда за ревюто, тя буквално сияеше, като че вътре в нея беше запалена светлина. Това беше някаква магия, така че не й е работа на нея да прави баници. Тя се прокашля.
	— Аз те научих на много неща, нали така, Жулиета? — започна Гленда.
	— Да, Гленда — отговори хрисимо Жулиета.
	— И те винаги са ти били от полза, нали така?
	— Да, Гленда. Помня, че точно ти ми каза, да пестя сяко пени, и е много гот, че ми го каза.
	Откъм Пепе се дочу някакъв странен звук и Гленда, цялата изчервена, не посмя да го погледне.
	— Е, тогава ще те посъветвам още едно нещо, Жулиета.
	— Да, Гленда.
	— Първо, никога, ама никога не се извинявай за нещо, за което няма защо да се извиняваш. И най-вече никога не се извинявай за това, че си каквато си.
	— Да, Гленда.
	— Разбра ли?
	— Да, Гленда.
	— Пепе е тук, защото „Ала-баламур“ иска да пише нещо за теб — продължи Гленда. — Снимката ти беше във вестника и тази сутрин и… — тя се запъна. — С нея всичко ще е наред, нали?
	Пепе застина посред измъкване скришом на бутилка от шкафа и каза:
	— Тук можеш да се довериш на мен и Мадам. Само хора много достойни за доверие могат да дръзнат да изглеждат толкова недостойни за доверие като мен с Мадам.
	— И тя няма да трябва да прави друго, освен да показва дрехи… Не пий това, то е винен оцет!
	— Аз само винената част — оправда се Пепе. — Да, няма да й се налага да прави друго, освен да показва дрехи, макар че съдейки по навалицата пред магазина ни, някои ще искат тя да показва обувки, шапки, прически…
	— Но без разни такива — отсече Гленда.
	— Едва ли в целия свят ще намериш по-голям експерт по всякакви най-разнообразни такива от Мадам. Всъщност ще съм много изненадан, ако ти, Гленда, си чувала и за една стотна от разните такива, известни на Мадам, особено като се има предвид, че тя самата е измислила доста от тях. Така че, понеже няма как да не ги познаем, ако ги видим, ще я държим под око.
	— И тя ще се храни редовно и прилично и няма да я лишавате от полагащия се нощен сън — продължи Гленда.
	Пепе кимна, макар че тя подозираше, че тези идеи му бяха чужди.
	— И ще й се плаща — добави тя.
	— Ще делим с нея приходите, ако работи изключително за нас — обеща Пепе. — Мадам искаше да обсъди с теб това.
	— Да, някой може да поиска да й плати повече от вас — забеляза Гленда.
	— Леле, леле. Как бързо се учим. Не се и съмнявам, че за Мадам ще е голям кеф да си говори с теб.
	Жулиета ги гледаше все още в просъница.
	— Искаш от мен да се върна в модната къща?
	— Нищо не искам от теб — заобяснява Гленда. — Ти решаваш, ясно? Само ти решаваш, но все пак ми се струва, че останеш ли тук, това което ще правиш, ще са най-вече баници.
	— Е, не само баници — възрази Жулиета.
	— Добре де, вярно, също така и сладкиши, бъбъл-енд-скуик и деликатеси асорти за късно през нощта — склони Гленда, — но се сещаш, какво имам предвид. От друга страна можеш да ходиш да показваш всичките онези шикозни дрешки и да обиколиш купища шикозни места далече-далече от тук, да срещнеш много нови хора и през цялото това време да знаеш, че ако всичко се разбичка, пак ще има къде да бачкаш.
	— Ха, ей това е гот — обади се Пепе, който беше намерил още една бутилка.
	— Аз наистина искам да ида — реши Жулиета.
	— Тогава върви още сега. Ама наистина още сега, или най-малкото веднага щом той си изпие кетчупа.
	— Но тряа да ида да си зема партакешите!
	Гленда бръкна в жилетката си и извади бордово-червено книжле с печата на Анкх-Морпорк изкаран в златно отгоре.
	— К’во е това? — попита Жулиета.
	— Банковата ти книжка — разясни Гленда. — Твоите пари са на сигурно в банката и можеш да си ги вземеш, когато си поискаш.
	Жулиета запрехвърля банковата книжка от ръка в ръка.
	— Ненъм дали някой от наште досега изобщо е бил в банка, освен Чичо Джефри, а него го гепиха още преди да се е прибрал в къщи.
	— Трай си за това. Не се връщай вкъщи. Купи си много нови неща. Оправи си всичко и чак след това може да минеш през вкъщи и да се видиш с татко си и останалите. Работата е там, че не тръгнеш ли веднага, винаги ще се тормозиш, че не си го направила. Важното обаче е да тръгнеш веднага. Давай. Излизай. Пробивай. Направи всичко онова, което и аз е трябвало да направя.
	— Ами Трев? — сети се Жулиета.
	Гленда се замисли.
	— Как вървят нещата с теб и Трев? Видях ви как приказвахте снощи.
	— Че к’во, приказките да не са забранени? — премина в отбрана Жулиета. — То и без друго той само ми каза, как щял да ходи да си намери по-добро бачкане.
	— Какво? — изуми се Гленда. — Толкова години откакто го познавам, той и един ден не е работил като хората.
	— Той каза, че шъ ходи да си намери нещо — повтори Жулиета. — Казва, че Лут му казал така. Казва, че Лут му казал, че щом Трев открие кой е Трев, нали, той щял, нали, да разбере какво може. И тогава аз му казах, че той е Тревър Младонадеждов, а той каза, че знаеш ли, много съм му била помогнала.
	_Пада ми се, а?_ — каза си наум Гленда. _Говоря за променяне и развитие, така че трябва да призная, че и той също може да се промени_. На глас тя каза:
	— Ти решаваш. Само ти решаваш, само гледай да не си дава воля на ръцете.
	— Той никога не си дава воля на ръцете — отвърна Жулиета. — Което е леко смахнато. Нито веднъж не ми се наложи да го сритам с коляното в онуйката, ама нито веднъж.
	Откъм Пепе, който току-що беше открил соса Уау-уау, се чу задавен смях. Шишето беше почти празно, а теоретично, той трябваше да е останал без стомах.
	— Ама нито веднъж ли? — втрещи се от тази неестествена история Гленда.
	— Не, беше все много учтив и съвсем мъничко тъжен.
	_Това значи, че е замислил нещо_, намеси се вътрешното аз на Гленда. Тя самата каза:
	— Е, ти решаваш. Тук не мога да ти помогна, но не забравяй, коляното си е пак с тебе.
	— Ами какво…? — започна Жулиета.
	— Виж какво — прекъсна я твърдо Гленда, — или ще тръгнеш незабавно да видиш света, да спечелиш купища пари, снимката ти да е по всички вестници и всички останали неща, по които знам, че много си падаш, или ще трябва сама да се оправяш с всичко.
	— Някое време още ще сме тук — намеси се Пепе. — Знаеш ли, този сос ще е чудо с мъничко водка. Това ще му даде малко пикантност. Малко искра. Като се замисля, с много водка ще стане още по-добре.
	— Но аз го обичкам! — проплака Жулиета.
	— Е, добре тогава, стой си тук — каза Гленда. — Целували ли сте се изобщо.
	— Не! Той все не стига до там.
	— Може да е един от онези господа, които не харесват жени — обади се превзето Пепе.
	— Ние ще се оправим и без твоето съдействие — скастри го Гленда.
	— Ама с’а, с някои други като Скапания Джони, шъ си скапя коляното от ритане, а Трев е просто… любезен, и толкова.
	— Виж, знам, че ми каза да не се меся, и знам, че навремето съм бил страшен грешник и се надявам да си остана такъв, обаче съм обиколил повече къщи от пощальон, така че причината за тази прецаквация ми е ясна — предложи услугите си Пепе. — Стига му умозрението на него да види, че тя е толкова прекрасна, че би трябвало да я нарисуват застанала на някоя голяма мида някъде без горни дрехи, а разни необяснимо откъде пръкнали се дебели розови бебчета да хвъркат навсякъде наоколо, докато той има само, каквото е научил на улицата. Сиреч, безнадеждно е, нали? Той няма никакъв шанс и си го знае, дори ако още не знае, че го знае.
	— Ми че аз шъ си го цункам, ако си поиска и хич няма да го ритам в онуйката — възрази Жулиета.
	— Сама се оправяй — каза й Гленда. — Аз не мога да се оправя вместо теб. Ако се бях опитала, така щях да го наредя, че всичко съвсем ще се оплеска.
	— Но… — започна Жулиета.
	— Не, дотук с приказките — отсече Гленда. — Заминавай и си купи всякакви готини неща. Парите са си твои. А ако ти не се грижиш добре за нея, господин Пепе, коляното ще е само за загрявка.
	Пепе кимна и много нежно помъкна Жулиета навън по каменните стъпала.
	_И какво щях да правя сега, ако бяхме в любовен роман?_ — запита се Гленда, когато стъпките им заглъхнаха в далечината. Тя беше станала голям експерт по въпроса какво да се прави, ако си в любовен роман, въпреки че едно от нещата, които доста я дразнеха в любовните романи, както тя вече беше споделила на Треперко, беше, че в тях никой нищо не готвеше. Че то в крайна сметка готвенето си е важно нещо. Толкова ли не могат да изкарат някой баничарска серия? Никак ли не може да има роман под заглавието „Гордост и козунаци“? Или поне някой друг съвет как да се правят вълшебни сладки нямаше да дойде зле, пък и с продълженията ще е от лесно по-лесно. Много повече щеше да й хареса ако, представете си, дори и любовниците понякога попадаха в кухнята на живота. Така щеше да има поне някакво признание, че хората в действителност се хранят.
	Някъде в този момент тя разбра, и то цялото й тяло разбра, че е на път да изригне в потоп от сълзи. Вместо това се зае да мете. След което изчисти пещите. Тя винаги ги оставяше блестящи, но това не беше причина да не ги измие отново. Със стара четка за зъби изчегърта дребни остатъци мръсотия от разни трудни ъгълчета, изстърга всички гърнета с фин пясък, изпразни пепелта, преся жаравата, изми пода, върза две метли една за друга, за да разкара дългогодишните паяжини по високия таван и пак затърка пода докато сапунена вода не протече по каменните стъпала и не отми следите от стъпки.
	Ах да, остана още едно нещо. В ледницата беше останало малко аншоа. Тя стопли една-две и ги занесе до големия котел на тринога в ъгъла на кухнята, където снощи беше написала с тебешир „Не Пипай“. Свали капака и надзърна в дълбините му. Ракът, който Достовера Влачишлепова й беше дала снощи, което сега й се струваше страшно отдавна, й помаха с очи.
	— Чудя се, какво ли щеше да стане, ако не бях похлупила котела? — рече тя. — Интересно, колко ли бързо се учат раците?
	Тя му пусна разкашканата аншоа, ракът я изгледа накриво, но изглежда я одобри. Свършила с това, тя застана посред кухнята и се огледа за още нещо за чистене. Черното желязо нямаше как да блесне, но всяка повърхност беше изтъркана и подсушена. Колкото до чиниите, човек направо можеше да яде от тях. Трябва ли да се свърши една работа както трябва, свърши си я сама. Версията на Жулиета за чистене беше почти божествена, сиреч непредсказуема, непостижима за човешки ум и много рядко срещана.
	Нещо докосна косата й. Тя разсеяно го отмахна и установи, че държи в пръстите си черно перо. Тези отвратителни твари в тръбите. Някой трябваше накрая да направи нещо относно тях. Тя взе най-голямата си метла и потропа по една тръба.
	— Махайте се! Да ви няма тук! — викна тя.
	Някъде от тъмнината се дочу дращене и приглушено „Оук! Оук!“
	— Моля, госпо’ице — разнесе се още един глас и тя видя надолу по стъпалата безформеното лице на… Как му беше името? А, да.
	— Добро утро, господин Цимент — поздрави трола тя.
	Не можа да не обърне внимание на кафявите лекета от покапало под носа му.
	— Ненъм къде е гу’син Трев — обяви Цимент.
	— Цяла сутрин не съм го мярвала — каза Гленда.
	— Ненъм къде е гу’син Трев — повтори тролът, този път по-силно.
	— За какво ти трябва? — зачуди се Гленда, защото доколкото знаеше тя, свещоливницата си вървеше сама: казваш на Цимент да оклепва свещи и той оклепва свещи, докато не му свършат свещите.
	— Гус’ин Лут болен — поясни Цимент. — Ненъм къде е гу’син Трев.
	— Веднага ме заведи при господин Лут! — нареди му Гленда.

	* * *

	Малко е жестоко да наречеш някого дивак, но хората, които живееха и работеха в свещоливницата пасваха на думата перфектно. Диви си бяха. Ако ги мернеш, където и да е другаде из лабиринтите на подземията, винаги ще бързат нанякъде присвити, но през повечето време те само работеха, спяха и някак оставаха живи. Лут беше легнал на вехт дюшек, плътно обгърнал се с ръце. Гленда го погледна веднъж и се обърна към трола:
	— Върви да намериш господин Трев.
	— Ненъм къде е гу’син Трев — каза тролът.
	— Продължавай да търсиш!
	Тя коленичи до Лут. В очите му се виждаше само бялото.
	— Господин Лут, можеш ли да ме чуеш?
	Той като че ли се събуди.
	— Трябва да бягате — продума той. — Много ще е опасно. Вратата ще се отвори.
	— Каква врата? — тя се опита да говори бодро и огледа диваците, които се бяха вперили в нея в кротък ужас. — Някой от вас може ли да намери нещо, с което да го завием?
	Само от въпроса те панически избягаха от стаята.
	— Видях вратата, значи тя пак ще се отвори — каза Лут.
	— Аз не виждам никаква врата, господин Лут — съобщи му Гленда и се огледа.
	Очите на Лут се отвориха широко.
	— Тя е в главата ми.
	В свещоливницата няма такова нещо като уединение. Тя беше просто разширение на един дълъг, безкраен коридор. Хора постоянно минаваха покрай тях.
	— Мисля, че си се преуморил, господин Лут — заговори му Гленда. — Претрепваш се от работа по цял ден, поболяваш се от тревоги. Имаш нужда от почивка.
	За нейна изненада един от диваците се върна понесъл одеяло, доста обширни части от което все още можеха да се огъват. Тя тъкмо го зави с него, когато пристигна Трев. Който нямаше избор по въпроса за пристигането, тъй като Цимент го мъкнеше за яката. Трев погледна Лут и след това Гленда:
	— Какво му е?
	— Не знам — тя вдигна пръст до главата си и го завъртя в универсалния жест значещ „побъркал се е“.
	— Трябва да си вървите. Ще стане много опасно — проплака Лут.
	— Моля те, кажи ни, какво става — заувещава го Гленда. — Моля те, кажи ми.
	— Не мога — отвърна Лут. — Не мога да изрека думите.
	— Значи има думи, които не искаш да кажеш? — включи се Трев.
	— Думи, които не искат да бъдат казани. Силни думи.
	— Ние не можем ли да помогнем? — настояваше Гленда.
	— Болен ли си? — попита Трев.
	— Не, господин Трев. Тази сутрин нормално си изпразних червата — това беше проблясък от стария Лут: точен, но леко чудат.
	— Болен в главата ли? — изтръгна се от отчаянието на Гленда.
	— Да. В главата — съгласи се Лут. — Мрак. Врати. Не мога да ви кажа.
	— Има ли някой, който да може да лекува от такава болест?
	Лут някое време помълча, след което призна:
	— Да. Трябва да ми намерите философ обучен в Юбервалд. Те помагат на мислите да се изправят.
	— Това ли беше каквото направи с Трев? — сети се Гленда. — Ти му каза, какво мисли за баща си и прочее и това много го успокои, нали така, Трев?
	— Да, така беше — съгласи се Трев, — но няма що да ми го натякваш така. Вярно, помогна. Не може ли някой да те хипнотизира? — обърна се той към Лут. — Веднъж видях един в цирка, та той само като размаха пред хората лъскавия си часовник и глей ги само какво ще направят. Дори като кучета лаеха.
	— Да. Хипнозата е важна част от философията — каза Лут. — Тя помага да се отпусне пациентът, така че да може да си чуе мислите.
	— Ето значи — ободри се Гленда. — Защо не опиташ да си го направиш сам? Все ще ми се намери нещо лъскаво за размахване.
	Трев извади от джоба си любимата си консервена кутия:
	— Та-да-дан. А май ще ми се намери и малко връв.
	— Много добре, но аз няма да съм в състояние да си задам правилните въпроси, защото ще съм под хипноза. А начинът на задаване на въпросите е много важен — изтъкна Лут.
	— Сетих се — възкликна Трев. — Аз ще ти кажа сам да си зададеш правилните въпроси. Ти щеше да знаеш, кои въпроси да питаш, ако беше за някой друг, нали?
	— Да, господин Трев.
	— Ти нямаше нужда да хипнотизираш Трев — напомни му Гленда.
	— Да, но неговите мисли бяха съвсем близо до повърхността. Опасявам се, че моите няма да са толкова леснодостъпни.
	— Наистина ли може да бъдеш хипнотизиран сам да си зададеш правилните въпроси?
	— Във _„Вратите на заблудата“_*51 Фусбиндер съобщава за метод за самохипноза — замисли се Лут. — Евентуално е възможно… — гласът му заглъхна посред изречението.
	[*51 „Вратите на заблудата“ може и да има, може и да няма нещо общо с нашумялата през 60-те години книга на Олдъс Хъксли „Вратите на възприятието“ за влиянието върху границите на съзнанието на сещате се кои средства. — Б.пр.]
	— Ами да почваме тогава — каза Трев. — По-добре бързо да мине, отколкото да се минеш, както казваше баба ми.
	— Мисля, че идеята не е чак толкова добра.
	— На мен хич не ми навреди — окуражи го Трев.
	— Нещата, които не знам… Нещата, които не знам… — замърмори Лут.
	— Какво за тях? — попита Гленда.
	— Нещата, които не знам… — повтори Лут. — Мисля, че са зад вратата, защото ги затворих там, защото мисля, че изобщо не искам да ги знам.
	— Значи трябва да разбереш, какво не искаш да знаеш?
	— Да.
	— Добре де, колко по-зле може да стане? — подметна Трев.
	— Много по-зле — отговори Лут.
	— А какво щеше да ми кажеш, ако проблемът беше мой? — запита го Гленда. — Искам истината, и то веднага.
	— Ами — позапъна се Лут. — Мисля, че щях да кажа, че трябва да погледнеш зад вратата и да се изправиш лице в лице с нещата, които не искаш да знаеш, така че да можем да се изправим срещу тях заедно. Това определено би бил съветът на Фон Кладпол в _„Doppelte Beruhrungsempfindung“_*52. В действителност правенето на това ще е почти фундаментална част от анализа на скритата мисъл.
	[*52 На немски. — Двойно усещане за докосване. — Б.пр.]
	— Е, тогава… — Гленда отстъпи крачка назад.
	— Но какво лошо изобщо би могло да се намери в главата ви, госпожице Гленда? — съумя да прояви галантност дори и в зловонната обстановка на свещоливницата Лут.
	— О, има туй-онуй — каза Гленда. — Няма как да си изживееш живота, без да ти се насъбере нещичко.
	— Аз имах сънища в нощта — сподели Лут.
	— О, на всеки му се случват лоши сънища — зауспокоява го Гленда.
	— Тези бяха повече от сънища. — Лут разгъна ръцете си и вдигна едната да я видят.
	Трев подсвирна.
	— Ох — каза Гленда, след което добави. — Такива ли трябва да са?
	— Нямам представа — отговори Лут.
	— Боли ли?
	— Не.
	— Е, може па тея неща да стават като порасне гоблинът — предположи Трев.
	— Да, може да им трябват остри нокти — вметна Гленда.
	— Вчера беше прекрасно — въздъхна Лут. — Бях част от отбора. Отборът беше до мен. Бях щастлив. А сега…
	Трев извади някакъв разнищен канап и го върза за очуканата, но бляскава консервена кутия.
	— Май шъ трябва да я видиш тая работа.
	— Може и да бъркам нещо — поде Гленда, — но ако не искаш да знаеш, какви са тези неща, дето не искаш да ги знаеш, това значи, че ще се трупат все повече неща, които не искаш да знаеш, а така, струва ми се, рано или късно, ако продължи все така, всичко в главата ти ще се срине в тази яма.
	— Има нещо в това, което казвате — призна неохотно Лут.
	— Тогава ми помогни да го пренесем на леглото — каза Трев. — Трябва ли да се поти така?
	— Надали — намръщи се Гленда.
	— Ще ми е по-добре, ако ме оковете във вериги — изръси Лут.
	— Какво? Откъде ти хрумна, че ще направим такова нещо? — сащиса се Гленда.
	— Мисля, че трябва да вземете предпазни мерки. Някои неща се просмукват изпод вратата. Може да са лоши.
	Гленда хвърли един поглед на ноктите. Бяха лъскаво черни и, посвоему, доста спретнати, но беше трудно да си ги представиш използвани за рисуване на картина или за готвене на омлет. Бяха си бойни нокти, за бой, нали така? Но това все пак беше г-н Лут. Дори и с бойни нокти пак си беше г-н Лут.
	— Шъ почваме ли вече? — подкани ги Трев.
	— Настоявам на веригите — заупорства Лут. — Има какви ли не железа в стария склад четири врати от тук. В него видях и вериги. Моля ви, побързайте.
	Гленда автоматично пак погледна ноктите и забеляза, че са се удължили.
	— Да, Трев, побързай, моля те — съгласи се тя.
	Трев последва погледа й и каза жизнерадостно:
	— Шъ ида и шъ се върна, без изобщо да се усетите.
	И наистина, не му отне и две минути, само се чу как дрънчат веригите докато ги мъкне по коридора.
	Гленда едва сдържаше сълзите си от шантавостта на цялата тази работа. Лут си лежеше все така, втренчен в тавана, когато го вдигнаха, сложиха го на кушетката и го увиха внимателно с веригите.
	— Има катинари, но няма ключове. Мога да ги затворя, но няма да мога да ги отворя.
	— Затворете ги — поиска Лут.
	Гленда много рядко плачеше и сега се мъчеше да не го прави.
	— Май не трябва да го правим това — каза тя. — Не и тук, в свещоливницата. Хората гледат.
	— Моля ви, размахайте махалото, господин Трев, — не й обърна внимание Лут.
	Трев сви рамене и се подчини.
	— А сега започнете да ми казвате, че ми се доспива, господин Трев — проинструктира го Лут.
	Трев прочисти гърлото си размахвайки напред-назад лъскавата тенекийка:
	— Страшно ти се доспива. Спи ти се, та две не виждаш.
	— Добре. Извънредно ми се доспива — одобри морно Лут. — А сега, трябва да ми кажете да се самоанализирам.
	— Какво значи това? — попита рязко Гленда, която винаги беше нащрек за опасни думи.
	— Извинявайте — смути се Лут. — Имах предвид, помогнете ми да изследвам детайлно собствения си ум посредством въпроси и отговори.
	— Но аз не зная к’ви въпроси да питам — обърка се Трев.
	— Аз знам какви — каза търпеливо Лут. — Обаче трябва да ме инструктирате да го направя.
	Трев сви рамене.
	— Господин Лут, трябва да разбереш, какво не е наред с господин Лут — каза той.
	— О, да — тонът на Лут леко се промени. — Удопно ли сте се разполошили, господин Лут? Да, благодаря ви. Веригите почти не ме стягат. Отлитшно. А сега, раскашете ми за майка ви, господин Лут. Запознат съм с понятието, но не си спомням някога да съм имал майка. Все пак благодаря ви, че попитахте.
	И така започна монологичният диалог. Останалите двама седнаха на каменните стъпала, а тихият му глас разнищваше ли разнищваше себе си и стигна до:
	— Така знатши, библиотеката. Има ли нещо в библиотеката, господин Лут?
	— В библиотеката има много книги.
	— Какво още има ф библиотеката, господин Лут?
	— В библиотеката има много столове и рафтове.
	— Какво още има ф библиотеката, за което вие не шелаете да ми кашете, господин Лут?
	Всички зачакаха. Накрая гласът си призна:
	— В библиотеката има шкаф.
	— Има ли нещо особено за този шкаф, господин Лут?
	Още една пауза, още веднъж треперливият глас каза:
	— Не бива да отварям шкафа.
	— Защо половината от него приказва като някой от Юбервалд — обърна се към Трев Гленда, забравяйки за поразително острия му слух.
	— Въпроси зададени с лек юбервалдски акцент при този вид беседи очевидно помагат на пациента да се отпусне по-добре — обясни Лут. — А сега, ще ви бъда благодарен, ако не прекалявате с прекъсфанията.
	— Извинявай — смути се Гленда.
	— Няма нищо. И така, защо не бива да отфаряте шкафа, господин Лут?
	— Защото обещах на Милейди да не отварям шкафа.
	— А вие отфорихте ли шкафа, господин Лут?
	— Аз обещах на Милейди да не отварям шкафа.
	— А вие отфорихте ли шкафа, господин Лут?
	Този път последва много по-дълга пауза.
	— Аз обещах на Милейди да не отварям шкафа.
	— Много ли неща наутшихте в замъка, господин Лут?
	— Много неща.
	— Наутшихте ли, как се правят шперцове, господин Лут?
	— Да.
	— Къде е фратата сега, господин Лут?
	— Пред мен.
	— Вие отфорихте фратата, господин Лут. Мислите, ше не сте я отфорил, но сте я отфорил. А сега е много вашно отново да я отфорите.
	— Но онова зад вратата е лошо!
	Двамата подслушвачи се напрегнаха.
	— Нищо не е лошо. Изобщо нищо не е лошо. Ф миналото вие отфорихте фратата с детинска глупост. Сега, за да разберете фратата, трябва да я отфорите с мъдростта на възрастен. Отфорете фратата, господин Лут и аз ще фляза заедно с вас.
	— Но аз вече нямам шперцове.
	— Остафете това на природата, господин Лут.
	Гленда потръпна. Трябва да беше от нейното въображение, но те като че ли вече не бяха в свещоливницата.

	* * *

	Пред Лут се простираше коридор. Струваше му се, сякаш всичко по него чезне. Вериги, дрехи, плът, мисли. Остана само коридорът и, витаещ някъде пред него, шкафът. Вратите му бяха стъклени. Светлина проблясваше по кантовете. Той повдигна ръка и удължи нокътя си. Който преряза дърво и стъкло, сякаш бяха въздух. В шкафа имаше една полица, на която имаше една книга. Заглавието й беше със сребърни букви, а самата тя беше прикована със стоманена верига. Която този път също му беше много по-лесно да строши, отколкото предишния път. Той седна на стол, който не беше там преди той да седне и зачете книгата. Тя се казваше _„ОРК“_.

	* * *

	Когато се разнесе писъкът, той не дойде от Лут, а отгоре, от плетеницата от тръби. Кльощава жена в черна роба, сигурно вещица, както си помисли Гленда шокирана от внезапността, скочи отгоре на каменния под и се огледа като котка.
	_Не, по-скоро като птица_, помисли си Гленда. _Някак отсечено_.
	И тогава тя си отвори устата и изпищя:
	— Оук! Оук! Тревога! Тревога! Пази се! Пази се!
	Тя се хвърли към леглото, но Трев се изпречи на пътя й.
	— Глупав! Оркът ще ти изпие очите!
	И изведнъж те станаха дует. Още една такава твар се спусна обвита в сумрака на нещо, което можеше да е плющящ плащ, а можеше да е и крило. Те не спираха да се движат, всяка в различна посока, мъчейки се да се доберат до кушетката.
	— Не се плааашете — изкряска една от тях. — Ние сме на ваааша страна. Тук сме за ваша защита.
	Гленда, изтръпнала от шока, някак успя да стане. И скръсти ръце пред гърдите си. Винаги се чувстваше по-добре като направи така.
	— Кои си мислите, че сте вие… да ми скачате така от тавана и да крещите на хората? И да ми ръсите пера. Това е отвратително. Ами че тук се… наблизо се приготвя храна.
	— Ъхъ, чупката — обади се и Трев.
	— Каза ли им го — измърмори Гленда от ъгълчето на устата си. — Как ли се сети?
	— Не разбирате — изкряска едно от съществата. — В голяма опасност сте! Оук!
	— От вас ли? — опъна им се Гленда.
	— От този орк — уточни тварта.
	И последната й дума беше крясък: „Оук!“

	* * *

	В сумрака пред отворения шкаф душата на Лут обърна поредната страница. Усети някого зад рамото си, обърна се и се взря в лицето на Милейди.
	— Защо ми казахте да не отварям книгата, Милейди?
	— Защото исках да я прочетеш — дочу се глас. — Трябваше сам да откриеш истината. Всички така откриваме истината.
	— А ако истината е ужасна?
	— Мисля, че знаеш отговора на този въпрос, Лут — отговори гласът на Милейди.
	— Отговорът е, че ужасна или не, това е истината — рече Лут.
	— И какво тогава? — подпита гласът, като на учител окуражаващ обещаващ ученик.
	— И тогава истината може да бъде променена — каза Лут.

	* * *

	— Господин Лут е гоблин — заяви Трев.
	— Да бе, нали — отвърна тварта и думите и прозвучаха невероятно екзотично като за някой, чието лице все повече прилича на птиче.
	— Ако запищя, много хора ще довтасат начаса — заплаши ги Гленда.
	— И какво ще направят после? — подпита тварта.
	_И какво ще направят после?_ — помисли си и Гленда. _Ами ще се мотаят наоколо, ще питат „Какво става, бе хора?“ и изобщо ще задават същите въпроси като нас сега_. Тя пак се измести, когато една от гадините се опита да се докопа до кушетката.
	— Оркът ще убива — каза трети глас и още едно от съществата се приземи почти право пред лицето на Гленда. Дъхът й вонеше на леш.
	— Господин Лут е добър и любезен и никога не е наранил никого — защити го Гленда.
	— Който не си го е заслужавал — добави припряно Трев.
	— Но сега оркът знае, че е орк — възрази тварта.
	Сега и трите се въртяха напред-назад в страховит танц.
	— Комай не ви е разрешено да ни пипате — забеляза Трев. — Мисля, че наистина не можете.
	Изведнъж той седна до лежащия Лут и дръпна и Гленда да седне до него.
	— Мисля, че си имате правила — каза Трев.
	Сновящите фигури внезапно спряха. Това някак си беше по-страшно и от движението. Те просто си стояха застинали като статуи.
	— Имат нокти отзад на краката — каза тихичко Гленда. — Виждам им ноктите.
	— Шипове — поправи я Трев.
	— Какви ги говориш?
	— На тея големите нокти им викат шипове. Нокти са тея отпред, с които си хващат плячката. Хората все го объркват.
	— Само ти не — заяде се Гленда. — Ти така изведнъж ни се оказа егати великия експерт по ужасни птицеподобни твари.
	— Какво да правя. Понякога просто ти се набива нещо в тиквата — оправда се Трев.
	— Тук сме, за да ви защитаваме — каза една от тварите.
	— Нямаме нужда някой да ни защитава от господин Лут! Той ни е приятел — заяви Гленда.
	— Колко още приятели с такива нокти имате?
	— Че от какво може да се страхуваме тук, в Невиждания Университет, с неговите грамадни дебели яки стени, и който е направо бъкан с могъщи магьосници?
	Една от жените протегна врата си, докато лицето й не се доближи на няколко пръста от това на Трев:
	— От това, че тук има орк.
	Раздрънча се верига. Лут се беше поразмърдал.
	— Бачкате за някого нали? — продължи да им се репчи Трев. — Главичките ви са едни такива мънички. Нема как да имате достатъчно мозък сами да го измислите това. Магьосниците знаят ли, че сте тук, а?
	Гленда изпищя. Досега никога не беше пищяла, не и като хората, от самите дълбини на ужаса си. Порязването на пръст като не внимаваш с ножа не се брои, а и е почти сигурно, че не може да докара такъв пронизителен вопъл. Писъкът отекна по коридорите, отрази се в мазетата, а криптите зазвънтяха от резонанса*53.
	[*53 Противно на разпространеното мнение и надежда, хората като чуят писък, обикновено не тичат с все сила натам. Така не е човешко. Човешко е да се спогледаш с другите хора и да кажеш: „Чу ли някой да пищи?“, защото първият писък може да е само нещо изпищяло в собствената ти глава, или просто някой кон да е пръцнал. — Б.а.]
	Гленда изпищя за втори път и, понеже дробовете й вече бяха загрели, този път излезе още по-силно. И от двете страни се дочуха забързани стъпки.
	Което беше успокояващо.
	Не толкова успокояващо беше, че се чу издрънчаване и приплъзване на метал, което подсказваше, че се е строшила една верига.
	Тварите незабавно изпаднаха в паника, мъчейки се едновременно да размахат криле. Бяха непохватни като чапли и си пречеха една на друга.
	— И да не се връщате! — викна тя след тях, докато изчезваха в мрака, след което се обърна с разтуптяно сърце към Трев. — Какво ли е орк?
	— Ненъм. Мислех, че е няк’ъв караконджул от старите приказки.
	— Ами тези хвърковатите какво бяха?
	— Знам, шъ кажеш, че е тъпо — каза Трев, — но мярнахме една от тях снощи, а той май мисли, че са, такова… приятели.
	Месари, хлебари, лакеи и блюстители надойдоха бегом от тъмните коридори, в това число Блюстител Нобс (без роднинска връзка), който необяснимо защо носеше само официалната си шапка, фланелка и шорти, твърде къси и твърде прилепнали като за мъж с габаритите на Блюстител Нобс (без роднинска връзка). Той хвърли един поглед на Гленда и се втренчи в Трев. Хора от рода на Трев според Блюстител Нобс (без роднинска връзка) автоматично се брояха за врагове.
	— Ти ли пищя? Какво става тук? — ревна той.
	— Извинявайте, направих аз едно неприлично предложение — заоправдава се Трев и погледна Гленда с изражение молещо я: „Измъкни ме от тая каша“.
	— Ами то май моята моминска свенливост излезе изпод контрол — обясни се тя, проклинайки го с поглед.
	— Доста странно предложение ще да е било — обади се един хлебар, който май смяташе, че една особено дълга франзела е подходящо бойно оръжие, но сега той се подхилваше, а в подхилването нямаше нищо лошо.
	_Ако ни се размине с нищо по-тежко от хилене и майтапи, всички ще сме доволни_, помисли си Гленда. _Впоследствие ще ни дойде тежичко, но все пак по-добре така, отколкото иначе_.
	— Да, ама що е прикован тоя тип за леглото? — попита блюстителят.
	— Да бе, що за неприлични предложения вървят тук, а? — добави хлебарят, който явно се забавляваше.
	_Преди да свърши всичко това, май ще убия все някого, може и сама себе си_, мина през ума на Гленда.
	— Ама това не е ли господин Лут? — вгледа се блюстителят, — но на нас след пет минути ни започва тренировката.
	Иззад Гленда и Трев пак се чу дрънчене и гласът на Лут заговори:
	— Не се безпокой, Алфонс, аз често го правя този номер. Динамично напрежение, нали знаеш, за оформяне на мускули.
	— Алфонс? — хлебарят погледна невярващо блюстителя. — А аз си мислех, че се казваш Алфред, накратко Алф. А пък Алфонс е куирмско име, ако изобщо съм чувал куирмски. Ти не си от там нали?
	Това последното беше също толкова обвинение, колкото и въпрос.
	— Че какво му е лошото на това Алф да е накратко от Алфонс? — попита блюстителят.
	Той имаше много едри ръце, които можеха да затруднят на канадска борба дори и Муструм Ридкъли. Освен това ушите му започнаха да почервеняват, което никога не е добър знак при мъж с неговите габарити.
	— А, аз изобщо не съм казвал, че не е хубаво името — хлебарят със закъснение вдигна франзелата, — но никога нямаше да се сетя, че си Алфонс. Което показва, че човек никога не знае.
	— Аз съм орк — съобщи им тихо Лут.
	— Всъщност то Алфонс си е доста добро име — продължаваше хлебарят. — Това „фонс“ малко го разваля, но „Алф“ много си ми харесва — той се сепна и се обърна към Лут. — Какво искаш да кажеш с това „орк“?
	— Орк — повтори Лут.
	А някъде от далечните тръби за централното отопление някой изкряска:
	— Оук! Оук!
	— Остави ги тея глупости, в наше време вече няма орки. Всичките ги изтребиха преди стотици години. Четох някъде, че било страшно трудно да ги убиеш — намеси се един лакей.
	— Последната част от изказването ви е по същество правилна — каза Лут, все така прикован към леглото. — Въпреки това, фактът е, че аз съм орк.
	Гленда погледна надолу към него:
	— Ти ми каза, че си гоблин, господин Лут. Ти ми каза, че си гоблин.
	— Бях дезинформиран — отвърна Лут. — Знам, че съм орк. Мисля, че винаги съм знаел, че съм орк. Отворих вратата, прочетох книгата, знам истината за душата си и съм орк, само че по неясна причина съм орк изпитващ страшна нужда да си запали пура.
	— Но те нали бяха, такова, онези грамадните ужасни чудовища, които почнат ли да се бият, не спират, и които така, на игра, ще си откъснат собствената ръка, за да я използват като оръжие — възкликна блюстител Нобс (без роднинска връзка). — Имаше една статия за тях в „Лъкове и муниция“.
	Всички очи се втренчиха в ръцете на Лут.
	— Несъмнено така е отсъдила историята — започна Лут и вдигна поглед към Гленда. — Съжалявам. Проявих непослушание, като всички, разбирате ли. Шнуцентинтъл твърди същото в книгата си „Подчинението на неподчинението“. Та значи, аз се зачудих, какво ли има в шкафа. А вече имах известен опит с шперцове. Отворих шкафа, прочетох книгата и… — веригите му издрънчаха, когато той се понамести. — Проявих неподчинение. Мисля, че всеки го прави. Много ни бива да крием от себе си това, което не искаме да знаем. Повярвайте ми, много бях добър в прикриването на това нещо от себе си. Но то, нали разбирате, се просмуква, в сънища и подобно, само като си смъкнеш гарда. Аз съм орк. В това няма никакво съмнение.
	— Е, добре тогава, като си орк, нали така, е тогава защо в момента не ми откъсваш главата? — попита блюстител Нобс (без роднинска връзка).
	— Вие това ли бихте искали? — отвърна Лут.
	— Е, не, като го казваш така, не!
	— Голямо важно — избухна Трев. — То това без друго си е прастара история. В наши дни в града не можеш да се разминеш от вампири. И още е бъкано с тролове, големи и зомбита, а хората просто си ги зяпат и нищо. На кой му дреме, к’во е ставало преди сто години и кусур?
	— Чакай малко. Чакай малко — намеси се лакеят. — Той не ти къса главата, щото е вързан с вериги.
	— Ех, защо ти беше да ни караш да те връзваме? — въздъхна Гленда.
	— За да не откъсна главата на някого. Аз подозирах, каква е истината, макар и да не знаех, какво подозирах. Или поне ми се струва, че такъв е бил механизмът.
	— Та значи не можеш да се измъкнеш и да почнеш да ни разкъсваш крайник по крайник — дълбаеше въпроса блюстител Нобс (без роднинска връзка). — Без да обиждам никого, но значи ли това, че няма да ни тренираш?
	— Съжалявам — отвърна Лут, — но, както виждате, аз съм донякъде възпрепятстван.
	— Абе вие всички ли изкукахте? — изненадващо това дойде от устата на Жулиета, застанала в коридора. — Та той е Лут. Той си бачка тук, прави свещи и такова. Виждам го по цял ден, ама никога не съм го видяла да влачи нечий крак нито пък глава. И той си обича ритни-топката!
	На Гленда й се стори, че направо чу как претуптя сърцето на Трев. Тя се втурна към момичето.
	— Нали ти казах да си вървиш — просъска и тя.
	— Ми аз се върнах да разправя сичко на Трев. Че той нали ми писа толкова готино стихче.
	— Тя има право — обади се един мъж в месарска престилка. — Колкото пъти съм го виждал да ходи къде ли не, нито веднъж не е носил никакви крайници.
	— Вярно си е — потвърди и хлебарят. — И изобщо той нали направи всичките тези хубави свещи за банкета снощи? Това на мен не ми прилича много на оркска работа.
	— Освен това — включи се блюстител Нобс (без роднинска връзка) — той ни водеше тренировката вчера и нито веднъж не каза „Давайте момчета, откъснете им главите“.
	— О, да — забеляза лакеят, който според Гленда направо си го просеше. — Хората не късат глави, за разлика от орките.
	От далечината се върна като ехо: „Оук! Оук!“
	— Той ни учеше такива неща, за които изобщо няма да се сетите — разказваше блюстителят — като да играем със завързани очи. Страшна работа. Не ритни-топка, а направо някаква философия, ама си е страхотна работа.
	— Тактическата мисъл и бойният анализ са част от личната нагласа при орка — информира ги Лут.
	— Видяхте ли! Никой, който си е нагласил лицето с грим, няма да вземе да ти къса главата, нали?
	— Ей, ти бившата ми жена не си ли виждал? — възрази хлебарят.
	— Е, да кажем тогава, че ако ти си си нагласил лицето — коригира се за всеобщо забавление месарят. — Едно е да си орк, друго е да си смешен.
	Гленда погледна Лут. Той плачеше.
	— Приятели мои, благодаря ви за вашето доверие към мен — трогна се той.
	— Ами как, нали знаеш, ти нали си, такова, част от отбора — усмивката на блюстител Нобс (без роднинска връзка) почти успя да прикрие притеснението му.
	— Благодаря ви, господин Нобс, това значи много за мен — каза Лут и се изправи.
	И се получи доста сложно движение.
	В паметта на Гленда то остана завинаги като един вид забавен кадър с пръсващи се вериги и цепещо се дърво, и Лут изправящ се сякаш го удържаха само паяжини. Звена от вериги се разхвърчаха и затрополиха по стената. Катинарите се строшиха. Колкото до кревата, от него надали останаха и две парчета вързани заедно. Той падна на пода като куп разпалки.
	— БЯГАЙТЕ, ХОРА!
	За да се разбере, кой от тях го каза пръв, щеше да трябва някакъв много специален микрометър, но пък блъсканицата по коридора започна незабавно и беше повече от много бърза.
	— А аз тъкмо почвах да си мисля, че сичко потръгна идеално — промълви Трев след няколко секунди мълчание.
	— Тези жени — поинтересува се Гленда — те какви бяха?
	Лут стоеше унило посред разрухата; къс верига се плъзна надолу по него като змия и падна на каменните плочи.
	— Те ли? — заговори той без емоция и с равна интонация. — Те са Малките сестрички на Непрекъснатото Движение. От Ефеб са. Мисля, че наименованието на вида им е фурии. Струва ми се, че Милейди ги е изпратила за в случай, че се опитам да нараня някого.
	— Но ти не си наранил никого — изтъкна Гленда.
	— Те обаче избягаха — продължи Лут — защото аз съм каквото съм.
	— Да, но те, нали разбираш, са обикновени хора — опита се да го успокои Гленда. — Те са…
	— Тъпанари — завърши Трев.
	Лут се обърна и тръгна по другата страна на коридора подритвайки парчета дърво и звена от вериги.
	— Но светът е пълен с обикновени хора.
	— Не може да го оставите да си тръгне така — заговори Жулиета. — Просто не може. Глейте го! Се едно са го подритнали.
	— Аз съм му шефа, само аз може да го подритвам — запени се и Трев.
	Гленда хвана Трев за ръката:
	— Не, аз ще се оправя с това. А сега ме слушай внимателно, Тревър Младонадеждов, въпреки всичките ти простотии, ти си свястно момче и затуй чуй ме сега внимателно: Виждаш ли Жулиета? Познаваш я, нали работи в кухнята. Ти и написа чудно стихотворение, нали? Чул ли си за Въгленяшка? Всеки е чувал за Въгленяшка. Е, та значи ти няма да вземеш първо място по това да си Прекрасния принц, но сигурно има и много по-лоши.
	— Какви ги дрънкаш? — избухна Трев.
	— Жулиета скоро ще заминава, нали така, Жу?
	Жулиета беше ококорила очи:
	— Ми аз, такова…
	— И това е, защото тя е онова момиче от вестниците.
	— Какво, лъскавата джуджешка ли? С брадата?
	— Тя е! — потвърди Гленда. — Тя си тръгва с цирка, е, добре де, нали ме разбираш. Тръгва си с модното ревю.
	— Но тя си няма брада — все още не се беше освестил Трев.
	Жулиета се изчерви, бръкна в престилката си и за изненада на Гленда извади брадата си.
	— Те ми я дадоха за спомен — изкиска се нервно тя.
	— Добре — пак все думата Гленда. — Ти каза, че го обичаш. Трев, не знам дали ти я обичаш или не, така че що не вземеш да решиш. И двамата сте възрастни хора, е, за такива се броите поне, така че най-добре се разберете сами, щото не виждам тук да се мотае никаква фея кръстница. Колкото до господин Лут, той си няма никого.
	— Тя ще заминава от града? — почна бавно да загрява мъжкият ум на Трев.
	— О, да. И то за доста време, струва ми се — потвърди Гленда.
	И внимателно загледа лицето му. Ти не си се претрепал от учене, Тревър Младонадеждов, и не си отварял и една книга през живота си, но ти си разумен и не може да не знаеш, че има правилен и грешен начин да отговориш на това, което ти казах току-що.
	Тя видя високоскоростните промени в ъгълчетата на очите му, докато той мислеше и накрая той каза:
	— Ми хубаво тогава. Тя нали се за такова нещо си мечтаеше. Много се радвам за нея.
	_Ах ти, хитро копеле такова, улучи отговора_, помисли си Гленда. _Изобщо не личи да мислиш за себе си, щото знаеш, че хич нямаше да си поплювам, ако беше. А пък кой знае, може и да си искрен. Всъщност, небесата да са ми на помощ, аз мисля, че си, но по-скоро сама ще си извадя зъбите, отколкото да ти го призная_.
	— Тя си пада по теб, а ти по нея, а аз направих куп тъпи грешки. Вие двамата се разберете, какво точно искате. А сега, ако бях на ваше място, щях да хукна да бягам, та да не би някой да ме изпревари. И може ли да ти дам един акъл от мен, Трев? Не бъди разумен, а умен.
	Трев хвана Гленда за раменете и я целуна по двете бузи:
	— А това умно ли беше или разумно?
	— Я се разкарай, Трев Младонадеждов! — каза тя отблъсквайки го с надеждата, че няма да я забележи как се е изчервила. — А сега отивам да видя, къде се е дянал господин Лут.
	— Аз знам, къде се е дянал — каза Трев.
	— Аз си мислих, че току-що ви казах на вас двамата да се махате и да живеете щастливо до края на дните си — укори го Гленда.
	— Да, ама без мен нема да го намериш — възрази Трев. — Извинявай, Гленда, ама той е и наш приятел.
	— Що не викнем някого? — обади се Жулиета.
	— И какво ще направят? — сряза я Гленда. — Ще стане същото като с онази предишната пасмина. Ще се офлянкват с надеждата, че на някой друг ще му хрумне нещо. Както и да е — добави тя — аз съм сигурна, че магьосниците горе знаят всичко за него. О, да, обзалагам се, че знаят.


>
	Десет минути по-късно й се наложи да признае, че Трев е бил прав. Тя едва ли би забелязала вратата от далечната страна на поредното претрупано занемарено мазе. Изпод вратата се процеждаше светлина.
	— Проследих го веднъж — обясни Трев. — Нали всеки трябва да си има местенце, което да си е негово.
	— Да — промърмори Гленда и отвори вратата с трясък.
	Все едно беше отворила вратата на пещ. Беше пълно със свещи от всякакъв цвят и размер, повечето от които горяха. И посред всичко това, зад една паянтова маса отрупана със свещи, беше седнал Лут. Пред него те горяха във всевъзможни разцветки. Той се беше втренчил безизразно в пламъчетата и не вдигна поглед, когато те влязоха.
	— Знаете ли, опасявам се, че така и не успях да му намеря цаката на синьото — заговори той като че на нищото. — Оранжевото, разбира се, е смехотворно лесно, червеното става от само себе си, а и зеленото изобщо не е трудно, но най-доброто синьо, което постигнах, трябва да призная, е доста зеленикаво… — гласът му заглъхна.
	— Добре ли си? — попита Гленда.
	— Искаш да кажеш, дали съм добре, като не се брои това, че съм орк? — усмихна се печално Лут.
	— Е, да де, но ти изобщо не си виновен за това.
	— Няма как да е истина, нал’тъй? — обади се Трев.
	Гленда се извърна към него:
	— Защо ти беше да казваш това?
	— Ами, те нали бяха измрели преди стотици години.
	— Изтребени — уточни Лут, — но някои оцеляха. Боя се, че когато този пропуск стане известен, ще се намерят такива, които биха предприели стъпки към окончателно регулиране на ситуацията.
	Трев погледна неразбиращо Гленда, която му преведе:
	— Казва, че според него хората ще се опитат да ги избият всичките.
	Лут все така се взираше в свещите.
	— Трябва да натрупвам достойнство, така че да струвам. Трябва да съм услужлив. Трябва да съм любезен. Трябва да си намирам приятели.
	— Ако някой дойде да те нарани — обеща Гленда — аз ще ги убия. Сигурна съм, че ти няма да откъснеш ничий крак, но аз такива обещания не съм давала. Трев, тук е нужен женски подход.
	— Ъхъ, виждам.
	— Ей това вече не беше умно, Трев Младонадеждов. Не, господин Лут, ти оставаш тук. — Гленда измъкна Трев и Жулиета в коридора и им заповяда. — Вървете си, искам да си поговоря с него насаме.
	Когато тя се вмъкна обратно, Лут беше провесил глава.
	— Съжалявам, че разочаровах всички — каза той.
	— Какво стана с ноктите ти, господин Лут?
	Той протегна ръка и с тих звук ноктите се показаха.
	— О, добре де, това поне е удобно — измънка Гленда. — Така поне ще можеш сам да се преобличаш.
	След което тя тропна с юмрук по масата, така че свещите подскочиха.
	— А сега ставай веднага! — изкрещя му тя. — Трябва да тренираш отбора, господин Лут, забрави ли? Всички те чакат да дойдеш при тях и да им показваш, как се играе ритни-топка!
	— Трябва да натрупвам достойнство — все така си гледаше свещите Лут.
	— Тогава тренирай отбора, господин Лут! А и изобщо, откъде си толкова сигурен, че орките са били чак толкова лоши?
	— Ние сме извършили ужасни неща.
	— Те — натърти Гленда. — Те, а не ние, нито пък ти. И ако съм сигурна в нещо, то е, че на война никой не казва, че ония от другата страна са много мили хора. А сега, защо просто не вземеш да идеш на тренировката? Какво му е лошото на това?
	— Видя какво стана преди малко — възрази Лут. — Наистина може да стане много лошо — той взе една почти синя свещ. — Ще трябва да помисля.
	— Е, добре — въздъхна Гленда, затвори внимателно вратата след себе си, повървя малко по коридора и вдигна поглед към прокапващите тръби. — Знам, че някой ме слуша. Излизайте веднага.
	Отговор не дойде. Тя сви рамене и се забърза през лабиринта, докато не стигна стъпалата към Библиотеката, изкачи ги бегом и се втурна направо към бюрото на Библиотекаря. Когато го доближи, насреща и се вдигна огромното му усмихнато лице.
	— Искам… — започна тя.
	Библиотекарят бавно се изправи с пръст пред устните си и постави на масата пред нея една книга. Заглавието й — три сребърни букви на черен фон, беше „ОРК“.
	Той я огледа от глава до пети, като че мъчейки се да реши нещо, след което отвори книгата и заобръща страниците с изтънчена грижливост, като се има предвид колко са дебели пръстите му, докато се намери страницата, която търсеше. И я вдигна пред очите й. Днес тя нямаше време да закуси, но може да повърнеш, дори и да няма какво. А ако искаш да повърнеш, гравюрата, която държеше Библиотекарят, си беше безпогрешното средство.
	Той остави книгата на бюрото, пак бръкна под него и извади почти неизползвана кърпа, а след малко тършуване и чаша вода.
	— Защо да му вярвам на това? — освести се Гленда. — То е само рисунка. Не е истинско.
	Палецът на Библиотекаря се вдигна одобрително. После той взе книгата под мишница, хвана Гленда с другата си ръка и я поведе с изненадваща скорост извън Библиотеката през голямата плетеница от помещения и коридори на университета. И така, докато задъханата им разходка не свърши пред врата, на която беше написано с боя: „Катедра Посмъртни комуникации“. Боята обаче се беше малко поолющила, така че под прегледния нов надпис можеше да се видят буквите НЕКР и нещо, което може и да беше половинка от череп.
	Вратата се отвори (всяка врата, блъсната от Библиотекаря гарантирано ще се отвори). Гленда чу дрънченето от райбера паднал на пода отвътре. Там, по средата на стаята пред нея се откри отвратителна фигура. Ужасяващите и черти обаче имаха по-слаб ефект, отколкото можеха да постигнат, понеже от фигурата висеше съвсем четливо етикетче с надпис: „Бофо. Специализиран магазин за шеги и забавления. Подобрена маска Некромант. Продажна цена АМ$3“. Маската беше свалена и разкри по-нормалните черти на д-р Хикс.
	— И защо беше необходимо да… — започна той и забеляза Библиотекаря. — О, мога ли да помогна с нещо?
	Библиотекарят вдигна книгата и д-р Хикс изстена:
	— Пак ли? Е, добре, какво искате?
	— Долу в мазето има орк — каза Гленда.
	— Да, знам — отвърна д-р Хикс.
	Лицето на Библиотекаря беше обширно, но не и достатъчно, за да побере цялата изненада, която му се искаше да изрази. Главата на катедра Посмъртни комуникации сви рамене и въздъхна.
	— Вижте — започна той, като че изморен от твърде често обясняване и още веднъж въздъхна. — Аз по щат следва да съм лошият, ясно? Следва да подслушвам зад врати. Да се заигравам с черните изкуства. Аз нося пръстена с черепа. Имам жезъла със сребърния череп…
	— И маска от майтапчийски магазин? — намеси се Гленда.
	— И то доста практична, длъжен съм да отбележа — рече високомерно Хикс. — Значително по-ужасяваща от оригиналната, а и се мие, което е от значение в тази катедра. А освен това и Архиканцлерът намина тук преди няколко седмици, заради същото нещо като вас, както доста дълбоко подозирам.
	— Орките ужасни създания ли са били? — изстреля Гленда.
	— Мисля, че вероятно мога да ви покажа — откликна Хикс.
	— Този господин вече ми показа рисунката в книгата — осведоми го Гленда.
	— Онази с очните ябълки ли?
	Оказа се, че споменът на Гленда е твърде свеж.
	— Да!
	— О, и по-лошо има — ободри я Хикс. — И, предполагам, ви трябва доказателство? — той се обърна настрани. — Чарли?
	Един скелет излезе иззад черните завети в далечния край на помещението. Държеше чаша за чай. И имаше нещо странно потискащо в лозунга изписан на въпросната чаша: „Некромантите го правят цяла нощ“.
	— Не се плашете — каза Хикс.
	— Не ме е страх — отрече Гленда, изплашена до премаляване. — Виждала съм какво е кланица отвътре. То си е част от работата, а и той нали е полиран.
	— Много ви благодаря — произнесе скелетът.
	— Но това „Некромантите го правят цяла нощ“? Жалка работа, нали? Искам да кажа, не мислите ли, че някой леко прекалява?
	— Едва ги накарахме да ни направят и тази — оплака се д-р Хикс. — Ние далеч не сме най-популярната катедра в унверситета. Чарли, младата дама желае да научи нещо за орките.
	— Пак ли? — откликна скелетът и подаде чашата на доктора.
	Гласът му беше доста дрезгав, но, като цяло, далеч не толкова кръвосмразяващ колкото можеше да бъде. Независимо от всичко, костите му бяха, ами, независими от всичко, просто си висяха във въздуха като че бяха единствените видими части на някое невидимо тяло. Челюстта се задвижи, когато Чарли продължи:
	— Е, паметта трябва да е все още в септичната яма, щото, нали си спомняте, го бяхме привикали за Ридкъли. И покрай всичко друго все не смогвам да я почистя.
	— Каква памет? — застана нащрек Гленда.
	— Това е един вид магия — рече високомерно Хикс. — Твърде дълго е за обяснение.
	На Гленда това никак не й хареса.
	— Ами тогава обяснете го по-стегнато.
	— Добре. В днешни дни сме доста уверени, че онова, което наричаме течение на времето, в действителност представлява процес на унищожение на вселената и незабавното и възпроизвеждане за най-малката изобщо възможна мярка на времетраене. Но независимо, че процесът е във всяко едно отношение фактически незабавен, пълното възстановяване на цялостната Вселена все пак отнема, както смятаме, приблизително пет дни. Но колкото и да е интересно…
	— Не може ли още по-стегнато?
	— Значи не искате да чуете теорията на Вселенската памет на Хаузман?
	— Примерно стегнато като корсет — уточни Гленда.
	— Както кажете. Та значи, можете ли да си представите: съгласно съвременната мисъл старата вселена не се унищожава в същия момент, в който се създава новата, който процес, между другото, се е случил безброй билиони пъти, откакто започнах това изречение…
	— Да, мога да си го представя. Що не опитаме стегнато като кесията на истинския анкх-морпоркец? — прекъсна го Гленда.
	— Вселената има запазени копия. Не знаем как, не знаем къде, и ще се претрепя от мислене само като се опитам да си въобразя, какво изобщо ще да значи това. Но се оказва, че понякога е възможно, ъ-ъ… при известни обстоятелства да се чете тази памет. Как се справям с оглед на мерките за стегнатост?
	— Имате си нещо като вълшебно огледало, а? — произнесе безизразно Гленда.
	— Точно така, ако искате да е стегнато като устата на чиновник на Патриция.
	— Тях туй-онуй може и да ги отвори — забеляза самодоволно Гленда. — Та значи ми казвате, че всичко, което се е случило си седи някъде си и можете да го видите, стига да знаете как?
	— Великолепно обобщение на квинтесенцията на въпроса — похвали я Хикс. — Неимоверно полезна, въпреки че същевременно е неточна във всяко едно отношение. Но, както се изразихте вие, ние разполагаме с едно — тук той поприсви рамене, — вълшебно огледало, както се изразихте вие. Наскоро разглеждахме за Архиканцлера битката при Оркско Усое. Това е последното известно сражение, в което е била задействана расата известна като орки.
	— Задействана? — подпита Гленда.
	— Употребена — поясни Хикс.
	— Употребена? И в цялата история на всичко, което изобщо се е било случило, вие да вземете да намерите точно това?
	— Кхъ-кхъм. Не е зле, ако имаме опорна точка — заобяснява Хикс. — Нещо, което е било на мястото на събитието. Тук, млада госпожице, ще ви кажа единствено, че на онова бойно поле е била намерена частица от череп, който бидейки череп несъмнено принадлежи към сферата на отговорност на моята катедра — той се обърна към Библиотекаря. — Има ли някаква причина да не й го покажа? — Библиотекарят кимна. — Добре. Щом не може, значи за мен, съгласно университетския устав, може. Мое задължение е от време на време да проявявам подмолно неподчинение. А и омнископът е вече настроен. Щом като моят колега е толкова сигурен, че не бива да го правя, значи няма да има нищо против да го направя. Споменът трае само частица от времето, но Архиканцлерът остана впечатлен, ако „впечатлен“ е точната дума.
	— Искам само нещо да си изясня — каза Гленда. — Наистина ли можете да не се подчинявате на заповедите на някой като Архиканцлера?
	— О, да — потвърди Хикс. — Заръчано ми е да действам в този дух. Хората го очакват от мен.
	— Но как е възможно това? — зачуди се Гленда. — Какво ще стане, ако той всъщност ви заповяда, че иска да му се подчините.
	— Възможно е благодарение на здравомислието и добрата воля на всички засегнати страни — обясни Хикс. — Ако, например, Архиканцлерът ми заповяда нещо, на което да е абсолютно необходимо да се подчиня, той ще добави нещо от рода на: „Хикс, ти гнусно червейче (по щат), само да не го направиш, главата ще ти откъсна“. Макар че на практика, госпожице, е достатъчен и тънък намек. Фактически всичко се основава на доверието. Всички могат да ми се доверят, че не заслужавам доверие. Не знам, какво би правил без мен Архиканцлерът.
	— Ъхъ, така си е — ухили се Чарли.
	Няколко минути по-късно Гленда се озова в друга тъмна стая пред кръгло тъмно огледало, високо поне колкото самата нея.
	— Това нещо като Движещи се картинки ли ще бъде? — подметна саркастично тя.
	— Изумително сравнение — одобри Хикс. — С единствената разлика, че, първо, тук няма пуканки и, второ, и да имаше, нямаше да ви се яде. Това, което в дадения случай е, тъй да се каже, на мястото на камерата, е последното нещо видяно от един от човешките бойци.
	— Същият, от който е черепът ли?
	— Браво! Вижда се, че следите, какво ви се говори — похвали я Хикс.
	За момент настъпи тишина.
	— Това нещо ще е страшничко, нали?
	— Да — потвърди Хикс. — Кошмари? Много вероятно. Дори и аз го намирам за изключително смущаващо. Готови ли сме, Чарли?
	— Готови — долетя някъде от тъмнина гласът на Чарли.
	— Сигурна ли сте, госпожице?
	Гленда не беше сигурна, но би изтърпяла всичко, стига само да не й се наложи да види как Хикс се подсмихва, сякаш казвайки си „Знаех си аз“.
	— Да — помъчи се да съхрани гласа си твърд тя.
	— Фрагментът, който сме в състояние да ви представим, трае няма и три секунди, но се съмнявам, че бихте поискали да го видите отново. Готови ли сме? Благодаря ти, Чарли.
	Столът на Гленда отхвръкна стремително назад, а Хикс, застанал в готовност до нея, я задържа да не падне.
	— Единственият известен запис на орк в битка — говореше Хикс, помагайки и да се изправи. — Между другото, браво на вас. Даже Архиканцлерът се разпсува гръмко.
	Гленда примигна, страстно мечтаейки въпросните няма и три секунди да ги нямаше в паметта й.
	— И това е било наистина, а?
	Но нямаше какво друго да бъде, освен истина. Нещо в това, как картината не смееше да мръдне от най-задното ъгълче на ума й, гарантираше, че това нещо е било наистина.
	— Искам да го видя отново.
	— Ка-акво?! — втрещи се Хикс.
	— Има и още нещо — каза Гленда. — Това беше само част от картинката.
	— На нас ни отне часове да установим това — обърна се към нея строго Хикс. — Как стана така, че вие го забелязахте от раз?
	— Защото си знаех, че ще го има — отговори Гленда.
	— Тук тя те хвана натясно, шефе, — обади се Чарли.
	— Добре. Покажете ми го пак и този път увеличете десния ъгъл. Много е размит — добави той на Гленда.
	— Можете ли да го спрете? — попита тя.
	— О, да. Чарли се досети как.
	— Значи знаете, коя част имам предвид.
	— О, да.
	— Покажете ми я пак тогава.
	Чарли се скри зад завесите. Няколко пъти проблесна светлина и после…
	— Ето! — посочи тя застиналата картина. — Мъже на коне, нали така? И размахват бичове. Знам, че е размътено, но се вижда, че имат бичове.
	— Е, да, разбира се — промълви Хикс. — Много трудно ще да е да накараш някого да се втурне в атака под град от стрели, без известна мотивация.
	— Те са били оръжия. Живи същества, служещи за оръжия. А не изглеждат чак толкова различно от хората.
	— Какви ли не наистина интересни неща са ставали в Империята на Злото — поде учтиво разговора Хикс.
	— Лоши неща — изсумтя Гленда.
	— Какви други — рече Хикс. — Злият император. Империята на Злото. Като кажат, че ще направят нещо с желязната девица, правят го.
	— И какво стана с тях?
	— Е, официално всичките са мъртви — отговори Хикс, — но винаги са се носили слухове.
	— И хора са ги подкарвали в боя — рече Гленда.
	— Щом като казвате, ами, да, явно така ще да е — измърмори Хикс, — но не виждам с какво променя нещата това.
	— А аз мисля, че променя всичко — посочи Гленда. — Променя ги, защото хората говорят само за чудовищата, а за бичовете нито дума. Същества, които толкова приличат на хора, е добре де, на нещо като хора. Какво ли не може да бъде направено от човек, ако някой наистина се постарае?
	— Интересна теория — изхъмка Хикс, — но надали ще успеете да я докажете.
	— Когато един крал се бие с друг крал и спечели, той отсича главата на другия крал, нали така? — продължи Гленда.
	— Понякога — не отрече Хикс.
	— Искам да кажа, не може да обвиняваш едно оръжие за това, как го използват. Как беше онзи лаф? Което е човешко, си е човешко. Аз мисля, че орките са били направени от хора.
	Гленда погледна Библиотекаря, който вдигна поглед към тавана.
	— Вие бяхте готвачка, нали? А бихте ли искали да работите в моята катедра?
	— Всеки знае, че жените не могат да бъдат магьосници — отвърна Гленда.
	— Е, да, обаче в некро… в посмъртните комуникации е малко по-различно — заговори гордо Хикс. — Някои хора, на които им сече пипето, хич няма да ни дойдат зле, небесата да са ми свидетели. А женственият подход би могъл да бъде извънредно ползотворен. И надали ще искаме от вас само да бършете праха. Тук ние дълбоко ценим праха, а пък вашите умения на готвачка ще са просто неоценими. В крайна сметка разфасоването на тела е важна част от занаята. А и съм сигурен, че магазинът на Бофо има за продан доста сносен женски некромантски костюм, прав ли съм, Чарли?
	— Десет долара, включително корсет с връзки. Далавера си е откъдето и да го погледнеш — откликна иззад завесата Чарли. — Направо излъчва потайност.
	Не последва отговор, защото устата на Гленда беше запецнала посред отваряне, но накрая тя все пак съумя да излезе с едно учтиво, но твърдо:
	— Не.
	Завеждащият катедра Посмъртни комуникации тихичко въздъхна:
	— Предвиждах аз, че няма да искате, но ние все пак сме част от общата схема. Светлина и мрак. Нощ и ден. Сладко и горчиво. Добро и зло (в рамките на университетския правилник). Колко полезно би било, ако имаше здравомислещи и надеждни хора и от двете страни, но във всички случаи се радвам, че можахме да бъдем от полза. Тук долу рядко виждаме хора. Е, не точно хора.

	* * *

	На връщане Гленда мина по коридора бавно и замислено. _Орк. Който не прави друго, освен да убива_ — мислеше си тя. Зъбите и ноктите на съществото посред вихрен скок, видени, както изглежда, от онзи, срещу когото е бил скокът. Бойци, които нищо не може да спре. А Лут, ако се вярва на Трев, е бил убит, а после някак си е престанал да бъде убит, върнал се е в Невиждания Университет и е изял всички баници.
	Във всичко това не достигаше нещо важно, и ето, че мъжете с бичовете запълниха празнотата. _Няма как някой само да се бие и толкова_, мислеше си тя. _Наложително е да прави и някои други неща. А пък и Лут не е по-чудноват от повечето народ, какъвто срещам напоследък. Не че срещам страшно много народ, но какво пък, Злият Император е бил черен магьосник, това всеки го знае. Всеки знае, че какъвто си е човек, такъв си е, и толкова. Да, но си струва да се опита. Защото не всичко е докрай сигурно_.
	Още щом стигна вратата до специалното местенце на Лут, тя почувства, че ще го завари празно. Отвори вратата и установи несъмнена липса на свещи и, нещо много по-важно, извънредно забележима липса на Лут. Но аз нали му казах да иде да им помогне с тренировката. _Ето къде ще да е отишъл, на тренировката, няма къде другаде_, повтаряше си тя наум. _Значи няма никаква причина за тревога, никаква_.
	Тръпнеща, чувстваща, че нещо въпреки всичко е тръгнало накриво, тя си наложи да се върне в Нощната Кухня.
	Тя почти стигна там, когато срещна г-н Отоми с неговата червена и лъскава като пилешки дреболии адамова ябълка.
	— Тъй значи, имаме си тук долу орк човекоядец, а? — заговори той. — Хората това няма да го търпят, и толкоз. Чух някъде, че те не спирали да се бият, дори да им отсекат главите.
	— Интересно — отвърна Гленда. — И как тогава знаят накъде да вървят?
	— О-па! Те се ориентират по мириса — реагира блюстителят.
	— И как го правят това с отсечена глава? Да не би да ми казвате, че си имат нос и в задника? — тя остана шокирана от самата себе си, че казва такова нещо, та това си беше лош език, но пък Отоми беше самото въплъщение на лошия език.
	— Това аз няма да го търпя — продължи той не обръщайки внимание на въпроса й. — Знаеш ли какво дочух? Тях някак си са ги направили. Когато на Злия Император му дотрябвали бойци, той наредил на няколко Игора да превърнат гоблини в орки. Така че те изобщо не са истински хора. Ще взема аз да се оплача на Архиканцлера.
	— Той вече знае — отговори Гленда. _Е, би трябвало да знае, а също и Ветинари_, добави наум тя. — А ти няма да правиш мизерии на господин Лут, ясно ли е? Защото само да посмееш — тя се наведе към него — и си пътник.
	— Не може да ме заплашваш така — възмути се той.
	— Вярно, не може — съгласи се Гленда. — Трябваше да кажа, че ще си пътник, ти смотан, мазен, гнусен тъпанар неден. Върви ако искаш да се оплачеш на Архиканцлера, и да видим колко добре ще ти стане от това.
	— Те са изяждали хората живи! — възкликна Отоми.
	— Троловете също — възрази Гленда. — Вярно, после те ги изплювали, но от това хората не ставали по-живи. Някога сме се били и с джуджетата, а те като тръгнат да нанасят удари под кръста, изобщо не са се шегували. И изобщо, господин Отоми, вълкът може да си смени нрава — тя изсумтя, — така че няма да е зле и вие да си смените вашия. И само да разбера, че сте причинили някакви неприятности, ще ви дам аз да разберете. Архиканцлерът е високо, че и далеко, а тук долу, в тъмното са кухненските ножове.
	— Аз ще му съобщя, какво ми казахте — каза отстъпвайки злощастният блюстител.
	— Ама моля ви, заповядайте — каза Гленда. — А сега, чупката.
	_И защо изобщо си казваме, че вълкът си менял кожата?_ — замисли се Гленда, докато го гледаше как се изнася като бит Отоми. _Някой, да не би да е виждал вълк да облича нова кожа? И какво ще прави със старата, сам ще си я съдере що ли? Но все пак си го казваме, като че е някаква свещена истина, докато всъщност то значи само, че са ни свършили сериозните доводи_.
	И не беше ли останало още нещо за свършване? А, да. Тя отново отиде до котела, на който беше написала с тебешир „Не Пипай“ и вдигна капака. Мънистените очички се взряха в нея от влажните дълбини, а тя отиде да вземе малко рибешки черва и ги хвърли в очакващите му щипки.
	— Е, най-после се сетих, какво да те правя — каза му тя.
	Една напълно функционираща кухня съдържа какво ли не, не на последно място необятна сбирка от средства да се извърши ужасяващо убийство, ведно с множество начини за отърваване от уликите. Тази мисъл кръстоса ума й за далеч не първи път. Този път тя остана доволна от нея. Засега обаче си избра от шкафа чифт наистина дебели ръкавици, пак си облече палтото, бръкна в котела и хвана рака. Той я ощипа. Тя си знаеше, че точно тъй ще стори. Никога, ама никога не очаквай благодарност от тези, на които помагаш.
	— Приливът свърши — каза тя на членестоногото — така че трябва малко да походим.
	Тя го хвърли в пазарската си чанта и пое през университетските морави. Двама учащи се магьосници работиха нещо край близкия навес за лодки. Единият я видя и й извика:
	— На вас разрешено ли ви е да ходите по университетските морави, госпожице?
	— Не, това е абсолютно забранено за кухненския персонал — отговори Гленда.
	Студентите се спогледаха.
	— Ами добре тогава — каза единият.
	И това беше.
	От просто по-просто.
	Чукът си беше метафоричен: Може да те удари само ако му позволиш да го има.
	Тя извади рака от торбата, който размаха раздразнено срещу нея щипци.
	— Виждаш ли онова там? — обърна се към него тя, посочвайки със свободната си ръка. — Това е полето край Квачка-с-пиленца.
	Съмнително беше, дали мънистените очи на рака можеха да фокусират буренясалия пущинак оттатък реката, но тя поне го беше насочила в правилната посока.
	— Хората си мислят, че това е защото там били гледали кокошки — продължи да бъбри тя под озадачените погледи на двамата магьосници, — но не това е истината. Там някога са бесили хора, та значи като излизали от старата тъмница, която била там, жрецът, който вървял отпреде със своята развяващата се роба следван от редицата обречени клетници и тъмничари приличали на квачка повела нанякъде пиленцата си. Ей на такива нещата по тея места им викат майтапчийство, а аз изобщо си нямам на идея, защо ти разправям това. Е, направих каквото можах за теб. Сега знаеш повече от всеки друг рак.
	Тя пристъпи до самия края на това, което минаваше за вода в течащата през града река и пусна рака в нея.
	— Пази се от капани за раци и не се връщай — тя се обърна, забеляза, че магьосниците са я зяпнали и им се тросна: — Какво? Да няма някакъв закон забраняващ хората тук да приказват на раци?
	След което, докато си тръгваше, тя леко им се усмихна. И продължи нататък, през дългите коридори, чувствайки се някак си лекомислено, и стигна до свещоливницата. Някои от диваците я изгледаха притеснено, докато минаваше, но Лут никакъв не се виждаше, не че тя беше тръгнала да го търси, ама изобщо. Малко преди да стигне Нощната кухня, тя се натъкна на Трев и Жулиета. Гленда не можа да не забележи, как бяха блеснали очите на Жулиета, а и косата й беше поразрошена. По-точно, тя не можа да не забележи това, защото гледаше непременно да забелязва подобни неща. Страшно нещо е това почти родителската отговорност.
	— Вие двамата какво правите все още тук? — поиска да знае тя.
	Те я изгледаха и в израженията им имаше нещо повече от просто смущение.
	— Ми аз дойдох да кажа чао на момичетата, ама трябваше да изчакам Трев заради тренировката.
	Гленда седна.
	— Ще ми направиш ли чаша чай, а? — и понеже старите навици просто не умират, добави. — Кипни вода в котлето, две лъжици чай в чайника. Като кипне, сипи водата от котлето в чайника. Не слагай чай в котлето — после тя се обърна към Трев. — Къде е господин Лут? — от гласа й направо лъхаше безгрижие.
	Трев сведе поглед в краката си:
	— Ми не знам, Гленда. Аз бях…
	— … зает — довърши Гленда.
	— Но без разни такива — намеси се припряно Жулиета.
	Гленда чувстваше, че точно в този момент изобщо нямаше да има нищо против и да беше имало разни или дори безобразни такива. Има неща, които са важни и неща, които не са, и има моменти, когато знаеш разликата.
	— Добре, та значи как беше господин Лут?
	Трев и Жулиета се спогледаха.
	— Не знаем. Него го нямаше там — каза Трев.
	— Ние, нали, си помислихме, че може па да е с теб. — Жулиета й подаде чаша нещо, което получаваш като поискаш чаша чай от някого, който ще прави ще струва, но все ще обърка рецептата.
	— Той не дойде ли в Голямата Зала? — секна дъха на Гленда.
	— Не, не дойде… Я чакайте малко.
	Трев се втурна надолу по стълбите и след няколко секунди го чуха да се връща.
	— Зел си е инструментите — съобщи им Трев. — Вярно, не бяха много. Той си ги стъкми от сякакви парчетии, дето ги намери по мазетата, но колкото знам, той само това си имаше.
	_Знаех си_, помисли си Гленда. _Разбира се, че си знаех_.
	— Къде ли може да е отишъл? Няма къде другаде да ходи, освен тук — рече тя.
	— Ми, онова място горе в Юбервалд, за което все разправя — спомена Трев.
	— Че оттук до там ще са към хиляда километра — изтъкна Гленда.
	— Ми, нали, мисля си, че на него му е се тая, тук ли ще е или там — подметна невинно Жулиета. — Ми то това, да си орк, ми да бях на мое място, от такова име и аз щях да си плюя на петите.
	— Вижте, сигурна съм, че просто се е скатал някъде в университета — каза Гленда без ни най-малко да си вярва. _Но пък ако вярвам, че той е зад близкия ъгъл или просто е отскочил да… ами примерно да си напудри носа, или просто е рекъл да се разкара натам-насам така, за половин час (което, разбира се, си е лично негова работа; може пък да му се е наложило да иде да си купи чорапи?), но ако продължа да вярвам, че ще се появи всеки миг, той може пък и да се появи, въпреки че знам, че няма_.
	Тя остави чашата.
	— Половин час — отсече тя. — Жулиета, иди да провериш в Голямата зала. Трев, претърси тунелите от онази страна. А аз ще търся в тунелите от тази страна. Ако видите някого, на когото може да се вярва, питайте ги.

	* * *

	След още малко повече от половин час Гленда беше последната завърнала се в Нощната Кухня. Почти й се струваше, че може да го завари тук, но си знаеше, че няма.
	— Ще се сети ли да вземе дилижанс? — запита се тя.
	— Надали е виждал такова нещо — отвърна Трев. — Знаеш ли к’во щях да направя на негово място? Ми щях просто да търча, където ми видят очите. Така беше, като умря Тате, цяла нощ се разкарвах около града. Хич не ми пукаше къде ходя. Исках да избягам от мене си.
	— Колко ли бързо може да бяга един орк? — зачуди се Гленда.
	— На бас, че е много по-бързо от човек — отговори Трев. — И по-дълго.
	— Чуйте — това го каза Жулиета. — Не чувате ли?
	— Какво чу? — попита Гленда.
	— Нищо — отговори Жулиета.
	— Е?
	— Къде отиде онова „Оук! Оук!“?
	— Мисля, че шъ го намерим, дето съ те — каза Трев.
	— Е, той нали няма как да търчи чак до Юбервалд — въздъхна Гленда. — Това е просто извън човешките възможности.
	И най-накрая тя го изрече:
	— Мисля, че трябва да вървим да го настигнем.
	— Аз отивам — обяви Трев.
	— Тогава значи и аз идвам — настоя Жулиета. — Да не говорим, че още ги имам тея пари, а шъ ни потрябват.
	— Твойте пари са в банката — поохлади ентусиазма й Гленда — а банката е затворена. Но мисля, че имам няколко долара в портмонето.
	— Тогава да ме прощавате — рече Трев. — Ей сега се връщам. Щото мисля, че има едно нещо, дето трябва да взема с нас…

	* * *

	Водачът на конския рейс за Сто Лат ги погледна отвисоко и отсъди:
	— По два долара и петдесет цента на калпак.
	— Но вие сте само до Сто Лат — оплака се Гленда.
	— Да — рече най-спокойно човекът. — Нали за това на табелата пише „Сто Лат“.
	— Може да ни се наложи да пътуваме бая по-надалече — намеси се Трев.
	— Кажи-речи всяка кола в тази част на света минава през Сто Лат — отсече той.
	— За колко време ще стигнете до там?
	— Ами вижте, това е късния нощен рейс, разбирате ли? Той е за хора, които искат да са в Сто Лат отрано и не им се намират много пари, а това, виждате ли, прецаква нещата. Колкото по-малко пари, толкова по-бавен е рейсът. Накрая винаги пристигаме. Някъде към призори, ако трябва да сме точни.
	— Цяла нощ ли? Струва ми се, че и аз мога да вървя по-бързо.
	Кочияшът й отвърна със спокойното дружелюбно излъчване на човек, разбрал, че най-добрия начин да си изживееш живота е никога за нищо да не ти пука:
	— Моля, заповядайте. Ще ви помахам, като ви подмина.
	Гленда надзърна в колата. Тя беше наполовина пълна с онзи вид хора, които вземат нощния рейс, защото не е толкова скъп; с онзи вид хора, които си носят вечерята в книжни торби, при това май не съвсем нови торби.
	Тримата се събраха на съвещание.
	— Само за това имаме кинти — каза Трев. — Като гледам, нема да ни стигне дори за някоя от пощенските им коли.
	— Не може ли някак да се пазарим с тях? — предложи Гленда.
	— Речено-сторено — кимна Трев и пак се приближи към дилижанса.
	— Здрасти отново — усмихна му се водачът.
	— Кога ще тръгвате? — попита Трев.
	— След около пет минути.
	— Значи всички пътници са в колата.
	Гленда надзърна покрай кочияша. Пътникът зад него най-щателно чистеше едно твърдо сварено яйце.
	— Сигурно — отвърна водачът.
	— Тогава що не тръгнете още сега — поиска Трев — че и по-бързичко? Много е важно.
	— Късния нощен — подсети ги водачът. — Вече ви казах.
	— Ми ако те заплаша с ей тая оловна тръба, ще тръгнеш ли по-бързо? — опита друг аргумент Трев.
	— Тревър Младонадеждов! — скара му се Гленда. — Не можеш просто така да вземеш да заплашваш хората с оловни тръби!
	Кочияшът погледна Трев отвисоко и каза:
	— Я повтори, ако обичаш.
	— Аз викам, че си имам ей това парче олово. — Трев почука леко с него по вратата на омнибуса. — Да извиняваш, ама ни е много зор да стигнем Сто Лат.
	— Я, тъй ли било — възкликна водачът. — Отговарям на твоето олово — той бръкна под седалката си, — и вдигам с ей тази бойна брадва. И да ти напомня: ако ми се наложи да те разсека на две, законът, без да ми се обиждаш, ще е на моя страна. Вие май ме мислите мене за балама, но като ви гледам как се тръшкате като въшки на горещ тиган, каква е значи работата?
	— Трябва да настигнем един наш приятел. Може да е в опасност — обясни Трев.
	— И е страшно романтично — допълни Жулиета.
	Водачът я зяпна.
	— Ако ни помогнеш дъ го стигнем, аз шъ те цункам едно хубаво — обеща тя.
	— Ето! — подметна той на Трев. — А ти що не се сети за това?
	— Ми хубаво, и аз шъ те целуна — откликна Трев.
	— А не, господине — на кочияша явно му беше забавно. — В твоя случай май ще предпочета оловото, макар че, моля те, недей да пробваш нищо, щото е адска работа да изчистиш петната от кръв от седалките. Комай от нищо не излизат.
	— Добре тогава, ще се пробвам да те ударя с парчето олово — каза Трев. — Ние сме отчаяни.
	— А и пари шъ ви дадем — добави Жулиета.
	— Моля? — шашардиса се водачът. — Искате да кажете, че ще получа и целувката, и парите, и парчето олово? Не може ли някак да заменим оловото за още една целувка?
	— Две целувки, цели три долара и никаква оловна тръба — обяви Жулиета.
	— Или пък само оловната тръба, пък каквото олово покаже — допълни Трев.
	Гленда, която ги гледаше омаяна и ужасена се включи с едно:
	— А и аз ще ви дам една целувка, ако желаете.
	Не можа да не забележи, че това не се отрази по никакъв начин на мизата.
	— Ами пътниците ми какво? — поинтересува се кочияшът.
	И четиримата погледнаха в дъното на омнибуса и установиха, че десетина чифта очи са се втренчили в тях в захлас.
	— Не изпускай целувката! — посъветва го една жена, държаща в скута си голям кош с пране.
	— Нито парите! — провикна се един от мъжете.
	— Не ми пука дали ще го целуне или ще го удари по тиквата с оловната тръба, стига първо да ни откара до нас — обади се един старец от задните седалки.
	— А някой от нас целувка ще получи ли? — поинтересува се половината от двойка подхилващи се хлапета.
	— Ако искате — усмихна им се гадно Гленда и те се присвиха на седалките си.
	Жулиета хвана водача за главата и за някое време, твърде продължително според вътрешните часовници както на Гленда, така и на Трев, се чуваше само звук като от топче за тенис всмуквано през мрежата на ракетката. Накрая Жулиета отстъпи една крачка. Кочияшът се беше ухилил, малко замаяно и с леко разфокусиран поглед.
	— Ей, това беше по-яко и от оловна тръба!
	— Може аз да карам, а? — предложи Трев.
	Водачът му се усмихна:
	— А не, благодаря много, аз ще карам, а ти недей да ми се занасяш, мъжки, защото ги познавам аз лудите глави само като ги видя, а ти ей толкова не ми приличаш на тях. Старата ми майчица по-скоро щеше да ме цапардоса с това олово, отколкото ти. Я вземи го хвърли, че да не вземе някой така да те уважи, че докато си жив да си го спомняш.
	После той намигна на Жулиета:
	— Ама като си помисля аз, то на конете май ще им е полезно да се пораздвижват от време на време. Който се качва, да се качва и препускаме за Сто Лат.

	* * *

	Конските рейсове обикновено не пътуват много бързо и представата на водача за препускане беше само леко по-бърза от онова, на което повечето хора щяха да му викат ходом, но все пак го докара до такава скорост, че поне нямаше опасност да им омръзне видът на някое крайпътно дърво. Омнибусът, както беше изтъкнал кочияшът, беше за хора, които не можеха да си позволят скорост, но можеха да си позволят време. В конструкцията му, следователно, не бяха правени никакви опити за екстри. Да си го кажем правичката, това не беше нищо повече от каруца цялата запълнена с двойни седалки, чак до малко по-издигнатото място на водача. Брезенти от двете страни пазеха нещо като завет, но за щастие пускаха достатъчно вятър да попроветрява вонята от тапицерията, която беше изпитала всевъзможни форми и нужди на човешкото.
	Гленда остана с впечатлението, че някои от пътниците са редовни. Една възрастна жена тихичко си плетеше. Момченцата все така се занимаваха с потайното подхилкване свойствено на възрастта им, а едно джудже разсеяно зяпаше през прозореца. Никой не си даваше труда да приказва с другите, освен един мъж най-отзад, който водеше продължителна беседа със самия себе си.
	— Така доникъде няма да стигнем! — извика Гленда след десетина минути тръскане по разни ями. — Че аз пеша по-бързо щях да вървя.
	— Той надали ще стигне толкова далече — успокои я Трев.
	Слънцето вече вървеше към залез и през зелевите насаждения вече се проточиха сенки, когато отпред на пътя се видя фигурка бореща се с нещо. Трев веднага скочи от колата.
	— Оук! Оук!
	— Това са онези противни твари — оживи се Гленда, хуквайки след него. — Я ми го дай това олово.

	* * *

	Лут беше полуприклекнал в прахта посред пътя. Сестричките на Непрекъснатото Движение подхвръкваха покрай него, а той се мъчеше да защити лицето си с длани. Никой не обърна внимание на пътниците от рейса, докато не пристигна парчето олово, последвано непосредствено от Гленда. То обаче нямаше ефекта, на който тя се беше надявала. Сестрите наистина бяха като птици. Вместо да налага наред, тя се мъчеше да ги нацели във въздуха.
	— Оук! Оук!
	— Престанете да го тормозите! — изкряска тя. — Нищо лошо не е направил!
	Лут вдигна ръка и я хвана за китката. Изобщо не стискаше, но някак си изобщо не й даваше да помръдне. Беше все едно изведнъж я бяха вкаменили.
	— Те не са тук, за да ме тормозят — каза той. — Тук са, за да ви пазят вас.
	— От кого?
	— От мен. Или поне това трябваше да правят.
	— Но на мен не ми трябва, някой да ме защитава от теб. В това просто няма смисъл.
	— Те смятат, че може и да имате нужда — каза Лут, — но това още не е най-лошото.
	Тварите все така кръжаха, а останалите пътници, споделяйки характерния Анкх-Морпоркски вкус към импровизирани улични представления, бяха наизлезли и образуваха внимателна публика, което доставяше очевидни неудобства на Сестрите.
	— А какво тогава е най-лошото? — попита Гленда и замахна с оловото към най-близката Сестра, която отскочи по-надалече.
	— Че може и да са прави.
	— Е, добре, значи си орк — каза Трев. — Та те значи са яли хора. А да си изял някого напоследък?
	— Не, господин Трев.
	— Ето значи, за к’во си говорим.
	— Не може да арестуват някого за нещо, което не е извършил — кимна дълбокомислено един от пътниците на рейса. — Фундаментален закон си е това, ей.
	— Какво е орк? — не доразбра жената до него.
	— А, едно време в Юбервалд ли, май там беше, те са разкъсвали хора и са ги изяждали.
	— Чужденци, какво да ги правиш — изкоментира жената.
	— Да, но вече всичките са мъртви — осведоми я мъжът.
	— Колко хубаво — каза жената. — Някой да иска чай? Имам в манерката си.
	— Всички са мъртви, освен мен. Но се опасявам, че аз самият съм орк — намеси се Лут и вдигна поглед към Гленда. — Съжалявам. Ти беше много мила, но това че съм орк ще ме преследва навсякъде. Ще последват неприятности. Много ще ми е неприятно, ако те засегнат и теб.
	— Оук! Оук!
	Жената отвинти капачката на манерката си.
	— Но ти няма да ядеш никого, нали, миличък? А пък ако си много прегладнял, аз тук имам едни макарони — тя хвърли поглед към най-близката Сестра. — Ами вие, милички? Знам, че никой не е виновен за туй какъв се е родил, но как е станало така, че приличате на кокошки?
	— Оук! Оук!
	— Опасност! Опасност!
	— Е, не знам — включи се още един от пътниците. — Той като гледам хич нищо не прави.
	— Моля ви, моля ви — развълнува се Лут.
	На пътя до него се въргаляше една кутия. Той я отвори трескаво и заизважда от нея разни неща. Свещи. Прекатурвайки ги от бързане, пак вдигайки ги с разтреперани пръсти само за да ги прекатури отново, той най-сетне ги подреди изправени по камънаците край пътя. Извади от друг джоб кибрит, клекна до свещите и още веднъж пръстите му се оплетоха, докато се мъчеше да запали клечка. Сълзи се поляха по лицето му, когато накрая лумнаха пламъци.
	Лумнаха… и се промениха.
	Сини, жълти, зелени. Те гаснеха и димяха за по някоя друга секунда и пак пламваха в друг цвят, докато публиката охкаше и ахаше.
	— Вижте! Вижте! — възкликна Лут. — Харесват ли ви? Харесват ли ви?
	— Аз мисля, че може да изкарате купища пари от това нещо — рече един от пътниците.
	— Чудесни са — възхити се старицата. — Какви само работи измислят младите хора днес.
	Лут се обърна към най-близката Сестра и се изплю.
	— Не е да не струвам, аз придобих достойнство.
	— Баджанакът върти едно дюкянче за забавни стоки в града — рече одевешният експерт по орки. — Ако желаете ще ви напиша адреса му. Но като гледам, тея джунджурии ще потръгнат като топъл хляб в бранша с рождените дни на дечурлигата.
	Гленда само гледаше с отворена уста, как тази демокрация на разсъдливи и добронамерени, но не особено умни хора, на хора, чието образование никога не е включвало нито една книга, но за сметка на това е включвало множество други хора, как тя обгръща Лут в невидимите си благосклонни обятия.
	Направо да ти стопли сърцето, само че сърцето на Гленда в това отношение беше малко попретръпнало. Това беше кацата с раци в най-добрия й вид. Сантиментална и всеопрощаваща; но само да сбъркаш нещо — една погрешна дума, една погрешна връзка, една погрешна мисъл — и тези закрилящи ръце толкова лесно можеха да се свият в юмруци. Лут беше прав: в най-добрия случай да си орк значеше да живееш под постоянна заплаха.
	— Нямате никакво право да се държите така с горкичкото момче — размаха пръст към най-близката от Сестрите старицата. — Ако искате да живеете тук, трябва да се държите по нашему, ясно ли е? А това значи да не налитате така на хората. Ние в Анкх-Морпорк така не правим.
	Дори и Гленда се усмихна като чу това. Налитането беше песен в сравнение с някои неща, които се правеха в Анкх-Морпорк.
	— Ветинари какви ли не ги пуска в града напоследък — подметна още един от пътниците. — Аз против джуджетата и дума няма да кажа…
	— Това добре — разнесе се един глас иззад гърба му.
	Той се дръпна и Гленда видя стоящо зад него джуджето.
	— Извинявай, друже, не те видях, какъвто си малък — каза човекът, който нямаше нищо против джуджетата. — Та, както казвах, вие всичките просто се заселвате при нас и на никого не пречите, но напоследък се навъдиха едни съвсем чудати.
	— Оная жена, дето я взеха в Стражата миналия месец — сети се старицата. — Онази странната, от Ефеб майче беше. Отнася и вятърът слънчевите очила и трима души се вкаменяват.
	— Тя е медуза — обясни Гленда, която беше чела за това във „Вестника“. — Магьосниците обаче успяха да ги разкаменят.
	— Е, та както казвах — дойде си на думата човекът, който нямаше нищо против джуджетата — който и да дойде, за нас няма проблем, стига те да си гледат работата и да не се захващат с глупости.
	За Гленда това беше като ритъма на вселената; беше го чувала безброй пъти. Но настроението на тълпата сега беше много против Сестрите. Рано или късно все някой щеше да хвърли камък.
	— Защо не вземете да бягате от тук? — посъветва ги тя. — Бягайте при господарката, за която работите. Аз да бях на ваше място, щях да бягам веднага.
	— Оук! Оук! — изкряска една от тях.
	Но в тези чудновати глави все пак имаше мозък. Трите Сестри явно бяха достатъчно умни да искат да си запазят главите, където са си и хукнаха да бягат, подскачайки като чапли, докато това, което приличаше на наметала не се оказа, че било криле, които запляскаха устремно издигайки ги във въздуха. И вече отдалече се чу само едно прощално:
	— Оук! Оук!
	Водачът на омнибуса си прочисти гърлото:
	— Е, значи, след като всичко е уредено, предлагам всички да се качите в колата, дами и господа. Или каквито още има тук. И да не си забравите свещичките, господине.
	Гленда настани Лут на една от дървените седалки. Той стискаше кутията си с инструменти на скута си, като че ли тя му даваше някаква защита.
	— Закъде беше тръгнал? — попита го Гленда, когато конете потеглиха.
	— За вкъщи — отговори Лут.
	— Пак при Нея ли?
	— Тя ми даде стойност — каза Лут. — Преди тя да ми даде стойност аз бях нищо.
	— Как може да казваш, че си бил нищо? — възмути се Гленда.
	През две седалки отпред Трев и Жулиета си шушукаха нещо.
	— Аз бях нищо — настоя Лут. — Не знаех нищо, не разбирах нищо, нямах разбиране, нямах умения…
	— Но това не значи, че някой нищо не струвал — заяви твърдо Гленда.
	— Значи — не се съгласи Лут, — но не значи, че този някой е лош. Аз не струвах нищо. Тя ми показа, как да направя така, че пак да струвам и сега аз струвам.
	Гленда имаше усещането, че изхождат от два различни речника.
	— Какво значи някой да „струва“, господин Лут?
	— Значи да остави света по-добър, отколкото го е заварил — отговори Лут.
	— Добре казано — забеляза жената с макароните. — Че по тези места са се навъдили страшно много такива, които и пръста няма да си помръднат.
	— Хубаво, ама какво ще кажете за хората, които са, примерно, слепи? — обади се от отсрещните седалки мъжът с твърдо свареното яйце.
	— Знам аз един сляп тип в Сто Лат, който държи бар — заразправя един възрастен мъж. — Знае къде стои всичко и като оставиш парите си на бара, той разбира дали са точни само по слух. И всичко му излиза точно. Да се неначуди човек, чува той фалшива шестпенсовка през половината шумен бар.
	— Не мисля, че това трябва да се има предвид в абсолютен смисъл — каза Лут. — Мисля, че Милейди имаше предвид, че трябва да направиш най-доброто от това, с което разполагаш.
	— Като слушам, на разумна дама ми прилича — отбеляза мъжът, който нямаше нищо против джуджетата.
	— Тя е вампир — заяде се Гленда.
	— Нямам нищо против вампирите, стига да си гледат тяхната работа и да не ни се бъркат — каза жената с макароните, в момента заета с лизане на нещо отблъскващо розово. — Имаме една на наш’та улица, работи в кошер-кланицата, е, та тя е любезна колкото си искате.
	— Аз мисля, че не става дума за това, какво излиза накрая — обади се джуджето. — А за това, какво излиза в сравнение с това, с което си започнал.
	Гленда се отпусна усмихната, а опити за философстване заскачаха от седалка на седалка. Тя не беше съвсем сигурна относно всичко това, но Лут вече не изглеждаше толкова окаян, а останалите се държаха с него като с един от тях.
	Пред тях в далечината изникнаха бледи светлинки. Гленда стана и отиде напред при водача.
	— Близо ли сме вече?
	— След около пет минути — отговори той.
	— Извинявайте за онези глупости с оловната тръба — каза тя.
	— А, нищо не се е случило — ободри я кочияшът. — От мен да знаете, какво ли не се случва на нощния рейс. Поне никой не повърна. Доста интересен момък е този вашият.
	— И представа си нямате колко интересен — ухили се Гленда.
	— Разбира се, това което той каза е, че трябва да правиш каквото правиш колкото се може по-добре — добави водачът. — И на колкото повече от добрето си способен, толкова повече трябва да го правиш. Това е то.
	Гленда кимна. Май наистина то беше това.
	— Веднага ли тръгвате на обратно? — попита тя.
	— Не. Аз с конете спирам тук и обратния курс ще го караме чак сутринта — той й хвърли киселия поглед на човек, който е чул какво ли не, и, колкото и да е чудно, също така е видял какво ли не, нищо, че за тези зад гърба му си въобразяват, че той е само чифт очи гледащи напред по пътя. — Тази нейната целувка беше страхотия. Та слушайте какво ще ви кажа, омнибусът ще е в двора, а там има колкото щете сено, така че ако някой иска малко да подремне, аз няма как да разбера, нали така? А в шест часа потегляме със свежи коне — той се ухили виждайки изражението й. — Нали ви казвам, всякакви ги има на късните нощни рейсове: дечурлига бягащи от вкъщи, жени бягащи от мъжете си, мъже бягащи от мъжете на други жени. Това е омнибус, което си значи „за всякакви“, и да пукна ако на този омнибус не съм видял наистина всякакви, та затова, виждате ли, си нося и брадвата. Но ако ме питате мене, в живота не може да има само брадва — той повиши глас. — Пристигнахме в Сто Лат, народе! За обратно тръгваме в шест часа нула-нула — той намигна на Гленда. — И ако тогава не сте тук, тръгвам без вас. Искаш ли да хванеш омнибус, хващай го по разписание.


>
	— Е, не беше чак толкова зле, нали? — каза Гленда, когато светлините на града се увеличиха.
	— Тате шъ се поболее от притеснение — провеси нос Гленда.
	— Ще си помисли, че си с мен.
	Трев се беше умълчал. Съгласно уличните закони беше извънредно позорно да се покажеш пред момичето, което искаш да ти е гадже, че си от онзи вид мъже, които с лекота могат да се сторят на другите, сякаш нямало да им стиска да халосат някого по главата с парче олово, нищо че май никой не беше забелязал този срам.
	— Отпред май има проблем — подвикна през рамо водачът. — Ланкърския експрес не е заминал.
	Не се виждаше нищо друго, освен факли и фенери ярко осветяващи голям хан извън градските порти, където бяха спрени няколко карети. Като наближиха, кочияшът подвикна на един от кльощавите, кривокраки мъже с вид на порове, каквито като че възникват от нищото покрай всяко заведение включващо по един или друг начин движение на коне.
	— Експресът не е ли тръгнал? — попита той.
	Порообразният човек извади от устата си фас:
	— Подкова му падна на коня.
	— Е, и? Че нали си имат ковач тук? За ускоряване на пощата и тъй нататък.
	— Нищо не ускорява тоя, щото току-що си разпльока ръката на наковалнята — осведоми ги човекът.
	— Много солено ще им излезе на някои, ако Експресът не тръгне — забеляза водачът. — Поща е това, не е шега работа. Човек трябва да може да си сверява часовника по Експреса.
	Лут се изправи.
	— Аз определено бих могъл да подкова коня за вас, сър — предложи той и си взе кутията с инструменти. — Може би ще е най-добре да идете да кажете на някого.
	Човекът се забърза нанякъде, а омнибусът спря в обширния двор, където един доста по-добре облечен мъж се втурна към тях на бегом.
	— Някой от вас ли е ковач? — попита той гледайки право в Гленда.
	— Аз — отговори Лут.
	Мъжът зяпна.
	— Не ми приличате много на ковач, господине.
	— Въпреки разпространеното мнение, повечето ковачи са по-скоро жилави, отколкото едри. В тази работа жилите са по-важни от мускулите.
	— И вие знаете как се стои до наковалнята, така ли?
	— Направо ще се изненадате, сър.
	— В ковачницата има подкови — съобщи човекът. — Ще трябва да преработите някоя под размер.
	— Знам как се прави това — каза Лут. — Господин Трев, ще ми бъде много приятно, ако дойдете да ми помогнете с духалото.

	* * *

	Ханът беше голям и претъпкан, защото подобно на всички ханове по дилижансовите пътища работният му ден траеше двадесет и четири часа с точност до секундата. Собствено нямаше специално време за ядене. Топла храна имаше постоянно за всички, които можеха да си я позволят, а студени порязаници месо бяха изложени на един тезгях в общото помещение. Хора пристигаха, биваха изпразвани и презареждани колкото е възможно най-бързо и препращани по живо по здраво нататък по пътя си, защото мястото трябваше за следващите пристигащи. Като че нито за момент не преставаше дрънченето на такъми. Гленда си намери един по-тих ъгъл.
	— Слушай сега — обърна се тя към Жулиета. — Хайде иди да вземеш малко сандвичи за момчетата.
	— Ам’че работа, господин Лут бил значи ковач — изрази чувствата си Жулиета.
	— Много нещо има в него, много нещо — кимна Гленда.
	Жулиета сбърчи чело:
	— Колко точно неща?
	— Това е просто израз, Жулиета. Хайде, върви.
	Трябваше й време да помисли. Тези странни крилати жени. Господин Лут. Много нещо й се беше насъбрало. Започва си деня като всеки друг ден, а ето че едва не свършваш като пътна разбойничка и се озоваваш в някакъв друг град без нищо друго, освен дрехите на гърба ти и без да знаеш, какво ще става после.
	Което, някак си, беше вълнуващо. Наложи й се да пообмисли това чувство, защото в живота й вълненията не бяха обичайно явление. Баниците като цяло не са вълнуващи. Тя стана и се запровира през гъчканака без никой да й обръща внимание, със смътната идея да хвърли едно око на кухнята им, но пътят й беше препречен от един човек, чието потно лице, припряност и закръглено туловище подсказваха, че е ханджията.
	— Бихте ли изчакали за момент, госпожо, — каза й той и се обърна към една жена, тъкмо излизаща от една, както личеше по всичко, частна гостна. — Толкова сме щастливи да ви видим отново тук, милейди — заговори той потръсквайки телеса. — Висока чест е нашето скромно заведение да бъде благословено от Вашето присъствие.
	_Милейди_.
	Гленда се вгледа в жената, която беше точно каквато Гленда си я беше представяла още от първия път, когато Лут я спомена. Висока, слаба, тъмнокоса, мрачна, страховита. Изражението й беше строго и тя заговори с тон, който Гленда определи като доста тузарски:
	— Тук е твърде е шумно.
	— Но пък говеждото беше великолепно — обади се друг глас и Гленда видя, че Милейди беше засенчила една по-ниска жена, доста мила и малко суетлива на вид.
	— Вие ли сте лейди Марголота? — попита Гленда.
	Високата дама й хвърли кратък пренебрежителен поглед и се изнесе накъм голямата врата, но придружителката й спря и заговори Гленда:
	— Някаква работа ли имате с Милейди?
	— Тя за Анкх-Морпорк ли пътува? — изстреля Гленда. — Всички знаят, че тя е гаджето на лорд Ветинари.
	Веднага щом каза това, почувства остро смущение. Тези думи предизвикваха картини, които просто не можеха да се поместят в наличното в мозъка й пространство.
	— Нима? — отвърна жената. — Те определено поддържат близко приятелство.
	— Е, аз искам да си поговоря с нея за господин Лут — заяви Гленда.
	Жената я погледна разтревожено и я замъкна до една празна пейка.
	— Проблем ли е възникнал? — каза тя сядайки и потупвайки с ръка дървото до нея.
	— Тя му е казала, че той нищо не струвал — рече Гленда. — И понякога ми се струва, че той постоянно се тревожи за това струване.
	— А вие струвате ли? — поиска да знае жената.
	— Що за въпрос е това, и то към непозната?
	— Интересен и вероятно ползотворен въпрос. Смятате ли, че светът става по-добър, ако вие сте в него и бихте ли ми оказали любезността наистина да помислите, преди да отговорите, вместо да изкарате първия готов отговор от рафта за оскърбено достойнство? Опасявам се, че напоследък то се е развъдило твърде много. Хората си мислят, че мисленето и действието са едно и също.
	Изправена пред такова нещо Гленда се ограничи с едно:
	— Да.
	— Значи сте направила света по-добър, така ли?
	— Да. Помогнах на доста хора и изобретих Ораческата Баница.
	— Хората, на които помогнахте, искаха ли помощта?
	— Какво? Да, те идваха при мен и си я искаха.
	— Добре. Ами Ораческата Баница?
	Гленда й разказа.
	— Аха, вие трябва да сте готвачката в Невиждания университет — каза жената. — Което значи, че имате достъп до много повече средства, отколкото средностатистическата готвачка, следователно бих предположила, че за да запазите маринованите лукчета хрупкави, вие ги оставяте в студено помещение при температура близка до замръзване за някое време непосредствено преди печенето, като вероятно ги увивате в сирене за временна топлоизолация, така че, ако правилно сте направили баницата и сте внимавали за всички температури, мисля че номерът ще стане — и след известна пауза добави. — Ехо?
	— Вие готвачка ли сте? — попита Гленда.
	— Ама че работа, не!
	— Значи сте се сетили, просто ей така? Господин Лут ми каза, че милейди вземала на работа много умни хора.
	— Е, смущаващо е да го казвам лично, но това си е истината.
	— Обаче тя не биваше да казва на господин Лут, че не струвал. Не може да казва такива неща на хората.
	— Но той наистина не струваше, нали? Когато го намериха, не можеше дори правилно да говори. Това, което тя направи, не му ли помогна?
	— Обаче той постоянно се тормози, а сега да вземе да излезе, че е орк. За какво си говорим тук?
	— А той, според вас, прави ли нещо специфично оркско?
	Неохотно Гленда призна:
	— Понякога ноктите му се удължават.
	Жената изведнъж придоби обезпокоен вид:
	— И какво прави тогава той?
	— А, нищо — отговори Гленда. — Те само, такова… пак се прибират. Обаче той прави чудни свещи — добави припряно тя. — Той винаги майстори разни неща. Все едно че… струването е нещо, което изветрява и трябва постоянно да се дозапълва.
	— Вероятно, сега като го споменахте, тя може и да е била и твърде рязка с него.
	— Тя обича ли го? — продължи Гленда.
	— Моля?
	— Искам да кажа, някой някога изобщо обичал ли го е?
	— О, мисля, че по неин си начин го обича — замисли се жената. — Въпреки че тя е, нали разбирате, вампир. Те обикновено гледат на света по малко по-различен начин.
	— Добре тогава, ако се бяхме срещнали, щях да й кажа аз на нея — избухна Гленда. — Да ми го шашардисва така. Да насъсква по него тея противни хвърковати женища. Аз нямаше да й позволя на нея да прави така.
	— Тя е изключително могъща, както подразбрах — забеляза жената.
	— Това не й дава никакво право — отсече Гленда. — И да ви кажа ли аз нещо? Господин Лут е точно тук. О, да, отвън в двора, подковава един от конете на Ланкърския Експрес. Той е наистина невероятен.
	— Така изглежда — жената леко се подсмихна. — Каква афектирана негова привърженичка сте били вие.
	Гленда се намръщи.
	— Това нещо общо с „дефект“ ли има? — поинтересува се тя.
	— Това значи: с много страст — обясни жената. — Изпитвате ли много страст към господин Лут, госпожице Сладкофасулска? И не забравяйте, моля ви, предпочитам хората да ми оказват честта да мислят, преди да ми отговарят.
	— Е, доста го харесвам — отвърна разпалено Гленда.
	— Очарователно — забеляза жената. — Като гледам, господин Лут е придобил повече стойност, отколкото съм предполагала по-рано.
	— Значи ще предадете на милейди, какво казах — настоя Гленда усещайки как вратът й ще се подпали от изчервяване. — Господин Лут има приятели.
	— Непременно ще й предам — обеща жената и се изправи. — А сега, ако ме извините, дилижансът ми май е на път да потегли. Трябва да излитам.
	— И не забравяйте да й предадете каквото казах! — извика след нея Гленда.
	Жената й се усмихна и се изгуби в навалицата нахлула в хана от новопристигналия дилижанс.
	Гленда, която беше станала заедно с жената, се отпусна тежко на пейката. Коя изобщо си въобразява, че е тази жена? Сигурно библиотекарката на Милейди. Лут я беше споменал няколко пъти. Макар че се простираше доста повече над чергата си, поне според Гленда. Та тя не прояви дори елементарното приличие да се представи по име.
	Смътните, далечни ловни рогове на пълния ужас зазвучаха някъде дълбоко в ума й. Жената беше ли попитала Гленда, как се казва? Не! Но определено знаеше името й, пък и откъде можеше да е знаела за „готвачката“ в Невиждания Университет? А и беше толкова бърза, да разгадае Овчарската Баница ей така от раз. Мъничката частица от нея, която беше пусната на воля от шерито, се обади злорадно: _„Проблемът ти е, че много бързаш с догадките. Виждаш нещо и си въобразяваш, че знаеш, какво виждаш. Като я слушаш, тя на библиотекарка ли ти приличаше, а?“_
	Много, много бавно Гленда вдигна стисната в юмрук ръка до устата си и силно я захапа в опит някакси да заличи последните петнадесетина минути от архивите на вселената и да ги замени с нещо значително по-малко смущаващо, като примерно това гащите й да паднат.

	* * *

	Дори и сега, толкова късно през нощта, ковачницата привличаше всеобщото внимание. Дилижанси непрекъснато пристигаха и заминаваха. Ханът живееше не по слънцето, а по разписание, така че нямащите какво да правят хора, чакащи за прекачването си, гравитираха към ковачницата, където имаше безплатен сеир и топлинка в мразовития нощен въздух.
	Лут подковаваше кон. Трев и преди беше виждал да се подковава кон, но никога така. Добичето стоеше вцепенено и лекичко потреперваше. Когато Лут поискаше то да помръдне, той цъкваше с език. Когато поискаше да повдигне крак, пак цъкаше. На Трев му се струваше сякаш гледа не как някой подковава кон, а как майстор демонстрира уменията си пред публика от аматьори. Като свърши подковаването, конят мина заднешком пред насъбралото се множество, направо все едно гледаш някоя манекенка на модно ревю, обръщайки се щом Лут мръднеше с ръка или цъкнеше с език. На коня това май много-много не му харесваше, ама леле-мале, как само слушаше.
	— Да, всичко изглежда наред — произнесе се накрая Лут.
	— Колко ще ни струва? — поинтересува се кочияшът. — Невероятна работа, ако питате мен.
	— Колко? Колко? Колко? — заобмисля тази идея Лут. — Сега струвам ли повече, господине?
	— Няма спор, друже. Никога не съм виждал кон подкован по-мераклийски.
	— Значи струването ми стига — реши Лут. — И места за мен и тримата ми приятели до Анкх-Морпорк.
	— И пет кинта — намеси се Трев изскачайки със скоростта на пари от мястото до стената, където се беше скатал.
	Кочияшът изсумтя:
	— Малко е множко.
	— К’во? За спешен ремонт посред нощ? — контрира Трев. — По стандарти по-високи от Бърли и Силен-в-Ръката? Аз викам, че си е далавера.
	Нестройни възгласи от останалите зяпачи го подкрепиха.
	— Никога не съм виждала някой да направи такова нещо — обади се Жулиета. — Само да поискахте, той щеше дъ накара тоя кон да играе хоро.
	Кочияшът подмигна на Трев:
	— Добре бе, момко. Какво да кажа? Нашичкият Хевакук е добро момче, но си пада общо взето характер. От един негов къч веднъж един колега направо си мина през цяла стена. Никога не съм си представял дори, че ще го видя него да си стои и да вдига крак като някое дресирано пуделче. Твоя човек си спечели и мангизите и билета.
	— Отведете коня, моля — каза Лут, — но внимавайте с него, защото като се отдалечи малко от мен, може малко да се поразиграе.
	Народът се разотиде. Лут методично изгаси ковачницата и започна да прибира инструментите си.
	— Ако ще се връщаме в града, най-добре да тръгваме веднага. Някой от вас виждал ли е госпожица Гленда?
	— Тук съм — Гленда изникна от сенките. — Трев, идете с Жу да ни запазите места на дилижанса. Трябва да си поговоря с господин Лут.
	Когато те се отдалечиха, тя му съобщи:
	— Милейди беше тук.
	— Нищо чудно — отвърна спокойно Лут, щраквайки закопчалките на кутията си с инструменти. — Почти всички пътници минават от тук, а тя доста пътува.
	— Защо избяга?
	— Защото знаех, какво ще стане — отговори Лут. — Аз съм орк. Толкова.
	— Но хората в дилижанса бяха на твоя страна — изтъкна Гленда.
	Лут закърши ръце и ноктите му само за момент се удължиха.
	— Ами после? — разпали се той. — Ами ако нещо се оплеска? Всеки знае, че орките направо ти откъсват ръцете. Всеки знае, че орките направо ти откъсват главата. Всеки ги знае тези неща. Това не е на добре.
	— Добре, тогава защо се връщаш? — поиска да знае Гленда.
	— Защото ти и останалите сте добри и дойдохте след мен. Как бих могъл да откажа? Но това не променя онова, което всеки го знае.
	— Но всеки пък като направиш свещ, всеки път като подковеш кон, ти променяш онова, което всеки знае — възрази Гленда. — Ти нали знаеш, че орките са били… — тя се позапъна — … общо взето изкуствено направени?
	— О, да, в книгата го пише.
	Тя насмалко не избухна:
	— Добре, тогава, а защо не ми каза?!
	— Нима е важно? Каквито сме, такива сме си.
	— Но няма нужда да бъдете! — развика се Гленда. — Всеки знае, че троловете ядат хора и ги изплюват. Всеки знае, че джуджетата ти посичат краката. Но в същото време всеки знае, че онова, което всеки знае, не е вярно. А пък орките не са решили сами да станат такива. Това хората ще го разберат.
	— Това ще е ужасно бреме.
	— Аз ще помогна! — Гленда чак се шокира от бързината на отговора си и измънка по-тихо. — Аз ще помогна.
	Жаравата в огнището изпука гаснейки. Огънят в често използвана ковачница рядко изстива докрай. След малко Гленда промълви:
	— Ти написа онова стихотворение вместо Трев, нали?
	— Да, госпожице Гленда. Надявам се, че й е харесало.
	Гленда реши, че ще е най-добре да подхване това полека-лека.
	— Мисля, че ще е редно да ти кажа, че тя не разбра точно какво значат доста от думите. Трябваше, така да се каже, да й го преведа.
	Не че беше чак толкова трудно, припомни си тя. Повечето любовни стихотворения под накъдрените думи са си все едни и същи.
	— А на теб хареса ли ти? — попита Лут.
	— Беше прекрасно стихотворение — възкликна Гленда.
	— Написах го за теб — Лут я погледна с едно изражение, което събираше ведно и в еднаква мяра страх и непокорство.
	В този момент гаснещите въглени се поразгоряха. В крайна сметка ковачницата си има своя душа. И като че само това чакаха, отговорите се наредиха на опашка за езика на Гленда. Каквото и да сториш сега, ще е много важно, каза си тя. Ама невероятно, страшно важно. И да не вземеш да се чудиш сега, какво би сторила проклетата му слугиня Мери от някое от евтините романчета, които четеш, защото Мери е измислица на някоя с име подозрително приличащо на анаграма на някоя като теб. Мери не е истинска, ти обаче си.
	— Най-добре да се качваме на дилижанса — каза Лут вземайки си кутията.
	Гленда нищо не можа да измисли и избухна в сълзи. И трябва да се каже, това не бяха изящните сълзи, с каквито щеше да плаче слугинята Мери, а изобилните, несекващи и размазани сълзи на жена, която плаче много рядко. Освен това, както се беше разподсмърчала, то май не бяха само сълзи. Но пък бяха истински. Слугинята Мери просто нямаше начин изобщо да се сравни с тях.
	Така че, разбира се, точно Трев Младонадеждов трябваше да изникне от мрака и да каже:
	— Викат, че с’а шъ тръгваме… С вас двамата всичко наред ли е?
	Лут погледна Гленда. Сълзите не могат да се върнат назад, но тя успя да ги компенсира с една усмивка:
	— Убеден съм, че е точно така — каза Лут.

	* * *

	Когато се пътува на бърз дилижанс, дори и през умерено топла есенна нощ, пътниците на покрива изпитват температури, от които могат да им замръзнат и вътрешностите. Затова там има кожени покривала и черги с най-разнообразна дебелина, възраст и миризма. Оцеляването беше възможно само ако се завиеш в колкото може по-голям пашкул, и по възможност до теб да има някой друг, защото двама души могат да се топлят по-добре отколкото сам човек. Теоретично погледнато, това би могло да доведе до разни такива, но поради коравостта на седалките и неравността на пътя подобни неща не бяха приоритетни за умовете на пътниците, петимни по-скоро за възглавници. Отгоре на всичко ръмеше.
	Жулиета извърна глава към седалката зад нея, но се виждаше само купчина мокри чергила — отговора на дилижансовата компания срещу мразовития нощен въздух.
	— Ей не ти ли се струва, че те си падат един по друг, а? — попита тя.
	Трев, увит в собствения си пашкул, успя само да изръмжи, но скоро се съвзе и продължи:
	— Мисля, че той я обожава. Той винаги си гълта езика, като е край нея, само това знам.

	* * *

	_Това трябваше да е романтично_, мислеше си Гленда. Изобщо не беше като онова, което й пробутваше всяка седмица Ирадне Комб-Бътуърти. Изглеждаше някак си по-истинско — по-истинско и много, ама много странно.
	— Знаеше ли, че след войната бяха изтребени всички орки. Всичките, включително и децата — каза Лут.
	_А и хората не говорят за такива неща в романтична ситуация_, помисли си Гленда. _Но тя все пак е такава_, добави наум тя.
	— Но са били принудени — отговори тя. — И те са имали деца. Разбираш ли?
	_Да му кажа ли за онова вълшебно огледало?_ — зачуди се тя. _Това ще подобри ли нещата? Или ще ги влоши?_
	— Много лошо е било тогава — промълви Лут.
	— Виж сега какво — заобяснява му тя. — Повечето хора, приказващи за орките сега, изобщо не знаят за какво говорят, обаче единственият орк, който някога ще видят, си ти. А ти правиш прекрасни свещи. Ти тренираш ритнитопковския отбор. Това ще значи много. Ти ще им покажеш, че орките не гледат само на кого да откъснат главата. Ей това вече ще е нещо, с което да се гордееш.
	— Е, честно казано, трябва да призная, че като си помисля за въртящия момент необходим за успешното откъсване на човешка глава въпреки съпротивата на собственика й, аз съм донякъде впечатлен. Но това е сега, докато седя тук с вас. Тогава обаче исках да хвана гората. Мисля, че така ще да сме оцелели. Не бягаш ли от човеците, умираш.
	— Да, така си е — съгласи се Гленда, — но ми се струва, че засега ще е най-добре да си траеш за това.
	За кратко пред нея, в светлината на фенерите на дилижанса, се мярна изненадана сова. После тя заговори гледайки право напред:
	— Колкото за стихотворението…
	— Как разбрахте, госпожице Гленда? — полюбопитства Лут.
	— Ти все говориш за добрина — тя си прочисти гърлото. — А при тези обстоятелства мисля, че може да ми казваш просто Гленда.
	— Ти беше добра към мен — каза Лут. — Ти си добра към всички.
	Гленда припряно изтласка от ума си образа на г-н Отоми и възрази:
	— Не, не съм, аз постоянно крещя на всички!
	— Да, но това е за тяхно собствено добро.
	— И какво ще правим сега? — замисли се Гленда.
	— Нямам представа. Но бих ли могъл да ти споделя нещо интересно за корабите?
	Гленда не беше очаквала точно пък това, но някак си това си беше стопроцентов Лут.
	— Моля те, кажи ми това интересно нещо за корабите — подкани го тя.
	— Интересното нещо за корабите е, че капитаните трябва много да внимават, когато два кораба се озоват близо един до друг в открито море, особено при спокойно време. При такива обстоятелства те могат лесно да се сблъскат.
	— Заради вятъра и подобно ли?
	Докато поддържаше разговора Гленда си мислеше: _Теоретически погледнато, това трябваше да е сцена от любовен роман, а ей ме на, слушам нещо си за кораби. Ирадне Комб-Бътуърти никога не включва в книгите си кораби. Сигурно защото корабите си нямат кринолини_.
	— Не — каза Лут. — Фактически, казано по-просто, всеки от корабите заслонява другия от напречното вълнение от едната страна, така че постепенното натрупване на външни сили води до неочаквано за тях сближаване.
	— О! Значи това било метафора? — успокои се Гленда. — Мислиш, че нещо ни сближава.
	— Нещо такова — кимна Лут и двамата подскочиха, когато каретата улучи една особено гадна дупка.
	— Значи, ако не правим нищо, ще се сближаваме все повече и повече?
	— Да — каза Лут.
	Колата пак подскочи с грохот, но Гленда усещаше, че стъпва по много тънък лед. Само й липсваше сега да изтърси нещо не така.
	— Нали се сещаш, как Трев каза, че съм умрял — продължи Лут. — Е, вярно беше. Вероятно. Милейди каза, че сме били направени от гоблини за Злия Император. От Игори. Та те са включили нещо много странно. Такава част от теб, която не е точно част от теб. Нарекоха го Малкия Брат. Заровено е надълбоко, абсолютно защитено е, и е все едно, че навсякъде си носиш своя собствена болница. Знам, че бях ударен много лошо, но Малкият Брат ме запази жив и чисто и просто ме излекува. Все пак има начини да се убие орк, но не са много и всеки, който ги опита върху жив орк, надали ще има време да ги отработи. Това изобщо ли не те тревожи?
	— Не, не съвсем — отвърна Гленда. — То аз и не го разбирам напълно. Но имам някой друг план в тази насока — после Гленда си прочисти гърлото. — А онази работа с корабите… Тя бързо ли става?
	— Започва доста бавно, но накрая значително се ускорява — отговори сериозно Лут.
	— Там е работата — заобяснява се Гленда — че, нали, не мога просто така да напусна работата, а и бабичките, дето трябва да ги гледам, а пък ти както си зает с ритни-топката…
	— Да. Смятам, че трябва да правим нещата, които трябва да правим, а последната тренировка ще е утре, тоест всъщност днес — каза Лут.
	— А мен ме чакат още доста баници.
	— И на двамата ни предстои много работа — заключи тържествено Лут.
	— Да. Ами, ъ-ъ, нали няма да те обиди, ако кажа, че в… прекрасното ти стихотворение… онова за „Ах, в криптата е тъй прекрасно, Но тя за любовта е тясна“ не е съвсем…
	— Не е съвсем подходящо ли? Знам — каза Лут. — Много съжалявам за този стих.
	— О, моля те, недей! Стихотворението е толкова хубаво! — възкликна Гленда и усети как в тихото море се надига вълнение.
	Зората съумя някак си да надзърне покрай необятната пушилка, издигаща се денонощно над Анкх-Морпорк, Града на Градовете, илюстрирайки почти до края на наличното пространство, че димът е белег на прогрес, или поне на това, че някакви хора палят нещо.
	— Струва ми се, че ще сме толкова заети, че няма да ни остане много време за… нас — промълви Гленда.
	— Напълно съм съгласен — отвърна Лут. — Оставянето на нещата както са, определено би бил най-мъдрият за нас ход.
	Гленда се чувстваше като замаяна, когато дилижансът изтрополи по Широката Улица, и това не беше само от недостига на сън. _Тази работа с корабите, как само се надявам, той да не си мисли, че се отнася само до кораби_.
	Когато пристигнаха, пред университета се беше насъбрала тълпа, също както и вчера, тази обаче май имаше друг състав. Хората зяпаха нея и Лут и нещо в това зяпане не беше наред. Тя протегна ръка към купчината обозначаваща Трев, престори се, че не чу момичешкото кикотене и каза:
	— Трев, защо не вземеш да, ъ-ъ, видиш това. Май ще си имаме проблеми.
	Трев подаде една много разчорлена глава и се съгласи:
	— Хъммм, вярно бе. Аре дъ се изнасяме отзад.
	— Може пък да останем и да слезем на Пощата? — предложи Гленда.
	— Не — отсече Трев. — Нищичко лошо не сме сторили.
	Като слязоха, едно малко момченце се обърна към Лут:
	— Орк ли сте, а господине?
	— Да — отговори Лут подавайки ръка на Гленда. — Орк съм.
	— Жестоко! А някога късали ли сте главата на някого?
	— Не бих казал. Убеден съм, че щях да запомня подобно нещо — отговори Лут.
	_Това му спечели ако не аплодисменти, то поне известна доза одобрение от някои от зяпачите. Заради тона му е_, помисли си Гленда. _Звучи по-тузарски и от магьосник. Няма как да си представиш някой с такъв глас да извива вратове_.
	В този момент задната врата се отвори и Пондър Стибънс излезе забързан.
	— Видяхме те от Залата — каза той сграбчвайки Лут. — Идвай бързо. Къде бяхте?
	— Ми до Сто Лат — отвърна Трев.
	— По работа — добави Жулиета.
	— По лична работа. Нещо да не е наред? — уточни Гленда и само дето не каза „А посмей да ми възразиш, Пондър“.
	— Ами, със сигурност си спомняте онази неприятност наскоро с медузата от Стражата — заобяснява се Пондър.
	— Да, но вие магьосниците я оправихте — изтъкна Трев.
	— Да, обаче никой не обича да го вкаменяват, дори и да е само за половин час — Пондър въздъхна — „Вестникът“ излезе с едно от онези техните дълбокомислени писания. Май не е от най-лошите. Цитираха Архиканцлера казващ, колко трудолюбив член на университетския персонал е господин Лут и как няма никакви инциденти с откъснати членове.
	— Казано точно така ли? — ококори очи Гленда.
	— О, знаете как е, ако четете често вестници — каза Пондър. — Сериозно си мисля, че те си въобразяват, че работата им е да успокояват хората, като най-напред подробно им обясняват, защо трябва да са превъзбудени и преразтревожени.
	— О, да, знам ги аз тях — кимна Гленда. — Как ще се разтревожат хората, ако не им обясниш точно как?
	— Е, не беше чак толкова зле — продължи Пондър, — но някои от другите вестници също го подхванаха и някои от фактите бяха предадени… разтегливо. „Вестителят“ пише, че Лут бил тренирал ритнитопковския ни отбор.
	— Това си е истина — изтъкна Гленда.
	— Е, всъщност треньорът съм аз. Просто му делегирах на него задачата. Надявам се, че това е ясно на всички? Както и да е, те пуснаха и карикатура.
	Гленда закри очите си с ръка. Тя мразеше вестникарските карикатури.
	— Ритнитопковски отбор целият от орки ли? — отгатна тя.
	Пондър я погледна почти възхитено:
	— Да. Пуснаха и една статия, повдигаща важни въпроси относно политиката на отворени врати на Ветинари, като по същото време ни уверяват, че слуховете, че се наложило господин Лут да бъде окован с вериги, най-вероятно били неверни.
	— Ами „Аларма от Тръшкалника“? — поинтересува се Гленда. — Те никога не пишат нищо, освен ако не е пълно с кървища и ужасии — после, след кратка пауза тя добави. — Е, или картинки на момичета без горни дрехи.
	— О, да — сети се Пондър. — Те пуснаха една доста нискокачествена снимка на девойка с огромни дини.
	— Начи викаш… — започна Трев.
	— Не, това бяха просто огромни дини. От онези зелените. На ивици. Тя била спечелила някакъв конкурс за отглеждането им или нещо такова, обаче в текста към снимката пише, че тя се безпокояла, че нямало да може да спи спокойно с всичките надошли в града орки.
	— Лорд Ветинари прави ли нещо по въпроса?
	— Ако прави, аз не съм чул — отговори Пондър. — Ах, да, а от „Ала-баламур“ искат да вземат интервю от господин Лут. Нещо, което те наричат лайфстайл — той изговори тази дума сякаш държейки я гнусливо в протегната ръка.
	— Хората дойдоха ли за тренировка? — осведоми се спокойно Лут.
	— О, да. Човек не може да се размине от тях.
	— Тогава да вървим да ги тренираме — рече Лут. — Не се безпокойте, няма да откъсна ничия глава.
	— Недей да се шегуваш с това — предупреди го Гленда. — Че може да стане ужасно.
	— Както разбрахме, нещо се мъти в градските отбори — продължи Пондър. — А тази нощ имаше много боеве.
	— За какво?
	— За това, кой ще играе срещу нас — Пондър спря и изгледа Лут от глава до пети. — Командир Ваймс се върна в града и изрази желание да ви прибере в ареста. Само като защитна мярка, разбира се.
	— Искате да кажете, да го вкара някъде, където ще им е лесно да го намерят ли? — наежи се Гленда.
	— Не бих казал, че шансовете разярена тълпа да нахлуе в Двора на Псевдополис са особено високи — възрази Пондър.
	— Да, но ще го вкарате в затвора. И толкова. Той ще е бил в затвора, а ченгетата клюкарстват като всички други. Оркът ще е бил хвърлен в затвора и ако хората не знаят защо, те ще си измислят, защото те, хората, са си такива. Вие, магьосниците, не можете ли да направите нещо?
	— Да — отговори Пондър. — Ние можем да направим практически всичко, но не и да променим умовете на хората. Не можем да ги вразумим с магия. Повярвайте ми, ако подобно нещо беше изобщо възможно, вече отдавна да сме го направили. С магия можем да ги накараме да не се бият и какво после? Ще се наложи да поддържаме магията, която ги спира да се бият. Ще трябва да правим нови и нови магии възпиращи ги от глупости. И докъде ще доведе това? Така че ние гледаме цялата тази работа изобщо да не започва. Ето затова този университет е тук. Това ни е работата. Да седим тук и да не правим нищо, заради стотиците пъти в миналото, когато е било доказвано, че минеш ли веднъж оттатък онзи вид магия с абракадабра, фокус-мокус и превръщането на гълъби в топчета за пинг-понг, то винаги създаваш повече проблеми, отколкото решаваш. То даже осъзнаването, че топчета за пинг-понг гнездят и се размножават на тавана, не е много за приказване.
	— Топчета за пинг-понг да се размножават? — смая се Трев.
	— Казах, че не е за приказване — повтори унило Пондър.
	— Сещам се, когато един от вас, господа, като огладня една нощ и си направи магия за печени картофи… — спомни си Гленда.
	Пондър потръпна.
	— Това беше Ковчежникът. Той все ще оплеска нещо с дробната запетая.
	— Като си спомня само всичките онези колички — продължи Гленда леко изненадана от проявеното от Пондър неудобство. — Колко дни трябваха, докато ги изнесем всичките. Чух, че седмици наред сме били изхранвали всички просяци в града до последния и всички свинарници от тук до Сто Лат.
	Пондър едва не изстена.
	— Е, да, ето един добър пример, защо трябва да сме толкова внимателни.
	— Независимо от всичко, утре все пак ще се състои мач и аз бих желал да довърша тренировъчната си програма — обади се Лут.
	— Ох, има и още един проблем. Знаете ли, че лорд Ветинари разреши играта да е на Хипопотамодрума? Та значи някои от отборите в момента си провеждат тренировките точно там. Нали разбирате малко ритане за разгрявка. Въпросът, който решават е, кой ще излезе срещу _Академик Невиждан_.
	— Но това е от другата страна на града — шокира се Гленда.
	— Командир Ваймс обеща, че ще осигури ескорт — каза Пондър. — Просто една защитна мярка, нали разбирате?
	— Защитна от кого точно? — сопна се Гленда. — Нали виждате какво се мъти. Хората ще си помислят, че проблемът е в господин Лут.
	— А, всичко е страшен купон, докато някой не си загуби главата — обади се иззад Гленда един глас.
	Тя разпозна този глас. Той винаги звучеше сякаш се опитваше да си навре ръката под пуловера й.
	— Пепе? Тебе пък кои мътни са те довели тук?
	— И как влязохте тук? — поиска да знае Пондър. — От Стражата са отцепили всичко наоколо.
	Пепе почти не му обърна внимание:
	— Ти пък кой си, умнико?
	— Аз управлявам този университет!
	— Тогава що не идеш някъде да си гледаш управленческата работа, защото тук от теб файда никаква.
	— Вие, случайно, познавате ли тази… личност… госпожице? — тросна се Пондър.
	— Ъ-ъ, да. Той, такова, прави дрехи.
	— Аз съм моден дизайнер — поправи я Пепе. — И мога да правя с дрехите неща, които вие изобщо не бихте могли да си въобразите.
	— Ей тук ти вярвам, пич — обади се Трев.
	— И освен това знам туй-онуй за безредици и размирици.
	На Гленда й хрумна нещо и тя прошепна на вбесения Пондър:
	— Голяма клечка в джуджешките среди, сър. Познава се с много важни личности.
	— Аз също — отвърна разпалено Пондър. — Фактически самият аз съм такава. — След което почти проплака: — Но на мен вчера ми се наложи лично да водя тренировката, а не можех да си спомня всичко онова, което беше предложил господин Лут, така че ги накарах да бягат на място, което надали е от голяма полза.
	— Нещо се е разсмърдяло — каза Трев. — Зная го аз тоя град. Я да ида да видя туй-онуй. На кого съм му притрябвал тук?
	— На мен — откликна Жулиета.
	Трев се поколеба, но Лут му беше показал, как се прави това. Той протегна ръка и й прати въздушна целувка, докато излизаше през вратата.
	— Скива ли? — възкликна Жулиета. — Той ми духна.
	Гленда хвърли един поглед към Пепе, чиито очи бяха толкова извъртени, че се виждаше бялото им, макар че то всъщност не беше бяло, а червено.

	* * *

	Малко по-късно, когато повечето от отбора на НУ се отправи накъм Хипопотамодрума с Гленда и Жулиета помъкнали се след тях като обозни жени, към половин дузина стражари наизлязоха от различни ъгълчета, където си бяха пушили на завет и тръгнаха след тях, правейки се все едно ей така случайно им е хрумнало да се разходят в същата посока.
	_Трев е прав_ — помисли си Гленда — _Нещо се е разсмърдяло_.

	* * *

	Трев не се беше отдалечил много, когато уличните му рефлекси му подсказаха, че някой го следи. Той се шмугна през някакви задни дворища и зачака зад един ъгъл да се изправи пред преследвача… Преследвача, който го нямаше. Задният двор беше празен чак до улицата. Той установи това в същия миг, в който някой допря до врата му нещо, което на усет беше точно като нож.
	— Леле, съвсем като някога, няма криво-ляво — проговори един глас. — Като гледам, още си спомням до едно всички кьошета наоколо.
	— Знам те кой си, ти си Пепе, нал’тъй? Джуджето? — сети се Трев, стараейки се да не се обръща.
	— Нещо като джудже — отвърна Пепе.
	— Ма аз с тебе не съм се карал, нал’тъй? — продължи Трев.
	Нещо мъничко и лъскаво изникна на самия край на Тревовото зрително поле.
	— Мостра на лунно сребро — поясни гласът на Пепе. — Със счупено шише от шампанско ще причиня повече вреда… и съм причинявал, да не си помислиш нещо. Аз не бих заплашил тип като теб с нож, не и с онова момиченце хлътнало така по тебе, не. На нея май страшно й харесва с теб, а на мен ми харесва това, на нея да й харесва.
	— По улиците нещо се сговнясва — сподели Трев.
	— Какво, по всички улици ли? Ама че майтап.
	— Нещо се мъти, к’во ш’ка’еш? — настоя Трев.
	Чак сега Пепе влезе в полезрението му.
	— Това хич не е мой проблем — каза той. — Да, но има един вид хора, дето не ги понасям. Нагледал съм се на прости гадняри. Трябва ли ти много бързо да изучиш леката атлетика, пробвай да се родиш по тези места с талант на дизайнер и може би още някое друго предпочитанийце и гледай какво става. Лорд Ветинари съвсем я оплеска. Мислел си е, че ще може да оправи ритни-топката, да, ама не. То да не ти е като с Гилдията на Крадците. Щото Гилдията на Крадците е организирана. А ритни-топката не е. Само щото се е наложил на капитаните, изобщо не значи, че всички ще си ги последват най-кротичко. Нощес какви битки само ставаха. Твойте приятелчета с хубавата им новичка топка и лъскавите им нови фланелки утре ще станат на пух и прах. Не, и пух няма да остане, само прах.
	— Пък аз си мислех, че си само някакъв дето прави дрехи? — смая се Трев.
	— Само? Някакъв? Дето? Правил? Дрехи? Само някакъв значи? Аз не съм ти какъв да е. Аз съм Пепе и не правя дрехи. Аз творя възхитителни произведения на изкуството, които само случайно се нуждаят от тяло, което да ги покаже както си трябва. Шивачите и кроячите правят дрехи. Аз кова история! Да си чувал за микроризница?
	— Е, сещам се, как. Ъхъ — ухили се Трев.
	— Хубаво — продължи Пепе. — И какво, значи, знаеш за микроризницата?
	— Ами, че не жули.
	— Е, и още по някоя друга малка тайна си има… — рече Пепе. — Както и да е, да си кажа право, не ми пука за магьосниците. Високомерна пасмина. Да, но това утре няма да е игра, а война. Да знаеш някакъв на име Анди? Анди Изцепков?
	Сърцето на Трев трепна.
	— Той па к’во общо има?
	— Само подочух нещо, но ги знам аз такива като него какви са. Лорд Ветинари си направи, каквото му се искаше. Направо разби ритни-топката, да, но останаха всякакви остри парчетии, ако се сещаш за какво ти говоря.
	— Стражата ще е там утре — опита се да гледа на нещата оптимистично Трев.
	— Какво чувам? Какво чувам? Уличен биткаджия да се радва, че Стражата ще е някъде си?
	— Сума ти хора ще гледат.
	— Ъхъ, какъв майтап само? — отвърна Пепе. — А, нали знаеш, в тоя град е пълно с хора, дето ще гледат обезглавяване и ще вдигат дечицата си на рамене, за да виждат по-добре. Та чуй значи сега, какво ще ти кажа. Изобщо няма да те наточвам за нищо, щото утре хич няма да ти трябва да виждаш нищо наточено. Ама ще ти дам нещо много по-добро от наточване. В края на краищата, нали ти си на Дейв Младонадеждов момчето.
	— Аз не играя — отсече Трев. — Обещах на старото ми мамче.
	— Обещал бил на старото си мамче? — Пепе изобщо не се опита да прикрие презрението в гласа си. — И да не би да си мислиш, че това променя нещо? Че на теб на ръката ти има звезда, момчето ми. Ще играеш ти, и още как, та слушай сега, какво ще ти кажа. Ще дойдеш да ме потърсиш на задния вход на Гофна, извинявай, ама на джуджешки това звучи много по-добре, и някъде към полунощ ще ритнеш вратата. Ако искаш може и приятелче да си доведеш, гледай само, твойта кожа, да дойдеш.
	— А що да ритам вратата? — учуди се Трев.
	— Защото и двете ти ръце ще са заети с по едно шише от най-доброто бренди. Недей да ми благодариш. Не го правя заради тебе. Аз защитавам моите си инвестиции, които по случайност съвпадат със защитаването и на твоите. Бягай сега, момче. Да не закъснееш за тренировка. А мен какво ме прихваща? Проклетата ми гениалност, какво друго!
	Като продължи нататък, Трев мерна по улиците още стражари. Поискаха ли, те можеха да са абсолютни копелета, но на Сам Ваймс не му трябват ченгета, които да не могат да се вслушват в улиците. Стражата беше на нокти.

	* * *

	Картър беше живял в мазето на майка си, докато тя не го даде под наем на едно джуджешко семейство, така че той се премести на тавана, който лете ставаше на пещ, а зиме на мразилник. Картър оцеляваше благодарение на изолиране на стените с пластове от „Лъкове и амуниции“, „Карфици от задния двор“, „Марки на месеца от Станли Ревач“, „Живот, Женички и Жартиери“, „Ежеседмичен полеви определител на големи“ и „Резбарството днес“. И това беше само най-горният слой. Защитавайки се от природните стихии, той лепеше ли лепеше стари списания по по-големите фуги и пукнатини на тавана. Доколкото знаеше Трев, Картър никога не е изкарвал по повече от седмица с никое от увлеченията, за които би могло да се предположи по стъписващата му библиотека, с изключение може би на онова, свързано с плакатите от „Живот, Женички и Жартиери“.
	Г-жа Картър му отвори вратата и му посочи стълбището с цялата сърдечност и гостоприемство, с които една майка би посрещнала зле влияещите на сина й негови улични приятелчета.
	— Болен е — съобщи му тя, сякаш това беше въпрос на чист интерес, а не на безпокойство.
	Което, както излезе, беше доста посмекчило истината. Едното око на Картър беше станало на пъстроцветно мазало, а през лицето му се точеше гнойна рана*54. Трев разбра това само след някое време, защото Картър все му викаше да се разкара, обаче паянтовата врата беше вързана с канап, така че след лек напън на Тревовото рамо, тя лесно поддаде.
	[*54 Във филма от 2008 г. „Хванете Картър“ местните мутри искат да спипат и сплашат героя на Майкъл Кейн (Картър), не успяват и вместо това пребиват по подобен на описания начин един негов местен приятел. Е, тук пък е спипан самият Картър. — Б.пр.]
	Момъкът се сви на невъобразимо ужасния си креват, сякаш очакваше, че ще го бият. Трев не харесваше Картър. Никой не харесваше Картър. То да го харесваш беше просто невъзможно. Даже г-жа Картър, която на теория трябваше да изпитва някаква хладка симпатия към синчето си, не харесваше Картър. Той беше някак си фундаментално несимпатичен. Колкото и да е тъжно, но Картър, пърдящ или не, беше изумителен пример за харизняма. За ден-два може да си е наред, а после някоя отчайващо тъпа забележка или неуместна шегичка или друга някаква издънка ще развалят всичко. Трев обаче се разбираше с него, виждайки в негово лице, кой знае, може би онова, което Трев би могъл да бъде, ако не беше, собствено, Трев. _Може пък във всеки пич да имаше по нещичко от Картър Пръдльото в някой момент от живота му_, замисли се той, да, _но при Картър то не беше нещичко, а всичко_.
	— К’во стана? — попита Трев.
	— Нищо.
	— Ало, това съм аз, Трев. Знам го аз нищото к’во е. А ти си за болница.
	— По-лошо е, отколкото изглежда — изстена Картър.
	Трев не издържа:
	— Абе ти луд ли си, да те… Тоя удар е минал на косъм от окото ти, бе!
	— Сам съм си виновен — защити се Картър. — Ядосах Анди.
	— Да бе, точно пък си си сам виновен — сопна се Трев.
	— Къде беше снощи? — попита Картър.
	— Нема да повярваш.
	— Е, тук си беше цяла скапана война, няма хън-мън.
	— Аз сметнах за нужно да прекарам някое време долу по Лат. Тук значи се е заформил тупаник, викаш?
	— Ми клубовете като изпоподписаха за оная новата ритни-топка, на някои хора това не им хареса.
	— Анди? — лесно се досети Трев и пак огледа набралия гноен белег.
	Да, като гледа човек, точно като когато на Анди нещо не му хареса. Трудно беше да съжаляваш някой толкова из основи несимпатичен тип като Картър, но само защото той е бил роден с татуирано на душата му „Сритай ме отзад“, не значеше, че трябва да постъпиш точно така. Това щеше да е като да късаш крилцата на мухи.
	— Не беше само Анди — продължи Картър. — А също и Смрадльо Аткинсън, Джими Лъжицата и Гайката.
	— Гайката ли? — изненада се Трев.
	— А и Г-жа Аткинсън.
	— Г-жа Аткинсън?
	— И Уили Пилтдаун*55, Хари Капстик и братята Брискет.
	[*55 През 1912 г. в местността Пилтдаун е бил намерен череп, който е бил сметнат за липсващото звено в еволюцията между маймуната и човека. Пред 50-те години е било доказано, че „Пилтдаунския човек“ е фалшификат, съставен от челюст на орангутан и човешка черепна кутия. Тогава вече са били отдавна намерени и истинските липсващи звена. — Б.пр.]
	— И те ли? Ама ние тях нали ги мразим. Анди ги мрази. Те мразят Анди. Стъпиш ли само на тяхна територия и те карат у дома в чувал!
	— Е, нали знаеш оня лаф — опита се да обясни Картър. — Врагът на моя враг е мой враг.
	— Тук май го обърка — каза Трев, — но се сещам за какво ми говориш.
	Трев се втренчи в нищото, напълно шашнат. Всички в тази литания от имена бяха тартори. Неимоверно влиятелни в света на отборите и, много по-важно, сред привържениците. Те бяха господарите на Мелето. Пепе беше прав. Ветинари си мислеше, че капитаните водят парада, да, ама не са те. Мелето водеше парада, а тарторите бяха лицата и главите на Мелето*56.
	[*56 Една от причините да са „лица на Мелето“ беше, че лицата им цъфваха на грубо изрисувани плакати на Стражата ведно с молба към гражданството да осведомят Стражата, ако случайно забележат споменатите лица да се омотават някъде. — Б.а.]
	— За утре ще се събира отбор, а те ще гледат да вкарат в него колкото се може повече от тях — информира го Картър.
	— Ъхъ, чух.
	— И те ще гледат да покажат на Ветинари, какво мислят за новата му ритни-топка.
	— Нещо не те чух да споменеш Столоповци — забеляза Трев.
	— Чух, че баща им ги карал всяка нощ да бачкат у дома — обясни Картър.
	— Капитаните подписаха, така че това за тях няма да е добре. Но к’во им пука за това на Анди и неговите аверчета, к’во ш’ка’еш? — каза Трев и се наведе напред. — Ама Ветинари пък си има Стражата, нал’тъй? А нали я знаеш Стражата? Хубаво де, има и някои свестни копелета, като си един на един с тях, ама скапе ли се всичко като презряло уахуни, те си имат големи, големи тояги и големи, големи тролове и хич не им дреме кого шъ претрепят, щото нали те са Стражата, така че сичко си е законно. А па ако наистина ги вбесиш, шъ ти друснат и обвинение в повреда на палките им в твоята физиономутра. А като стана дума за физиономии, как стана така, че няма и на сантиметър си отървал голямата награда: бяло бастунче?
	— Казах на Анди, че на мен тая работа не ми харесва — отговори Картър.
	Трев не можа да скрие изненадата си. Дори и толкова нищожна смелост беше чужда на Картър.
	— Е, като гледам, това си е май жив късмет в дегизировка. Мо’еш да си се скатаваш тука на легло и няма да се накекендриш право между бай ти Сам и Анди.
	Спря се, защото чу шумолене.
	Понеже Картър използваше за лепило за страниците си от списания брашно и вода, таванчето се обитаваше от охранени мишки и, кой знае защо, на една от тях точно сега и скимна да си прогризе пътя към свободата през гърдите на миналогодишната Мис Април, придавайки и с това трето зърно, което отгоре на всичко трепкаше и зяпаше Трев. От такава гледка всеки ще се откаже от закуската си.
	— И с’а к’во шъ пра’иш? — попита го Картър.
	— К’вото мога — отвърна Трев.
	— Нали знаеш, че Анди е тръгнал след тебе? И след оня шантавия тип.
	— Не ме е страх от Анди — рече Трев.
	Като твърдение то си беше напълно вярно. Той не изпитваше страх от Анди. Това, което изпитваше, беше смъртен ужас чак до мозъка на костите си и после обратно до кожата, откъдето дълбинният трепет капеше като топящ се сняг.
	— Всички ги е страх от Анди. Ако им сече пипето де — възрази Картър.
	— Ей бе, Баш-Пръдня, ама аз нали съм Тревър Младонадеждов!
	— Ако питаш мен, това няма да стигне.

	* * *

	_Хич няма да стигне това_, мислеше си Трев бързайки през града. _Щом като дори и Пепе беше надушил, че нещо се мъти, значи бай ти Сам със сигурност също ще знае, нали? О-па_.
	С бърз спринт той настигна конния омнибус и скочи на задната платформа и си слезе още преди кондукторът да се усети. Не те ли гепят на омнибуса, после нямаш грижа, а и макар да им се полагаха тези големи лъскави сатъри да плашат гратисчиите, всеки знаеше, че а) не им стискаше да ги използват и б) белята, която ще си докарат, ако вземат да посекат някой почитан член на обществото направо не е за разправяне.
	Той се шмугна през една пресечка и излезе на Петльова улица, мерна още един омнибус кламбуцащ се, накъдето трябва и скочи на стъпенката. Този път излезе късметлия. Кондукторът само го погледна, след което подчертано не го видя.
	Когато стигна до кръстовището известно като Петте Кьошета, той беше успял да мине напряко почти през целия град със средна скорост надвишаваща пешеходната, а почти не му се наложи да подтичва.
	И ето го, право пред него. — Хипопотамодрумът. Някога там е имало надбягвания, докато всичко това се е пренесло от другата страна на Анкх. Сега той беше просто просторно място, каквото е нужно на всеки голям град за пазари, панаири, от време на време по някое въстанийце и, разбира се, все по-популярните, особено сред хората искащи да си купят имуществото обратно, битаци. Днес той беше гъчкан с хора, без да може да се види и една открадната лопата. По цялото поле народът риташе ли риташе. Тревър леко се поуспокои. Отсреща се мяркаха островърхи шапки и никой май не извършваше убийство.
	— Здрасти, к’во ста’а?
	Трев пренастрои полезрението си малко по-надолу.
	— Как е, Гърло?
	— Чувам, значи, че нещо си се събрал с _Академик Невиждан_ — забеляза Сам-Си-Прерязвам-Гърлото Диблър, най-предприемчивият и, необяснимо защо, най-неуспешният бизнесмен в града.
	— Само не ми казвай, че си зел да продаваш банички?
	— Айде де — възмути се Диблър. — То там от аматьори не мо’еш да се разминеш. Мойте баници не са някакъв боклук за пияни дърти запалянковци, я.
	— Значи твойте баници са за…? — въпросът на Трев увисна във въздуха с примка накрая.
	— Абе то баниците са минало — рече пренебрежително Диблър. — А аз съм върха на ритнитопковските сувенири.
	— Това па к’во е?
	— Ами, примерно, оригинални фланелки с автографи, такива неща. Глей с’а — Диблър взе от големия си поднос умалена версия, на каквото щеше да е някоя от новите _пльонг-пльонг_-ащи топки, ако бяха наполовина по-малки и грубо издялани от дърво. — Глей ги тея белите петна. Те са за подписите на отбора.
	— Ще ги даваш да ти ги подписват ли?
	— Е, не, мисля си аз, че хората ще искат сами да си ги носят за автографа. Та всичко да е лично, нали разбираш?
	— Значи това са просто боядисани дървени топки и толкова? — уточни Трев.
	— Ама автентични! — поясни Диблър. — И фланелките също. Искаш ли? Само за теб пет долара и сам си прерязвам гърлото.
	Той вдигна някаква смотана червена памучна дрешка и я размаха подканващо.
	— К’во е това?
	— На вашия отбор цветовете, не виждаш ли?
	— С две големи U-та отпред ли? — възмути се Трев. — Не е така! Наш’те са с две малки преплетени U-та горе вляво като значка. Много стилно.
	— Все тая — отмете безгрижно възраженията му Диблър. — Кой ще забележи? А и цената нали трябва да държа ниска заради дечицата — той се наведе към Трев. — Ще ми кажеш ли поне нещичко за утрешния мач, а, Трев? Старите клубове май ще изкарат яко отборче. Да не би тоя път на Ветинари да не му стане работата, а?
	— Ще играем за чудо и приказ, ще видиш — увери го Трев.
	— Ами че как! Как шъ паднете с Младонадеждов в отбора, нал’тъй?
	— А, аз само им помагам по малко. Аз не играя. Обещах на Мамчето като умря Тате.
	Диблър се огледа, все едно че Хипопотамодрума не беше тъпкан с хора. Май имаше наум и нещо друго, освен нуждата от долара на ближния.
	— А к’во ще стане, ако ваш’те паднат? — попита той.
	— То е само игра — отвърна Трев.
	— Да де, ама на тая игра Ветинари си е заложил реномето.
	— То си е само игра. Едни печелят, други губят. Просто игра.
	— Ама мнозина не мислят така — възрази Диблър. — Досега на Ветинари сичко му ставаше без грешка — продължи той с поглед зареян в небето. — И това е, видиш ли, разковничето. Всеки си мисли, че на Патриция всичко му минава. Да, ама к’во ще стане, ако някой път той вземе, че се мине?
	— То е просто игра, Гърло, само една игра… ’Сичко хубаво. — Трев му обърна гръб.
	От едната страна хората разпъваха сергии, а, понеже това беше Анкх-Морпорк, съберат ли се на едно място двама или повече души, още хиляда ще изникнат само за да позяпат.
	А ето го и г-н Пондър Стибънс, седнал зад една дълга маса с неколцина ритнитопковски капитани. Аха, Комисията по Правилата. Нали разправяха за нея. Нищо, че правилата си бяха записани черно на бяло, а някои от тях бяха древни като самата игра, все оставаха да се доизяснят някои неща. Той пристигна точно когато Пондър казваше:
	— Вижте, недопустимо е в новата игра да се стига до ситуации, хората да дебнат точно до противниковата врата.
	— Че какво му е, досега нали така беше — възрази един от капитаните.
	— Да, но топката лети. Един наистина добър шут ще я отнесе през половината Хипопотамодрум. Само някой да докара паса както трябва и вратарят няма да има никакъв шанс.
	— Та значи казвате — заговори г-н Столоп, който беше станал нещо като говорител на капитаните, — че трябва да има двама галфони от отбор А пред пича от отбор Б преди той да отбележи?
	— Да, общо взето — отвърна сковано Пондър, — но един от тях е вратарят.
	— Та какво значи става, ако един от тея двамцата вземе, че се промъкне покрай нашия, преди той да ритне топката?
	— Тогава той ще е в положението, традиционно наричано „засада“ — разясни Пондър.
	— Като гледам, по-скоро ще са го насадили — обади се друг капитан.
	И понеже казаното споделяше една форма с хумора, хората се засмяха.
	— Щом като е така, накрая само стой гледай как сума ти тарикати се щурат напред-назад, като всеки гледа да мине другия и да го вкара в незаконна позиция, без оня нещастник да е мръднал, а?
	— Независимо от всичко, това правило остава. Вече го изпитахме. То позволява свободно придвижване по терена. В старата игра не беше необичайно играчите да си носят на полето обяда и някой брой „Женички, живот и жартиери“ и само да чакат топката сама да се дотъркаля до тях.
	— Здрасти, Трев, как си? — каза Анди, който беше застанал точно зад Трев.
	_Тук днес трябваше да има поне хиляда души_, помисли си Трев някак си необичайно бавно и блажено. _И е пълно със стражари. И от тук мога да видя двамца от тях. Анди няма да тръгне да ми прави нищо точно сега, нали? Е, всъщност може и да тръгне, защото Анди си е такъв. Дъската в главата му хлопне по някой от бръмбарите в същата глава и хоп, той ти прави фасона на кайма. О, да, а пък и Смрадльо Аткинсън с майка му се разхождат до него като първи дружки_.
	— Нещо хич не те виждам напоследък, Тревчо — продължи Анди. — Да не си бил зает, а?
	— Ти не трябваше ли да се скатаваш някъде? — продума без никаква надежда Трев.
	— Е, нали знаеш оня лаф? Че рано или късно за всичко идва прошка.
	_В твоя случай ще е малко по-късно_, изкоментира наум Трев.
	— Освен това — продължи Анди — аз нали почвам начисто?
	— Да бе?
	— Зарязах го аз Мелето — поясни Анди. — Стига толкова с тея хулигански прояви. Време ми е да се интегрирам.
	— Ми драго ми е да го чуя — промълви Трев само чакайки откъде ще дойде ножът.
	— Така че сега съм ключов играч на _Анкх-Морпорк Юнайтед_. — Това не беше нож, но по въздействие си беше все тая. — Явно Негова Светлост им е дал идеята. — Анди говореше все така мазно и дружелюбно. — Не ще и дума, на никой не му се играе срещу ваш’те магьосници. Тъй че ей ни на, отборче специално за случая.
	— Ти нали никога не беше играл? — измърмори отпаднало Трев.
	— Да де, ама това беше в тъмното минало, преди ритни-топката да се отвори за повечко лична инициатива. Фланелката ми скиваш ли я?
	Трев я погледна. Изобщо не беше мислил за това, как е облечен тоя тип, а само, че е пред него.
	— Бяло със син кант — проговори любовно Анди. — Много шик.
	Той се завъртя и на гърба му лъсна син номер 1 с името Анди Изцепков отгоре.
	— По моя идея. Умно, нали? Така, значи, ще си знаем кой кой е, даже като се гледаме в гръб.
	— Аз пък казах на ваш’те магьосници, че и вие, господа любезни, трябва да сторите същото — поде Г-жа Аткинсън, една от най-страховитите биткаджийки някога вдигали със зли намерения подострен чадър. Едри мъжаги отстъпваха пред Г-жа Аткинсън, иначе едрите мъжаги кървяха.
	_Само това ни липсваше_, помисли си Трев. _Имената ни написани на гърбовете ни, хубава работа. Така им спестяваме труда да ни обиколят и да ни видят лицата, преди да ни прободат в гърба_.
	— Ей, ама не мога да си бъбря тука с тебе цял ден, я. С отбора трябва да си поговоря. Да пообсъдим тактически схеми, такива работи.
	_Ще има рефер_, напомни си Трев. _Стражата ще бди. Лорд Ветинари ще е там. Да, ама Анди Изцепков също ще е там, а Лут иска да съм му помощник, така че, няма как, и аз трябва да съм там. Ако всичко се сговняса, арената хич няма да е място за мен, да, ама аз ще съм си баш там_.
	— А ако търсиш онова, твоето, тъпото маце, ей я там отзад с дебеланата. Ама честно, ти к’во си помисли за мен, а?
	— Нищо, докато не взе да изтърсиш точно това — отговори Трев. — А сега си мисля туй-онуй.
	— Много поздрави от мен на орка — подметна Анди. — Язък, че е последният.
	И те си тръгнаха, но Трев достатъчно пъргаво отскочи и Г-жа Аткинсън не успя да го покоси по крака с бастуна си.
	_Да намеря Жулиета. Да намеря Лут. Да намеря Гленда. Да си намеря билет за Четирите Хикса_.
	Трев никога не се беше бил. Не и истински. Е, като беше по-малък, няколко пъти се беше замесвал в разни тупаници, а щеше да е лоша политика да не е сред останалите хлапета с някакво импровизирано оръжие в ръка. Толкова го биваше да се прави, че е навсякъде, да крещи до скъсване и да се втурва все в най-големия гъчканак, но така, че винаги да се разминава със същинския екшън. Можеше ли сега да изприпка в Стражата и да им каже, че… Анди е ръсел заплахи, що ли? Ами че Анди винаги ръси заплахи. Когато в Мелето станеше беля, както ставаше, ако две банди се случеше да влязат в съприкосновение, за Трев винаги имаше цял шубрак от крака, а веднъж, в особено отчаян момент и множество рамене, откъдето Трев да се изнесе… Чакай, къде му е умът? Той нали няма да е там. Нали няма да играе. Нали беше обещал на старото си мамче. Всички знаят, че е обещал на старото си мамче. На него може и да му се играе, но старото му мамче нямаше да одобри това. Все едно старото му мамче му беше написала извинителна бележка: _„Скъпи Анди, моля те, недей да колиш Тревър днес, щото той обеща да не играе.“_
	Той премигна, за да отмете усещането за метнат срещу му нож и чу гласа на Лут:
	— О, да, чувал съм за „Ала-баламур“.
	А ето ги Гленда и Жулиета, и Лут, а с него Жулиета, както и една леко озадачена госпожица с тефтерче и Жулиета. А освен тях там беше и Жулиета, но това беше трудно да се забележи поради присъствието на Жулиета.
	— Тя казва, че искала да вземе интервю — поясни Гленда, която явно беше издебнала журналистката. — Казва се г-ца…
	— Розичка — поде девойката. — Всички говорят само за вас, господин Лут. Може ли да ви задам няколко въпроса? Моля ви, нашите читатели са много съвременни.
	— Да?*57 — успя накрая да продума той.
	[*57 Архиепископ в дом на спазарена нежност би изглеждал по-малко объркан от Лут в този момент, макар че степента на въпросното объркване зависи от това, колко архиепископи познавате. — Б.а.]
	— Какво е усещането да сте орк, господин Лут?
	— Не съм сигурен. Какво е усещането да сте човек? — отвърна Лут.
	— Опитът ви като орк повлиял ли е на начина, по който ще играете ритни-топка?
	— В отбора аз съм само резерва. Ролята ми е чисто треньорска. А, в отговор на вашия въпрос, не съм сигурен, доколкото не съм имал досега достатъчно опит като орк.
	— Но дали ще посъветвате играчите да откъснат главите на съперника? — изкиска се момичето.
	Гленда отвори уста, но Лут отговори най-сериозно:
	— Не, това е против правилата.
	— Чух, че ви смятат за много добър треньор. Ще споделите ли вашето мнение, защо?
	Независимо от пословичната малоумност на този въпрос, Лут изглежда се замисли дълбоко.
	— В това отношение следва да се вземат предвид вероятностните хоризонти — започна бавно той — E Pluribus Unum, тоест множеството превръщащо се в единство, обаче от друга страна също така може да се каже и: единство преминаващо в множество: Ex uno multi, и съответно, както посочва в „Еманацията на битието“ фон Слис, при по-задълбочено разглеждане, в действителност може да се окаже само различен облик на множествеността.
	Гленда се вгледа в лицето на госпожицата. Изражението й беше застинало, също както и моливът й. Лут се усмихна на някаква своя мисъл и продължи:
	— Нека визираме това в светлината, собствено, на скорострелната топка. Възможно е и да знаем, откъде е потеглила тя, но точното местоположение на крайната и дестинация е постоянно променлива загадка, дори приложено само в четириизмерно пространство. В тази връзка е и екзистенциалният въпрос изправен пред стрелеца, доколкото той е едновременно субект и обект на стълбата. Докато топката е в полет, всички възможности са неумолимо взаимосвързани, или, както се изрази в „Das Nichts des Wissens“ хер Резервирен: „Ich kann mich nicht genau erinnern, aber es war so etwas wie eine Vanillehaltige susse Nachspeisenbeigabe“*58, въпреки че, според мен, той по това време е бил под въздействието на някакъв медикамент. Но кой въздейства върху играта и кой е под въздействие? Като се има предвид, че решението може да бъде достигнато единствено посредством концептуална манифестация при използването на, ако мога да се изразя така, специфично възприятие на трансфинитното пространство, е съвършено очевидно, че възможностите включват и варианта, топката да бъде едновременно навсякъде или да се окаже, че изобщо не е бил отправен удар. Моята задача като треньор е да редуцирам този метафизичен излишък и, съответно, да предложа на момчетата ми приемлива парадигма, като например, евентуално, следната: _„Бий яко по средата, бе мой човек, та поне ако вратарят спаси, сериозно да го изпотиш“_. Разбирате ли, там е работата, че ритни-топката не се ограничава до ритни-топката. Тук имаме най-възхитителната многоизмерна философия основаваща се върху светогледа разработен от доктор Маспиндер в „Das Meer der Unvermeidlichkeit“*59. Но тук, сигурен съм, ще възразите, че съществуват системи като 4–4–2 или дори 4–1–2–1–2, нали? Ще ви отговоря, че фактически единствената система е само едно, иначе казано като един. Обичайно се казва, че в отбора има единадесет играчи, но това е само за постигане на съответствие с немощта на възприятието ни. В действителност играчът е само един, следователно — той за кратко се засмя, — ако бих могъл да си позволя да перифразирам сентенцията от „Портите на измамата“: _Не е важно дали печелиш или губиш, стига да вкараш повече голове, отколкото съперникът_.
	[*58 Заглавието е „Нищото на знанието“, цитатът гласи „Не мога да си спомня точно, но беше нещо като лек съдържащ ванилия десерт“. — Б.пр.]
	[*59 От немски — „Морето на неизбежността“. — Б.пр.]
	Девойката сведе поглед към празното си тефтерче:
	— Не може ли да го обясните малко по-простичко?
	— О, извинявайте — смути се Лут. — Мисля, че именно това правех.
	— А аз мисля, че стига толкова — Гленда хвана момичето за ръката.
	— Но аз още не съм го питала за любимата му лъжица — проплака тя.
	Лут прочисти гърлото си:
	— Е, щях да съм благодарен, ако бях предуведомен за този въпрос, тъй като се отнася до твърде обширно поле на експертиза, но смятам, че Великата бронзова лъжица от Кладх с теглото си надхвърлящо един тон определено ще е сред най-сериозните кандидати, въпреки че не бива да пренебрегваме също и комплекта лъжички, всяка от които по-малка от оризово зърно, изработени от неизвестен гений за наложниците на император Ай Въй. Но несъмнено, доколкото мога да съдя, всички те са затъмнени от забележителната лъжица с часовников механизъм, разработена от Проклето Тъпия Джонсън, която, по всичко личи, е била в състояние да разбърква захарта в кафето толкова бързо, че чашката е излитала от чинийката и се е удряла в тавана. Ех, да можех да съм свидетел на това, но от безопасно разстояние, разбира се. Вероятно не толкова известна е пеещата лъжица на високоерудирания мъдрец Ли Тин Уидъл, която е могла да забавлява голяма компания чрез изпълнението на комични песнички. Сред други значими лъжици следва да се споменат още…
	— Стига толкова — прекъсна го Гленда отмъквайки момичето за негово собствено добро.
	— Той орк ли е? — запита девойката.
	— Всички казват така — отвърна Гленда.
	— Ама те всичките ли са такива? Аз си мислих, че те, такова, късат главите на хората?
	— Ами, да речем, че им е втръснало да правят все едно и също.
	— Но откъде знае всичко това за лъжиците?
	— Вярвай ми, ако някой изобщо е написал книга „Най-великите лъжици в света“, то господин Лут няма как да не я е прочел.
	Трев чу оплакванията на госпожицата, докато Гленда почти насилствено я мъкнеше по-надалеч, или най-малкото по-надалеч от Лут.
	— Но аз всъщност исках да говоря с Бижу — чу я да хленчи Трев, докато тя подминаваше Жулиета без дори да я погледне, — но нали всички казват, че тя се крие.
	Той се впусна натам и примъкна останалите двама в тесен кръг.
	— Утре ще се лее кръв — съобщи им той. — Магьосниците не може да правят магии, а _Анкх-Морпорк Юнайтед_ ще е фрашкан с най-яките и гадни копелета извън Тръшкалника.
	— В такъв случай ще трябва да променим тактиката си съобразно този факт — реши Лут.
	— Ти да не си лу… побъркан? Аз ти говоря за такива като Анди, бе Лут. А той може и да не е най-лошия.
	— Но всичко е въпрос на тактика. Отчитане на силните и слабите страни и съответно приложение на това знание — не се поддаваше Лут.
	— Слушай! — ядоса се Трев. — Нямаме време за тея алабализми.
	— Ако цитирам… — започна Лут.
	— Слушай, ти казвам бе! А да се сещаш за цитати от хора, дето са ги заклали в гръб и после са ги смачкали от лю… — той се запъна, после продължи — … от страшен бой докато са на земята, а? Щото сега точно за това трябва да си мислиш.
	— Стражата ще присъства — изтъкна Лут.
	— Но те най-често, като се понапече, гледат да изпонатръшкат всичко живо на земята — разясни му Трев. — Така им се опростява работата.
	— Уверен съм, че можем да бием на ритни-топка всеки отбор — тръгна да го успокоява Лут.
	Трев се озърна в търсене на поне някой, който да вдене:
	— Не става така тая работа! Това не ти е ритни-топка!
	— Не ща да виждам някой да пострада — обади се Жулиета.
	— Ами тогава шъ требва да си затвориш очите — каза Трев. — Лут, ти си мислиш, че сичко ще ти е чистичко и спортсменско, щото така е измислена новата ритни-топка, да но тук са ти все същите стари урунгели. Знаеш ли к’во си мисля?
	— Татко ми казва, че Ветинари няма да се изкефи ако _Академик_ падне — даде принос към разговора Жулиета.
	— А той ще се изкефи ли? — поинтересува се Трев.
	— Ами май да, но даже и Тате казва, че май е по-добре да сме си с проклетия Ветинари, отколкото с някое копеле, каквито имахме някога.
	_Това е защото нещата с града потръгнаха_, мислеше си Трев. _Преди Ветинари всичко е било майка плаче, и никой не разбра, как се е оправил той. Той направи така, че Стражата да си върши работата. Той се оправи с онази война между джуджетата и троловете. Той позволи на хората да правят каквото си искат, при условие че правят каквото той иска. И най-вече, градът беше фраш с хора и пари. Всички искаха да живеят в Анкх-Морпорк. Нима можеше да му се разклати стола само защото нещо се е скофтило с новата ритни-топка? Ами, отговорът беше, разбира се, да — защото хората са си такива_.
	Трев спомена това на Гленда, когато тя се върна от мисията по извеждане на шашнатата Розичка от обсега на Лутовото философстване. Тя изгледа Трев и каза:
	— Мислиш ли, че Ветинари знае за това?
	— Ненъм — отговори Трев. — Е, зная, че няма как да си няма колкото си щеш шпиони, да, ама ненъм те дали знаят за това.
	— Мислиш ли, че някой трябва да му каже? — продължи Гленда.
	Трев се изсмя:
	— И к’во предлагаш? Да идем право в двореца, да се изтъпанчим пред него и да му кажем: „Прощавай, мой човек, ама тука има нещо, дето май ти е убегнало от вниманието“, а?
	— Да — каза Гленда.
	— Благодаря ви, Дръмнот, засега това е всичко — каза Ветинари.
	— Да, сър — отговори Дръмнот, кимна на лейди Марголота и се изнесе безшумно от стаята.
	— Хевлок, не се и съмнявам в изключителната компетентност на този Дръмнот, но на мен винаги ми е изглеждал много странно човече.
	— Е, странно място щеше да е светът, ако всички бяхме еднакви, мадам, макар че признавам, че не би бил особено странен, ако всички бяха като Дръмнот. И все пак той е лоялен и извънредно достоен за доверие.
	— Хъммм — произнесе се Милейди. — Има ли някакъв заслужаващ внимание личен живот?
	— Доколкото разбрах, той събира различни видове канцеларски принадлежности — отговори Ветинари. — Понякога се замислях, дали не би могла да промени живота му към по-добро среща с млада дама съгласна да се преоблече като картонена папка.
	Бяха седнали на терасата извън Продълговатия кабинет, която предлагаше съвършен изглед към центъра на града оставяйки наблюдателя почти невидим.
	— Съглашението придвижва ли се? — поинтересува се Ветинари.
	— Определено — отвърна Милейди. — Най-сетне мир между джуджета и тролове.
	Ветинари се усмихна:
	— Думата „мир“ обикновено се определя като период на почивка и превъоръжаване преди следващата война. Бяха ли необходими много убийства?
	— Хевлок, понякога си толкова директен!
	— Моля да ме извините, просто прогресът на историята се нуждае от касапи не по-малко отколкото от пастири.
	— Нямаше убийства — увери го Милейди, след което извъртя очи. — Обаче все пак имаше ужасен минен инцидент, както и доста необичайно свличане на геологични пластове. От друга страна въпросът с Локо все още не е разрешен. Джуджетата продължават да настояват за тотално изтребване.
	— Колко орки има там?
	— Никой не знае. Може би Лут ще може да ги намери.
	— Недопустимо е да се стигне до геноцид — рече Ветинари. — Историята винаги намира начин за разплата.
	— Както се оказва, че той е в състояние доста да ни изненада.
	— И аз така подразбрах. Съгласно всички донесения, нито един орк няма подобно постижение, освен него.
	— Но под всичко това той ще си остане орк — изтъкна Милейди.
	— Чудя се, какво ли остава под всички нас? — контрира Ветинари.
	— Приели сте много висок риск, нали знаете? — забеляза лейди Марголота.
	— Мадам, в този град всичко е риск, уверявам ви.
	— А властта е игра с дим и огледала. — Милейди си взе виното.
	— Колко странно, и ден не минава без Командир Ваймс да ми напомни за това. Нито една гражданска полиция не би могла да възпре разярено и решително население. Номерът е, да не им се позволява да го осъзнаят. Нали?
	На вратата се почука. Пак беше Дръмнот.
	— Съжалявам за прекъсването, сър, мадам, но при създалите се обстоятелства прецених, че е препоръчително — той изсумтя. — Дамата с пайовете е тук.
	— А, госпожица Сладкофасулска, легендарната изобретателка на знаменития Орачески пай — възкликна Ветинари и хвърли един поглед на Милейди. — И приятелка на господин Лут.
	— Вече се срещнах с нея, Хевлок. Тя ми чете конско.
	— Да, това й се удава много добре. Все едно приемаш чудесна студена баня. Моля, поканете я, Дръмнот.
	— С нея има и един младеж. Идентифицирах го като Тревър Младонадеждов, син на прочутия ритнитопковец Дейв Младонадеждов, а тя ме осведоми, че действително ви е донесла Орачески пай.
	— Смятате да приемете от член на широката общественост храна невкусена предварително? — ужаси се Милейди.
	— От нея — без никакви колебания — отговори Ветинари. — Напълно е невъзможно тя, при каквито и да е обстоятелства да отрови каквато и да е храна. Не от уважение към мен, нали разбирате, а от уважение към храната. Недейте да ни напускате. Смятам, че ще намерите това за… интересно.
	Паят в ръцете на Гленда все още не беше изстинал, когато тя пристъпи в Продълговатия кабинет. Самата тя се смрази от вида на лейди Марголота, но някаква твърдост в нея се запъна и тя попита:
	— Трябва ли да направя реверанс?
	— Не, освен ако много ви се иска.
	— Дойдохме да ви предупредим — избълва Трев.
	— Нима — вдигна вежда Ветинари.
	— _Анкх-Морпорк Юнайтед_ ще размаже _Академик Невиждан_ на кайма.
	— Леле-мале. Нима?
	— Те не са ви ваш’те средностатични играчи! — изломоти Трев. — Тея са от Мелето. Въоръжени до зъби.
	— О, да. Ритни-топката като война — рече Ветинари. — Е, добре, благодаря ви, че ми съобщихте.
	Настъпи тишина. Ветинари я наруши с думите:
	— Има ли още нещо, което бихте желали да ми споделите?
	Той задържа поглед върху пая, който Гленда държеше пред себе си като някаква джаджа за опазване на целомъдрие.
	— Не може ли да направите нещо? — попита тя.
	— Това е игра, госпожице Сладкофасулска. При условие, че тъкмо аз предложих този мач, как мислите, че ще изглеждам, ако се намеся? В крайна сметка правила ще има. В крайна сметка ще има рефер.
	— На тях няма да им пука — изтъкна Трев.
	— В такъв случай, предполагам, че Стражата ще трябва да изпълни задълженията си. А сега, ако не възразявате, ми предстои да се заема с държавни дела, но, моля, оставете пая.
	— Един момент — намеси се Милейди. — Защо дойдохте да предупредите Негова Светлост, млада госпожице?
	— Не е ли това нещото, което се полага да направя? — отвърна Гленда.
	— И просто ей така си влязохте?
	— Е, паят помогна.
	— Ние с вас, нали знаете, и преди сме се срещали — рече Милейди.
	Тя изгледа Гленда, а Гленда я изгледа в отговор и накрая успя да продума:
	— Да, знам, и не съм изплашена, и изобщо не съжалявам.
	Двубоят с погледи продължи поне с година повече от пределно търпимото, след което лейди Марголота рязко обърна глава и изкоментира:
	— Е, добре, поне с едното от двете сте сполучила, но без съмнение ще се насладя на пая, а също така и на мача.
	— Да, да — вметна Ветинари. — Благодаря ви, че се отбихте, но ако ни извините, предстои ни да обсъждаме държавни дела.
	— Хубава работа! — възкликна лейди Марголота, когато вратата зад тях се затвори. — Що за хора развъждате в този твой град, Хевлок?
	— Предполагам, че някои от най-добрите — отговори Ветинари.
	— И двама души от простолюдието могат просто така да нахлуят при вас без предварителна уговорка?
	— Но с пай — поправи я Ветинари.
	— Очаквали сте ги?
	— Да кажем, че не бях твърде изненадан — каза Ветинари. — Аз определено съм осведомен за състава на Анкх-Морпорк Юнейтед. Стражата също.
	— И възнамерявате да ги допуснете на стадиона срещу сбирщина от престарели магьосници, обещали, че няма да употребяват магия?
	— Сбирщина от престарели магьосници и господин Лут — уточни бодро Ветинари. — Той явно е много добър в тактическото планиране.
	— Аз не мога да позволя такова нещо.
	— Това е моят град, Марголота. В Анкх-Морпорк няма роби.
	— Той е мой повереник. Обаче предполагам, че вие ще пренебрегнете това.
	— Намерението ми е точно такова. В крайна сметка това е само една игра.
	— Но играта не е само някаква игра. Каква игра очакваш утре?
	— Война — отговори Ветинари. — А войната си е само война.
	Лейди Марголота рязко изпъна дългия си ръкав и в ръката й ненадейно се озова елегантна стоманена кама.
	— Предлагам вие да го разрежете наполовина — посочи пая Ветинари. — А аз ще избера моята половина.
	— А ако в едната половина има повече мариновани лукчета?
	— Тогава мисля, че въпросът ще подлежи на преговори. Ще желаете ли още… вино?
	— Видяхте ли, как тя се опита да ме победи в надглеждане? — подметна Марголота.
	— Да — каза Ветинари. — Видях, че тя успя.


>
	Когато Гленда и Трев се върнаха на Хипопотамодрума, Лут ги изгледа с очакване.
	— Хич не щя да слуша — оплака се Трев.
	— Значи толкова по въпроса — не се впечатли Лут. — Уверен съм в нашия успех идната сутрин. Имам основания да разчитам на нашето тактическо превъзходство.
	— А аз просто се радвам, че няма да играя — заключи Трев.
	— Да, господин Трев, това наистина е много жалко.
	Откъм близката маса, където ритнитопковската Лига правеше последни уточнения, се разнесе нечий глас:
	— А не, без такива. Глейте са, пак се бъркате. Ако пича от отбор Б е по-близо до вратаря… чакайте, обърках се… ако той е по-близо до вратата, отколкото вратарят, е значи тогава, значи, няма как да не си е изкарал к’вото си трябва. Полага му се, нали така?
	В отговор се чу въздишка, можеща да принадлежи единствено на Пондър Стибънс:
	— Не, мисля, че не разбирате…
	Друг глас се намеси уверено:
	— Ако вратарят е толкова далече от вратата си, егати шматката ще е тоя бе!
	— Вижте с’а, айде от начало — включи се още един глас. — Да речем, аз съм тоя тип ей тук — като погледна натам Трев видя как един от мъжете запраща през масата топче смачкана хартия. — Значи, ритнал съм топката чак до там, и ей ме на, ей тая хартишка. Е, тогава какво, а?
	Той пак блъсна хартишката и тя уцели молива на Пондър.
	— Не! Това вече го обясних. И престанете да ми размятате тези хартийки, намирам го за доста разконцентриращо.
	— Да, но ако я дриблира, няма проблем — чу се още един глас.
	— Ей, чакайте малко — включи се поредният глас. — К’во става, ако, такова, си получиш топката в твоята си половина и си я водиш до тяхната врата, без да я подаваш на никого, и накрая я вкараш в мрежата?
	— Това ще е съвършено по правилата — каза Пондър.
	— Да бе, тая работа как я мислите, че ще стане, а? — подигра го човекът, който току-що запрати през масата поредната подгизнала хартишка, и това така му хареса, че прати след нея още една.
	— Но ако се опита и сполучи, каква великолепна ритни-топка ще бъде това, нали? — възкликна Пондър.
	— Къде е нашият отбор? — поинтересува се Трев оглеждайки се наоколо.
	— Аз им предложих да си легнат рано — отговори Пондър.
	— За магьосниците ранно лягане е около два часа през нощта — отбеляза Гленда.
	— Освен това оставих инструкции тази вечер на отбора да се сервира специално меню — добави Лут. — В тази връзка, госпожице Гленда, позволете ми да ви помоля да заключите Нощната Кухня.

	* * *

	Мъртва тишина беше надвиснала тази вечер над трапезарията.
	— Аз салати не ям — заяви блюстител Нобс (без роднинска връзка). — От тях имам газове.
	— Как е възможно да се живее без паста? — възмущаваше се Бенго. — Това е варварство!
	— Надявам се, че сте забелязали, господа, че моята чиния е също толкова празна колкото и вашите — обърна им внимание Ридкъли. — Господин Лут е нашият треньор и аз дадох на господин Лут мястото на водача. Освен това тази вечер не е разрешено да се пуши.
	Надигна се хор от оплаквания и той вдигна ръка за тишина.
	— Освен това съгласно тези негови инструкции… — той се вгледа в доста нечетливия почерк на Лут и се подсмихна — забранени са също така и сексуалните сношения.
	Това не доведе до очакваната от него реакция.
	— Това разговори за онова нещо ли значеше? — зачуди се Завеждащият катедра Неопределени Изследвания.
	— Не, това е „орален секс“ — осведоми го Ринсуинд.
	— А не, това беше слушането на разговори за онова нещо.
	Бенго Макарона седеше като че цапардосан по главата.
	— Хайде сега, и без никакво среднощно примъкване към бюфетите — продължи строго Ридкъли. — Има си правила. Г-жа Уитлоу и г-ца Сладкофасулска са осведомени, че аз напълно подкрепям правомощията на г-н Лут в този случай. Хайде, покажете, че сте наистина отбор юнаци.
	— В желанието си да изразя солидарност с останалата част на отбора — надигна глас Лекторът по Съвременни Руни — имам основания да разчитам, че в капана за мишки в стаята ми е останало малко сиренце.
	Ридкъли остана сам-самичък с ехото от падащи столове.
	Архиканцлерът се прибра в стаята си и метна шапката си на закачалката. _Не може без правила_, каза си той наум, _и не може да няма правило за тях и правило за мен_. Той отиде до леглото си с осемстълбовия балдахин и отвори тайното отделение съдържащо кутията с тютюна. Сега обаче то съдържаше само малка бележка гласяща:
C>
	Скъпи господин Архиканцлер,
	В изпълнение на вашата резолюция на инструкциите на господин Лут, че на преподавателския състав тази вечер не са разрешени храна и принадлежности за пушене, си позволих да разчистя вашите цигари и тютюн за лула. Бих ли могла също така да спомена, че изпразних студения ви бюфет от обичайните студени закуски и туршии с цел предотвратяване на изкушение.
C$
	— Мамка му — измърмори полугласно Ридкъли.
	След което отиде до гардероба и претършува джобовете на смокинга си, където откри бележка гласяща:
C>
	Съгласно разпорежданията на Господин Лут, утвърдени лично от вас, г-н Архиканцлер [а да се смае човек, колко осъдителен почерк можеше да докара г-жа Уитлоу], си позволих да отстраня вашия запас от ментови дъвки за спешни случаи.
C$
	— Промяна и упадък! — заяви на нощния въздух Ридкъли. — Обкръжен съм от предатели! Изменят ми на всяка стъпка.
	Той закрачи безутешно покрай книжните си рафтове и издърпа „Спътник на окултиста“ на Бодри, книга която познаваше от корица до корица. И понеже я познаваше от корица до корица, на стр. 14 намери една вдлъбнатинка, съдържаща пакетче свръхпикантни пияни ментови дъвки, унция тютюн „Веселия моряк“, кутия „Магборо“… И, както се оказа една бележчица:
C>
	Скъпи ми Архиканцлер,
	Просто сърце не ми даде.
@	Г-жа Уитлоу.
C$

	* * *

	Като че беше притъмняло повече от обикновено. Обикновено разпорежданията на Архиканцлера биваха изпълнявани и на състава на _Академик Невиждан_ им се струваше, че всички врати пред тях в похода им в търсене на манджа се затварят, или направо се затръшват. Всеки килер беше заключен и защитен срещу магии. Отборът бродеше безпомощно от зала в зала.
	— В стаята ми има малко студена паста — спомена Бенго Макарона. — Баба ми ми я даде като тръгвах насам. Ще изтрае още десет години и баба казва, че и след десет години ще е също толкова вкусна, колкото сега. За съжаление може и да е била права.
	— Ако я донесеш, можем да я стоплим в моята стая — предложи Лекторът по Съвременни Руни.
	— Ако искате. Тя е с алигаторски тестиси, било много хранително. Много са популярни у нас.
	— Не знаех, че алигаторите имали тестиси — изкоментира Лекторът по Съвременни Руни.
	— Вече нямат — изказа се блюстител Нобс (без роднинска връзка).
	— Имам един сухар, който можем да си разделим — предложи Пондър Стибънс и беше незабавно пронизан от питащите им погледи. — Не — заяви твърдо той — нямам намерение да подкопавам в още по-голяма степен заповедите на Архиканцлера. Толкова по въпроса, господа. Без йерархия сме за никъде.
	— При Библиотекаря не може да няма банани — сети се Ринсуинд.
	— Сигурен ли сте? — оживи се Макарона.
	— Мисля, че в подобни случаи Библиотекаря действа по принципа: „Ако ми отмъкнеш моите банани, аз ще си ги прибера от трупа ти“.
	Трев, който дебнеше в сенките, изчака докато куркането на стомаси не заглъхна в далечината, затича се и почука на залостената врата на Нощната Кухня.
	— Те сичките се събраха и заминаха за Библиотеката.
	— Добре, мисля, че той ще сподели с тях бананите си — кимна Лут.
	— Изобщо не виждам, къде е смисълът — възкликна Гленда.
	— Смисълът е, че те са другари по неволя. Те са отбор. Това е то ритни-топката. Трябва да научиш отбора да бъде отбор и тогава няма да ме притеснява, ако ще сутринта да се разпорят от ядене.
	_Лут се променя_, помисли си Трев.
	— Мога ли да ти задам един личен въпрос, господин Лут?
	— Почти всички въпроси, задавани ми от хората, са лични, но все пак давайте, Господин Трев.
	— Ами, ъ-ъ, такова. Понякога се уголемяваш, понякога се смаляваш. Как става тая работа?
	— Това ни е вградено — отговори Лут. — Смятам, че е резултат от свиванията и разширяванията на морфичното поле. Въздейства на вашето възприятие.
	— Когато си разстроен, ти много се смаляваш — спомена му Гленда.
	— А сега какъв изглеждам?
	— Бая голям — отговори Трев.
	— Отлично — кимна Лут, докато нагъваше парче пай. — Утре възнамерявам да се уголемя още повече.
	— Остава да направим още едно нещо — сподели им Трев. — Пепе иска да ми помогне. Мисли си, че ще играя утре.
	— Е, ти ще играеш утре — отвърна Лут.
	— Не! Нали знаете! Нали обещах на старото ми мамче, а не може ей така да нарушиш к’вото си обещал на старото мамче, мир на праха й. Да имаш ключове от избата, Гленда?
	— Да не мислиш, че ще ти кажа, Трев Младонадеждов?
	— Така си и мислих. Искам две бутилки от най-доброто бренди. И, ъ-ъ, може ли ’сички да дойдете с мен, моля ви се? Мисля си, че Пепе не ми мисли злото, но той си е, ъ-ъ, ами нали го знаете, както е полунощ и такова.
	— Мисля, че го знам аз Пепе — каза Гленда.

	* * *

	Пред задната врата на Гофна имаше пазач, но преди той да успее да отпрати по живо по здраво Трев и неговите телохранители, цъфна Пепе.
	— Леле! Три аверчета. Ама аз съм бил много страшен бе — той ги изгледа дяволито. — Здрасти, аверчета, носите ли ми брендито?
	— Да, какво става тук, Пепе? Ти направо взе акъла на Трев — укори го Гленда.
	— Не съм! Аз напоследък изобщо от никого не взимам акъли. Просто му казах, че утре ще играе ритни-топка.
	— Обещах на старото ми мамче — повтори Трев, хващайки се за тази декларация сякаш беше дъска в бурно море.
	— Но на ръката ти е изписана звезда, така че нямаш избор.
	Трев си погледна дланта:
	— Само разни му там линии.
	— Е, има такива, дето ги виждат тея работи и има такива, дето не ги виждат. Аз съм от тея дето виждат. То е метафорично, бе човек. Но там е работата с тая работа, че ми се ще да ти дам едно такова нещичко, дето утре май може и да ти влезе в работа. Какво говоря бе? Може направо егати да ти спаси живота. Или поне брака ще ти спаси. Че няма как, тея дами тук ще искат да са сигурни, че ние от Гофна сме направили за теб каквото можем.
	— Може да изглежда както ще, Трев, но аз вярвам на Пепе — каза Гленда.
	— А това е господин Лут — представи го Трев. — Приятел е.
	— Ъхъ. Знам аз, какво е господин Лут — отвърна Пепе. — И ти може да дойдеш. Драго ми е, че си ми… познат.
	Той се обърна към Гленда:
	— Вие, момичета, оставате тук, госпожице. Че тая задача не е много за дами — той въведе момчетата в мрака зад вратата. — Това, дето ще ви го покажа сега, господа, е свръхсекретно, така че ако изпортиш нещо, Трев Младонадеждов, тогава Анди Изцепков ще ти се стори като побойника от детската градина.
	— То Анди в детската градина си беше побойника — каза Трев, когато навлязоха в нещо, което явно беше ковачница.
	— Микрорицница — обяви с удовлетворение Пепе. — Светът още нищо не е видял.
	— На външен вид е просто фина плетена ризница — констатира Лут.
	— Не е просто — каза джуджето. — Мога да ти отпусна една фланелка и едни шорти и гледай да ми ги върнеш, момченце, щото иначе гореспоменатите усложнения така ще те огреят… абе внимавай, че не се шегувам. Това нещо не е само да разхубавява момичетата. Ума ще ти зайде, само като ти кажа, какво става само с мъничка променчица в сплава — той посочи една блещукаща купчина. — Лека като перце и не жули, нали знаеш.
	— И какво друго?
	— Един момент и ще ти покажа. Обуй си едни шорти.
	— К’во, тука ли?
	На светлината на ризницата Пепе изглеждаше някак си като малък демон.
	— Ей-ееей, виж ти какъв срамежливко си бил! Абе я взимай да си ги обуеш засега върху панталона, а аз гледай сега, аз хич няма да се обръщам да те гледам, докато се обуваш — той извърна глава и заръчка нещо в инструментите край наковалнята. — Готов ли си? — провикна се той след няколко минути запъхтяно дишане.
	— Да, те, ъ-ъ, такова, ами добре ми стоят.
	— Окей — рече Пепе. — Чакай сега един момент.
	Той изчезна в тъмнината наоколо и след като някое време се чуваха неясни звуци, се върна в полезрението им, пристъпвайки някак тромаво.
	— К’во си си навлякъл, бе Пепе? — учуди се Трев. — На куп възглавници мяза.
	— А, просто защитни мерки — обясни Пепе. — А сега, ако може, няколко крачки назад, господин Лут, а ти, Трев, ще бъдеш ли толкова любезен ръцете на тила, та, нали разбираш, да не ми се пречкат, докато ти взимам мярката — той пак се обърна с гръб. — Е, Трев, ръцете на тила ли са ти?
	— Ъхъ.
	В този момент Пепе рязко се извърна и с все сила го халоса в слабините с дванадесеткилограмов ковашки чук…
	Изненадващо, единственият ефект от това беше, че Пепе отхвръкна чак до отсрещната стена.
	— Идеално! — дочу се оттам гласът му позаглушен от защитните мерки.

	* * *

	Стана сутрин, но на Гленда й се струваше, че няма ден и нощ, няма работа и свободно време, а че всичко е само ритни-топка, ей там, в близкото бъдеще, привличаща всичко живо. В Голямата Зала целият отбор беше на една маса. Магьосници и персонал рамо до рамо, всичките нагъващи така, както е възможно само в Невиждания Университет.
	Този ден всичко беше ритни-топка. Каквото и да ставаше, все се въртеше около ритни-топката. Нямаше лекции. То, разбира се, лекции никога нямаше, но поне днес нямаше посещаемост заради възбудата от предстоящия мач, а не както друг път, просто защото на никой не му се ходеше. След някое време Гленда долови някакъв шум, все едно че забуча самият град.
	Край университета се беше насъбрал народ; още от сега пред Хипопотамодрума се беше натрупала навалица. Шумът от сто хиляди души с една обща цел се надигаше като бръмченето на далечен рояк.
	Гленда се прибра в убежището известно като Нощна Кухня и се опита да си запълни времето с месене, но тестото някак си и се изплъзваше от пръстите.
	— Шубе ли те е? — попита Жулиета.
	— Надявам се, че ще бием — отвърна Гленда.
	— Ам’че как, ще бием, как иначе — увери я Жулиета.
	— Това е много хубаво, до момента, когато паднем — възрази Гленда. — Да, кой е тук?
	Вратата се отвори с трясък и влезе Пепе, по-изчеткан от обикновено.
	— Мараба, госпожици — поздрави той. — За вас има едно съобщенийце. Как мислехте да гледате мача?
	— Колкото можем да се приближим, толкова — отговори Гленда.
	— Чуйте сега, какво ще ви кажа — рече Пепе. — Мадам взе от най-добрите места на стадиона. Нищо скрито-покрито, само открит и прозрачен подкуп. Хората трябва да видят, че Гофна е на върха, ясно? Та за микроризницата да има публичност.
	— Ей, жестоко! — извика Жулиета.
	И дори Гленда забеляза, че автоматичният й инстинктивен цинизъм я е изоставил.
	— Ще има и шери — подметна Пепе.
	— А там дали ще дойде някоя знаменитост? — поинтересува се Жулиета.
	Пепе я заобиколи и леко я докосна с пръст в гърдите:
	— Да. Ти, госпожице. Всички искат да видят Бижу.

	* * *

	Часовниците като че ли бяха спрели. Всякакви патрули на Стражата бяха преустановени, но по улиците надали можеше да се намери престъпност, така както не се мяркаше и жива душа. Потоп от хора, добре де, предимно хора, се изливаше в стадиона, надигаше се на талази покрай него, преливаше и наводняваше все по-голяма и по-голяма част от града. Срещата беше в Хипопотамодрума, а блъсканицата се простираше чак до площад Сатор и, малко по малко, налягането на толкова много втренчени погледи придвижваше стрелките на множество часовници напред.
	Само отборът, а също и Трев, бяха останали в Голямата Зала, всички други бяха тръгнали по-отрано в безплодния си стремеж да си намерят места. Играчите се мотаеха натам-насам, подритвайки си топката, докато не се появиха Пондър, Лут и Архиканцлерът.
	— Ей, голям ден, момци! — поздрави ги Ридкъли. — А като гледам денят май ще излезе и хубав. Всички само нас чакат, да им покажем на какво му се вика игра. Искам от вас да подходите към случая в най-добрите спортсменски традиции на Невиждания Университет, а именно, да мамите само като не ви виждат, макар че точно днес надали има много шанс нещо да остане незабелязано. Но, тъй или иначе, искам всеки от вас да даде сто и десет процента от себе си.
	— Извинете, г-н Архиканцлер, — обади се Пондър Стибънс. — Разбирам духа на това, което казахте, но не може да има повече от сто процента.
	— Добре де, ама биха могли да дадат сто и десет процента, ако се постараят повече — запъна се Ридкъли.
	— Ами, и да и не, сър. Но, фактически погледнато, това няма да значи нищо друго, освен, че ще са направили стоте процента по-големи, но пак ще си останат сто процента. Освен това човешките възможности са си човешки възможности и толкова. Само бях длъжен да отбележа.
	— Ами браво на тебе, че го отбеляза — завърши Ридкъли и забрави за случая, а огледа лицата наоколо. — А, господин Младонадеждов, наистина ли няма начин да ви придумам да влезете в отбора? На Дейв Младонадеждов момчето да играе за _Академик Невиждан_ ще е като да имаме гордо знаме. А, като гледам, колегата Ринсуинд, какъвто е шегаджия, си носи бяло знаменце.
	— Ами, сър, нали знаете, думата ми на две не става — изломоти Трев.
	— Старото ви мамче — кимна разбиращо Ридкъли.
	— Ами обещах й — каза Трев. — Знам, че е починала, но не ще и дума, че ме гледа от небето, сър.
	— Ами хубаво тогава, а и говори добре за теб. Нещо друго да остана да се каже? Да помисля. А, да, господа… Г-жа Уитлоу, както е обичайно за нея в подобни случаи, е организирала прислужничките да се облекат в подходящи за случая костюми и да ни подкрепят от тъчлинията — при следващите думи лицето му стана на безизразна маска. — Необяснимо защо Г-жа Уитлоу държи да вземе ентусиазирано и необичайно атлетично участие в това. Както ми беше съобщено, щяло да има високо вдигнати крака, но ако внимавате, къде ви пада погледът, не би трябвало да видите нищо, което да ви разстрои прекалено.
	— Извинявайте, сър — обади се Ринсуинд. — Истина ли е, че някои от мъжете в _Анкх-Морпорк Юнайтед_ са само шайка главорези от Мелето?
	— Малко грубичко ще е да се каже така — започна Ридкъли.
	— Извинявайте, сър — надигна глас Трев, — това си е точно така. Да го кажем: половината са честни ритачи, останалите са пълни копелета.
	— Добре, няма как да не ги преодолеем — заключи бодро Ридкъли.
	— Аз също бих желал да отбележа някои неща, преди да тръгнем, сър — взе думата Лут. — Последни напътствия, примерно? През тези няколко дни аз ви научих на всичко, което знам, въпреки че не знам, откъде го знам. Както знаете, аз съм орк и независимо от всичко друго ние сме отборни играчи. Вие, следователно, играете не индивидуално, а като един отбор. Ако си спомням правилно, Фон Хауденбрау беше посочил, че…
	— Надали ще имаме достатъчно време да минем през навалицата — намеси се Ридкъли, който беше очаквал такова нещо. — Благодаря ви, господин Лут, но наистина ни е време да тръгваме.
	Ако някой наблюдаваше картината отгоре, щеше да види, как претъпканите улици на града се огъват пред една червена гъсеница, а именно _Академик Невиждан_ на път към игрището. Разнесоха се приветствени възгласи и се разнесоха освирквания, а понеже това беше Анкх-Морпорк, най-често приветствените възгласи и освиркванията бяха надавани последователно от всички заинтересувани лица.
	В момента, в който Извънреден Стражар Флуорит заедно с два други трола отвориха насила портите въпреки натиска на множество тела, шумът беше като един грамаден звуков чук. Троловете органи на реда отвориха за отбора път с чувствителността и деликатността, станали толкова пословични за полицейския контрол над тълпите. Тази пролука водеше до оградена и строго охранявана зона, в центъра, на която ги очакваха Архиканцлерът, известен по-рано като Декана, целокупният отбор _Анкх-Морпорк Юнайтед_ и Негова Милост херцог Анкхски, Командир на Градската Стража, Сър Самюъл Ваймс с лице като развален обяд.
	— Какво, за всички адове, сте тръгнали да правите на моя град, бе клоуни? — изръмжа срещу им той и хвърли един поглед към Ветинари в неговата ложа посред трибуната, след което повиши глас. — Цял месец се бъхтя като луд да прокараме споразумението от КД, и точно когато най-сетне джуджета и тролове стискат ръце и стават първи дружки, на ваш’та пасмина и скимва да забъркате нова-новеничка ваша си КД.
	— Хайде сега, Сам — зауспокоява го Ридкъли. — Това нали е просто обществена забава.
	— Народът се тълпи пред портите — продължаваше Ваймс. — При това пред градските порти. Колко от тази бъркотия е по магия?
	— Николко, Сам, поне доколкото знаем ние. По време на тази среща магия няма да се използва, това вече е обсъдено и решено и Де… — Ридкъли шумно преглътна. — Архиканцлерът на Бързнекския Университет поема отговорността за тавмичната изолация на стадиона.
	— Тогава слушайте внимателно — рече командирът. — На нито един от хората ми няма да му стъпи кракът на игралното поле, независимо какво се случи там. Ясен ли съм?
	— Кристално, Сам.
	— Извинявайте, г-н Архиканцлер, но в момента аз съм Командирът на Градската Стража, а не Сам, ако нямате нищо напротив — скастри го Ваймс. — Целият проклет град е само един инцидент, само чакащ да… не, инцидент, вече случил се и всичко, което тръгне на зле, скоропостижно ще се влоши още повече. Няма да допусна да се говори, че проблемът е бил заради Стражата. Откровено казано, Муструм, от вас бях очаквал да се държите по-добре.
	— За вас съм „г-н Архиканцлер“ — сряза го студено Ридкъли.
	— Що се отнася до мен — продължи Ваймс, — считам това за свада между съперничещи си улични банди. Знаете ли, в какво се състои работата ми, г-н Архиканцлер? Да охранявам реда, така че за стой та гледай бих ви арестувал всичките буйни размирници накуп, но Негова Светлост не дава.
	Ридкъли се прокашля:
	— Позволете ми, и аз да ви поздравя за успешната ви работа в Кумската Долина, господине.
	— Благодаря ви — отвърна Ваймс. — Така че, предполагам, че се сещате, колко ми е драго да ви видя, как забърквате един друг вид война — командирът се обърна към Архиканцлер Хенри. — Удоволствие е да ви видя отново, господине*60, радвам се, че сте се издигнали. Официално ви съобщавам, че за това място и време ви предавам пълномощията си по охраната на правопорядъка и оттук нататък, в качеството си на рефер, ги поемате вие. В рамките на тези линии е ритни-топката, престъпите ли ги, там ви чакам аз. — Той пак се обърна към Ридкъли. — Внимавайте къде стъпвате, г-н Архиканцлер.
	[*60 Полицаите имат навика да произнасят думата „господине“ така, сякаш всъщност са искали да кажат „господинчо“. — Б.а.]
	И той се оттегли последван от останалите стражари.
	— Е, какво, предполагам че добрият командир се е изтормозил тея дни — забеляза весело Архиканцлер Хенри и си извади часовника. — Бих искал да кажа две думи на двамата капитани.
	— Добре, както знам, аз съм единият — откликна Ридкъли.
	От редиците на Юнайтед излезе един мъж:
	— Джоузеф Праскин, между другото от Бут Свински Складове. Вари го, печи го, капитан съм.
	Праскин протегна ръка на Ридкъли и, трябва да му се признае, почти не трепна от здравото ръкостискане.
	— Значи, господа — заговори бившият Декан. — Сигурен съм, че сте запознати с правилата, минали сме ги вече доста пъти. От вас искам добра чиста игра. Едно дълго, ъ-ъ, изсвирване с моята свирка ще означава, че прекъсвам играта поради нарушение, контузия или някаква друга причина, за която ми се случи да се сетя. Едно още по-дълго изсвирване, или, да го наречем, разсвирване бележи края на полувремето и време за закуски, след което срещата ще бъде продължена. По време на прекъсването, както разбирам, ще се състои показно шествие на Анкх-Морпоркския акордеонен оркестър, но съм сигурен, че ще посрещнем това изпитание с чест. Позволете ми да ви напомня, господа, че на полувремето сменяте вратите. Освен това, моля ви, внушете на отборите си, че вратата, към която следва да стрелят, не е тази зад гърбовете им. Ако забележа сериозно нарушение, играчът ще бъде отстранен от игрището. Значително по-дълго разсвирване, което поне колкото се отнася до мене, ще продължи докато ми свърши дъхът, ще обозначи края на срещата. Ако може още веднъж да ви напомня, че, както вече ви обясни командир Ваймс, в границите на тези четири доста мърляви тебеширени странични линии, аз съм правомощният носител на власт, отстъпващ единствено на самите богове, макар че и те не са застраховани. Ако в който и да е момент от срещата се изясни, че самите правила са непрактични, аз ще ги променя. След сигнала на моята свирка, ще издигна жезъла си и ще активирам магия, която ще възпрепятства действието на всяка друга магия в рамките на тези свещени линии, докато не обявя край на срещата. Ясно ли е?
	— Да, сър — израпортува г-н Праскин.
	— Муструм? — подсети многозначително бившият Декан.
	— Да бе, да, хубаво — изръмжа Ридкъли. — Паднало ти е сега и гледаш да се поперчиш, нали? Хайде да почваме.
	— Господа, моля ви, постройте отборите си за изпълнение на Националния Химн. Господин Стибънс, предполагам, че сте намерили мегафона, благодаря ви много — той вдигна фунията пред устата си и изкрещя през нея. — Дами и господа, на крака за Националния Химн.
	Пеенето на Националния Химн никога не е излизало стройно, поради усещането на добрите граждани на Анкх-Морпорк, че не е патриотично да пееш песни за туй, колко си патриотичен, въз основа на възгледа, че ако някой пее, колко е патриотичен, значи или замисля нещо лошо или е Държавният Глава*61. Този ден допълнителен проблем представляваше акустиката на арената, която беше прекалено добра, което допълнително се усложняваше от факта, че скоростта на звука в единия край на стадиона лекичко излизаше от ритъм с този от другия край — недостатък допълнително влошен от опитите на народа от двете страни да наваксат разликата.
	[*61 Т.е. замисля нещо лошо. — Б.а.]
	Тези акустични аномалии не бяха от особено значение, ако си застанал до Муструм Ридкъли, понеже Архиканцлерът беше един от онези джентълмени, които го пеят красиво, отчетливо и много, ама много гръмогласно.
	— __„Щом пръдне дракон и хипопотам пропее, сърцето ми за Анкх-Морпорк милее“__ — запя той.
	За своя изненада Трев забеляза, че Лут е застанал мирно по струнка. Устата на самия Трев караше на автопилот, а очите му оглеждаха гордия строй на _Анкх-Морпорк Юнайтед_. _Петдесет на петдесет_, мислеше си той. _Половината свестни ритачи, другата половина — Анди и неговите аверчета_. Погледът му фиксира Анди, точно като си помисли това и Анди го озари с една усмивчица и го посочи за кратко с пръст. _Аз обаче нали, заради старото ми мамче, не играя_, помисли си Трев. Той сведе поглед към дланта си и се увери, че там няма никаква звезда, това беше сто на сто. _То и без друго_, продължи да си мисли той, взирайки се в противниците, _ако всичко се оплеска, нали в крайна сметка съдията е магьосник_.
	— __„Не се хвалете с войнска гмеж, ний храбро ще ви бием с кеш“__ — ревеше публиката в най-разнообразно темпо и тоналности.
	_Все пак наистина_, вървяха мислите на Трев, _той нали няма да изключи собствената си магия, нали?_
	— __„Чии са ваш’те шлемове, чии са ваш’те гащи?“__
	_Все пак наистина, той нали няма да вземе да се прецака така, нали? Единственият, който може да спре шибанията, ако нещата се оплескат, няма да се мине така, нали?_
	— __„Чии са генералите ви? Всичките са наши!“__
	_Да, точно това е сторил! Ей сега го направи!_
	— __„Морпоркия! Морпоркия! Света владееш ти.“__
	Трев изкрещя в опит да заглуши надигащата се в него паника. _Направи го, нали всички го видяхме! Нали жезълът му е също на терена, където не може да прави магии_. Той хвърли един поглед на Анди и Анди му кимна. _Да, и той я схвана тая работа_.
	— __„На едро ще ви купим. Врагът ще ни плати.“__
	В равнините Сто се счита, че само негодниците знаят втория куплет на националния си химн, защото всеки, похабил времето си да го зубри, няма как да няма някоя проклетия на ум. Поради това вторият куплет на Анкх-Морпоркския химн беше нарочно съчинен така, че да съдържа предимно „на-на-на“, тук-таме с по някоя по-нормална дума отчаяно задържаща се на повърхността, тъй като вторият куплет и без друго ще си звучи така. Трев го слушаше с дори повече агония от обикновено.
	Но всички заедно се включиха в бодър унисон за последния стих, който го знаеха всички:
	— __„На едро ще ви купим, дължите ни пари!“__

	* * *

	Гленда, с ръка през гърдите, колкото й стигаше дължина на ръка, рискува да метне поглед, към каквото сигурно се наричаше Кралска Ложа тъкмо навреме да види как Ветинари вдига златообразно оцветената купа и възторжените възгласи се развихриха. Анкх-Морпорк не беше много петимен да приветства Патриция си, но виж златото градът приветстваше и да го събудиш от сън. И все пак на Гленда й се стори, че дочу някакъв странен отглас, идещ като че изпод земята, като че ли целият стадион беше една огромна уста… И после усещането се загуби. А денят продължи.

	* * *

	— Господа? Играчите да заемат местата си — рече високомерно Архиканцлерът на Бързнек.
	— Ъ-ъ, може ли за един момент, сър? — примъкна се набързо до него Трев.
	— Ах, да. На Дейв Младонадеждов момчето — сети се бившият Декан. — Сега ще играем ритни-топка, господин Младонадеждов, както сигурно сте забелязал.
	— Да, сър, ама нали, ъ-ъ, такова…
	— Можете ли да ми посочите някаква убедителна причина да задържа началото на срещата? — поиска да знае съдията.
	Трев се предаде.
	Хенри извади монета от джоба на жилетката си и викна:
	— Муструм?
	— Ези — каза Архиканцлерът и не се падна ези.
	— Отлично, господин Праскин… у кого е топката?
	_Пльонг! Пльонг!_
	Лут хвана топката във въздуха и отговори:
	— У мен, сър.
	— О, вие бяхте треньорът на _Академик_.
	— Да, в случай на необходимост, играещ треньор.
	— Господа, забележете: оставям топката в центъра на игрището.
	Вярно си беше, че Архиканцлерът по-рано наричан Декан се възползваше на поразия от падналата му се възможност. Той отстъпи няколко стъпки, направи драматична пауза, извади тържествено свирка от джоба си и я размаха. Наду я със сила, на каквато беше способен само мъж с неговите габарити. Лицето му затрепери и почервеня. Тогава той вдигна мегафона до устата си и изкрещя:
	— ВСЯКО МАМИНО СИНЧЕ, ДЕТО НЕ СИ Е ДОНЕСЛО ЕКИПА, ЩЕ ИГРАЕ ПО БЕЛИ ГАЩИ!
	Последва викът на Пондър:
	— Някой ще ми каже ли, кой му е дал това?
	Народът изрева и можеше да се чуе, как смехът се разпространява все по-нататък, плъзвайки по улиците, всеки разказваше нататък и се надигаха такива спомени, че двама души се заеха да пишат извинителни бележки от майките си.
	На едната врата Библиотекарят се превъртя на ръце на горната греда и кацна отгоре й за по-добра видимост. На другата врата Чарли Бартън, вратарят на Юнайтед, методично си разпалваше лулата. А човекът с най-тежкия проблем на стадиона този ден, като се изключи може би Трев, беше редакторът на „Вестника“ г-н Уилям дьо Слов, който просто не можеше да повери на някакъв си подчинен репортажа за това уникално, възможно най-престижно събитие, но не беше много сигурен, как точно да процедира.
	При началния сигнал той изкара следното:
C>
	Предводителят на _Юнайтед_, (може ли да бъде наречен „предводител“? Трябва да намеря по-подходящ термин за него, но това ще го оправя в офиса), та той, по всичко личи, не е наясно, какво да прави с топката. Архиканцлер Ридкъли (BF… А не, това ще го попълня по-късно) изстрелва топката силно напред, добре де, по-точно тя уцелва Джими Уилкинс, бивш играч на Миньор, който не личи да знае, какво да прави с нея. Не, не, той я хваща с ръце! С ръце! Реферът, който е бивш Декан на Невиждания Университет, го привиква за, както предполагам, опреснителен курс по правилата на този нов спорт ритни-топката.
C$
	_Мегафон_, мислеше си Дьо Слов, _ето какво ми трябва, извънредно грамаден мегафон, така че да мога да казвам на всички, какво се случва_.
C>
	Топката е връчена на, момент да видя, номер 69, о да, многостранно надарения професор Бенго Макарона, който, съгласно новия правилник, има правото на така наречения пряк свободен удар от мястото, където е било извършено нарушението и, какво виждам, Бенго Мака… съжалявам, професор Бенго Макарона от _Академик Невиждан_ се засилва и… мили богове! Топката профучава през цялото поле на височината на гърдите, издавайки звук като подплашен пъдпъдък (да проверя Природонаучните Бележки за съответствие със съответното подобие) и уцелва г-н „Възголемия“ Чарли Бартън в стомаха с такава поразителна сила, че го отнася чак в мрежата! Какъв спектакъл! И това, както изглежда е гол! В смисъл не гол човек, а „гол“ според правилата на играта, струва ми се! Цялата публика е на крака, въпреки че, технически погледнато, повечето и до този момент бяха на крака [той пишеше съвестно, следвайки добре известното желание на журналистите да уточняват всичко]. И да, ето, те скандират името на героя на този миг и припевът разнесъл се от устните на привържениците на _Академик_ в техния триумф по всичко личи е: „Само Макароона, само Макароона, един е Макароооо-нааа“*62. Не, не. Нещо се случва. Макарона напуска игралното поле и оживено говори нещо на публиката. Като че ли им чете конско. Тези, които са го чули изглеждат умърлушени.
C$
	[*62 На своето място Маестрото по Музика затършува за бележника си и трескаво записа: „Macarona solum est, unum Macarona est, est certum Macarona“, изгаряйки от нетърпение за нова спявка с хора си. — Б.а.]
	В този момент един от помощниците на редактора дотича с кратко съобщение за произтеклите от другата страна на полето събития. Дьо Слов записваше бързо, надявайки се, че импровизираната му стенография няма да го подведе.
C>
	С цялата гореща кръв и решимост, толкова очарователно типични за жителите на Генуа, професор Макарона очевидно настоява всякакви приветствени скандирания в негова чест да включват цялото му име и пълния списък на научните му титли, които той в момента услужливо записва. Наблюдава се също така суматоха около вратата на Юнайтед, където няколко съотборника на Чарли Бартън му помагат да си намери лулата, както и, както потвърждават нашите източници [редакторът на „Вестника“ обожаваше израза „както потвърждават нашите източници“], другата половина от баницата със свинско, която той, както потвърждават нашите източници, е ял по време на отбелязването на гола. Очевидно, също както и мнозина от нас, той е подценил скоростта на новата топка.
	А сега виждаме топката отново в средата на полето, където се разбунват нови пререкания.
C$
	— Но те нали току-що вкараха гол! — оплакваше се г-н Праскин.
	— Да, точно така — каза бившият Декан леко прегракнало. — Това значи, че те вкарват топката в игра.
	— Но значи, че ние не я ритаме, а нали току-що ни вкараха гол!
	— Да, но правилата са такива.
	— Но това не е честно, и ние искаме да ритаме, те ритаха последни.
	— Но играта не се решава с ритане, господин Праскин, а с това, какво постигате с него.
C>
	И ето, Архиканцлер Ридкъли се засилва. Извръща се пъргаво и запраща топката към собствената си врата!
C$
	Редакторът пишеше бясно:
C>
	Почти целият отбор на _Юнайтед_ се втурва напред, за да се възползва от това удивително faux pas, не съумели да осмислят [редакторът обичаше и този израз, както беше много по-завъртяно от „не забелязали“], че прочутият Библиотекар на Невиждания Университет току-що…
C$
	Той се спря, премигна, сграбчи за яката един от помощниците си току-що дотърчал с пълния списък на научните титли на Бенго Макарона и го натири в стола си.
	— Пиши всичко, каквото ти диктувам! — кресна му той. — И дано твоята стенография е по-добра от моята, защото ако не е, утре си уволнен. Това е безумие!
C>
	Направили са го нарочно, обзалагам се, че са го направили нарочно. Той ритна топката директно към собствения си вратар, обзалагам се, съзнавайки, че ще може да се възползва от всеизвестната мощ на горната част от тялото на Библиотекаря за хвърляне на топката почти през цялата дължина на полето. И ето го Бенго Макарона, в една или друга степен останал незабелязан от съперниците си, стремително насочил се към летящата сфера, докато _Юнайтед_ са напуснали крепостта си подобно на злощастните Мараниди по време на първата Продостийска война [редакторът с гордост смяташе себе си за познавач на класическата литература].
C$
	— Никога не съм виждал подобно нещо! — изкряска той в ухото на почти оглушалия си помощник. — Те подведоха целия _Юнайтед_ да се озоват от неправилната страна на терена.
C>
	И ето го Макарона. Топката е като че ли залепена за крака му. И ето насреща му остава единственият член на злополучния тим _Юнайтед_, който знае, какво предстои. Г-н Чарз Бартън „Възголемия“, който, независимо от всичко излиза с разклатена походка от вратата си като Гигантския Октоподий при вида на мормидонските орди.
C$
	Редакторът замлъкна, забравил ума и дума при вида на съкращаващото се разстояние между двамата мъже.
	— О, не! — възкликна той.
	Народът гръмко възликува.
	— Какво стана? — залюбопитства помощникът с готов за бой молив.
	— Видяхте ли? Видяхте ли? — косата на редактора беше разрошена и изобщо той приличаше на мъж на границата на умопобъркването. — Макарона пробяга в кръгче около него! Нямам представа, как топката можа да се задържи на крака му.
	— Искате да кажете, че го е финтирал? — поиска да уточни помощникът.
	Шумът на тълпата щеше да е ослепителен, ако можеше да се види.
	— Още един гол — рече редакторът отпускайки се обезсилен на стола си. — Два гола за няма и две-три минути! Не, той не го финтира, а го обиколи в кръгче! Два пъти! И, кълна се, накрая бягаше даже още по-бързо.
	— А, да — сети се помощникът не спирайки да пише. — Веднъж бях на лекция за този вид неща. За това, как нещата не падат върху космическата костенурка, сър. Подобно на ефекта на прашката, той може да е придобил допълнителна скорост от въртящия момент, докато е обикалял внушителната талия на вратаря, сър.
	— Чуйте само виковете на тълпата! — възхищаваше се редакторът. — И ги запишете!
	— Да, сър, нещо като: Само Професор Макарона D. Thau (Датиго), D. Maus (Чеп), Magistaludorum (QIS), Octavium (с отличие), PHGK (специалност блит), DMSK, Mack, D. Thau (Бърз), Гостуваш Професор по Пилета (Университет „Ян Завоевателя“ (ет. 2, Дом на Производителя на Скаридени Консерви, Генуа)), Primo Octo (Deux), Гостуваш Професор по Блит/Слуд Обмяна (Ал-Хали), KCBJ, Професор на Разменни Начала по Теория на Блита (Унки), D. Thau (Унки), Didimus Supremius (Унки), Почетен Професор по Субстратни Детерминации на Блита (Чеп), Лектор по Изследвания на Блита и Музика (Куирмски Колеж за благородни девици), само Професор Макарона D. Thau (Датиго), D. Maus (Чеп), Magistaludorum (QIS), Octavium (с отличие), PHGK (специалност блит), DMSK, Mack, D. Thau (Бърз), Гостуваш Професор по Пилета (Университет „Ян Завоевателя“ (ет. 2, Дом на Производителя на Скаридени Консерви, Генуа)), Primo Octo (Deux), Гостуваш Професор по Блит/Слуд Обмяна (Ал-Хали), KCbfJ, Професор на Разменни Начала по Теория на Блита (Унки), D. Thau (Унки), Didimus Supremius (Унки), Почетен Професор по Субстратни Детерминации на Блита (Чеп), Лектор по Изследвания на Блита и Музика (Куирмски Колеж за благородни девици), един е Професор Мааакарооона D. Thau (Датиго), D. Maus (Чеп), Magistaludorum (QIS), Octavium (с отличие), PHGK (специалност блит), DMSK, Mack, D. Thau (Бърз), Гостуваш Професор по Пилета (Университет „Ян Завоевателя“ (ет. 2, Дом на Производителя на Скаридени Консерви, Генуа)), Primo Octo (Deux), Гостуваш Професор по Блит/Слуд Обмяна (Ал-Хали), KCbfJ, Професор на Разменни Начала по Теория на Блита (Унки), D. Thau (Унки), Didimus Supremius (Унки), Почетен Професор по Субстратни Детерминации на Блита (Чеп), Лектор по Изследвания на Блита и Музика (Куирмски Колеж за благородни девици), ееедин еее Мааакааарооонааа D. Thau (Датиго), D. Maus (Чеп), Magistaludorum (QIS), Octavium (с отличие), PHGK (специалност блит), DMSK, Mack, D. Thau (Бърз), Гостуваш Професор по Пилета (Университет „Ян Завоевателя“ (ет. 2, Дом на Производителя на Скаридени Консерви, Генуа)), Primo Octo (Deux), Гостуваш Професор по Блит/Слуд Обмяна (Ал-Хали), KCbfJ, Професор на Разменни Начала по Теория на Блита (Унки), D. Thau (Унки), Didimus Supremius (Унки), Почетен Професор по Субстратни Детерминации на Блита (Чеп), Лектор по Изследвания на Блита и Музика (Куирмски Колеж за благородни девици). Но той не е ли в засада, сър?
	— Изглежда точно такъв е протестът на покрусените воини на _Юнайтед_ — отвърна редакторът. — Те са се скупчили около рефера и какво ли не бих дал за място на първия ред на този спектакъл.
	— Там няма никакъв ред, сър, камо ли първи — посочи помощникът.
	— По всичко личи… — редакторът внезапно застина като ударен по главата. — Кой е това?
	— Кой какво, сър?
	— Вижте там горе на трибуните! На местата за висшестоящата класа, за които ние, както бих могъл да добавя, нямаме покана.
	Слънцето услужливо се възползва от възможността да се яви иззад облаците и целият Хипопотамодрум се изпълни със светлина.
	— Това е мацето с микроризницата, сър — поясни помощникът.
	Дори и някои от протестиращите играчи на _Юнайтед_ сега бяха зяпнали към трибуните. Вярно, че от нея човек го боляха очите, но тези очи отново и отново се притегляха натам.
	— Имам неин плакат над леглото си — сподели помощникът. — Всичко живо я търсеше под дърво и камък — той се прокашля. — Казват, че, нали знаете, не жулело.
	Всички ритнитопковци на полето, изключая злощастния още не освестил се Чарли Бартън, се бяха скупчили около рефера, който им обясняваше:
	— Повтарям: голът е съвършено редовен. Може би с малко повечко тарикатщина и перчене, отколкото е било необходимо, но все пак напълно според правилата. Наблюдавахте тренировките на момците от Невиждания. Спортът не стои на едно място. Не ви праща щракограма, какво ще прави по-нататък.
	Един глас малко по-отдолу добави:
	— Елементарна грешка е да се разчита, че дори и най-сърцатият вратар ще е в състояние без ничия подкрепа да защити мрежата си срещу комбинираната мощ на съперниковия отбор.
	Това беше Лут.
	— Господин Лут, вие не би трябвало да им казвате такива неща — обади се Ридкъли.
	Господин Праскин се беше умърлушил. Предаден от отбор, история и очаквания.
	— Виждам, че има още доста да се учим — призна си той.
	Трев примъкна Лут настрани:
	— И ей сега сичко ще се разкапе — предупреди той.
	— О, хайде сега, господин Трев. Ние стоим много добре. Или поне Бенго.
	— Не го гледам него. Гледам Анди, а пък Анди гледа Бенго. Само чакат да им падне. Шъ гледат горките дъртаци да се претрепят, а после просто ще поемат нататък.
	И тогава Трев получи кратък нагледен урок за това, защо магьосниците са магьосници.
	— Имам едно скромно предложение и се чудя, дали няма да ме изслушате, господин рефер. Въпреки, че ние в Невиждания Университет сме абсолютни новаци, все пак имахме доста повече време да схванем чалъмите на новата ритни-топка отколкото настоящите ни съперници. Следователно, предлагам да им подарим един от нашите голове — каза Ридкъли.
	— Не може така, сър! — възрази Пондър.
	— Защо, да не би да е против правилата? — тонът на Ридкъли стана някак по-дълбок и значително по-помпозен. — Запитайте се, дали спортсменството, добронамереността и щедростта са против правилата, моля?
	Към края на това изречение гласът му можеше да се чуе почти до самия края на стадиона.
	— Е, разбира се, че няма правило срещу това, сър. Няма също така и правило, забраняващо да си простираш прането посред срещата, и това е така, защото на никого няма да му скимне да го прави.
	— Хубаво. Господин Праскин? Един от нашите голове вече е ваш. Вече сме, така да се каже, наравно.
	Праскин се озърна слисан към съотборниците си.
	— Ами, ъ-ъ, ако настоявате, сър.
	— И през ум няма да ми дойде да приема „не“ за отговор — рече сърдечно Ридкъли.
	— Какво за всички богове го накара да стори това? — зачуди се редакторът на „Вестника“, когато до него дотърча задъханият носител на известието.
	— Това беше много щедър жест.
	— Защо беше това? — поиска да знае Пондър.
	— Аз съм безхитростна душа, Стибънс. Щедър, без да гледам за последствия, такъв съм си. Да не съм аз виновен, че те не знаят, че ги превъзхождаме, така че това ще ги гложди до края на срещата.
	— Доста… хитро, сър.
	— Да, нали? Много съм горд с това нещо. Я, пак ние вкарваме топката в игра. Нищо чудно, че този спорт е толкова популярен.
	— Това беше забележителен психологически ход — изкоментира Лут, докато се връщаха с Трев към страничната линия. — Вероятно донякъде жесток, но умен.
	Трев си замълча. Свирката пронизително възвести подновяването на играта, незабавно последвано от крясъка на съдията:
	— ОТ МАЛКО ГРАДУШКА ГЛАВА НЕ БОЛИ, БЕ НЕДОРАСЛЯК, А ПЪК Е ЗДРАВОСЛОВНО И ЩЕ ТЕ ЗАКАЛИ.
	— Това е магия — сепна се Трев. — Нали не трябваше да я има?
	— Не — поправи го иззад гърба му Пондър Стибънс. — Това е просто обладаност.
	— Да, играта опира изцяло до обладанието, господин Трев — посочи Лут.
	Трев пак вдигна поглед към трибуните. Ето я сияйната фигурка на Жулиета, само на няколко стъпки от самия Ветинари, обградена от Гленда и Пепе. _Та тя е направо богиня. Няма как да стане, нали?_ — помисли си той. _Тя и някакво си момче от свещоливницата_.
	_Няма начин. Не и сега_.
	И тогава Бенго изкрещя и като че всички гласове на стадиона се сляха в едно всеобщо „ООООООУ!“
	И пак изсвири свирката.
	— Какво се случи, сър? — попита помощникът на редактора.
	— Не съм съвсем сигурен. Пак подадоха топката на Макарона и той се сблъска с двама играчи на _Юнайтед_ и всички изпопадаха.
	Лут, пръв стигнал до падналия Макарона вдигна към Трев мрачен поглед:
	— Разместени са и двете колянни капачки. Ще ни трябват двама души да го отнесат до Лейди Сибил.
	Бившият Декан огледа строго насъбралите се ринти-топковци и запита ръсейки капчици пот от брадичката си:
	— Е, какво стана тук, господин Изцепков?
	Анди моментално вдигна пръсти до перчема си и израпортува:
	— Ами, сър, аз тъкмо се бях насочил към Господин Макарона за съобразно с правилата единоборство и изобщо не забелязах, че на Джими Лъжицата тук му е дошла точно същата идея и че идва на скорост от другата страна, та изведнъж сичките се озовахме по гъз, прощавайте за клачианския.
	Трев го изгледа на кръв. Изразът на лицето на Анди не прикриваше нищо. Той лъжеше. Ясно си беше, че лъжеше. Той знаеше, че всички останали знаят, че той лъже, но на него не му пукаше. Фактически той доста се наслаждаваше на ситуацията. Обувките му бяха достатъчно тежки да държат на котва цял кораб.
	— Ама те го смляха на сандвич, сър — оплака се пред рефера Трев.
	— Имате ли някакво доказателство за нарушение, млади момко?
	— Е, нали виждате, как го прецакаха човека.
	— Да, но бихте ли могли да приведете конкретни доказателства за преднамереност?
	Трев се ококори, докато Лут не му подсказа шепнешком:
	— Можеш ли да докажеш, че са го нагласили?
	— Някой може ли? — огледа играчите съдията.
	Е, никой не можа. Трев се зачуди, колцина ли щяха да промогат, ако Анди не стоеше право пред очите им, невинен като акула.
	— Аз съм съдията, господа, следователно мога да отсъдя само това, което лично съм видял, а аз не видях нищо.
	— Да, щото те се погрижиха да е така — избухна Трев. — Чуйте само публиката. Те сичките го видяха!
	— Виж само! С ботушите на тея може да се бичат дъски — добави протестите си Ридкъли.
	— Да, действително, скъпи ми Муструм, тоест, извинявайте, капитане, обаче все още няма правила относно допустимите за носене обувки, докато, ако не друго, точно такъв вид ботуши традиционно са се използвали в играта ритни-в-топката.
	— Но тея тук човек убиват!
	— Не се и съмнявам накъде клоните, но какво очаквате от мен? — сви рамене Хенри. — Имам предчувствието, че ако в този момент прекратя мача, ние двамата с вас няма да се измъкнем от тази ситуация живи, защото дори ако самите ние избегнем яростта на тълпата, по никакъв начин няма да съумеем да избегнем гнева на Ветинари. Срещата ще продължи. За _Академик Невиждан_ би могъл да излезе някой от резервните играчи, а пък аз ще, я да видим… — той извади бележник. — А, да, аз отсъждам пряк свободен удар точно от мястото на този нещастен инцидент. И бих искал да добавя, че отсега нататък ще гледам много строго на всякакви бъдещи „инциденти“. Господин Праскин, моля, разяснете това на вашите съотборници.
	— Пряк свободен, баба ми! — избухна Трев. — Те току-що пребиха най-добрия ни играч, а вие ще ги оставите да им се размине и да се подсмихват под мустак?
	Реферът обаче беше, в крайна сметка, бившият Декан. Тоест мъж навикнал на конфронтации лице в лице и нос в нос с Муструм Ридкъли. Той хвърли на Трев един смразяващ поглед, обърна се много подчертано към Архиканцлера и рече:
	— А вас, капитане, ви моля, внушете на отбора си, че решенията ми са окончателни и не подлежат на обжалване. Отпускам ви пет-минутна почивка, която да използвате за тази цел, както и за да могат някои от вашите момчета да изнесат горкия професор Макарона от полето и да потърсите някакъв шарлатанин да го прегледа.
	Глас точно иззад гърба му изрева:
	— Направо тук до вас има един такъв, сър.
	Те се извърнаха. Един мъж малко по-голям от живота, с цилиндър на главата и малка чанта в ръка им кимна.
	— Доктор Лоун — поздрави Ридкъли. — Не очаквах да ви срещна тук.
	— Нима? — отвърна наежено докторът. — За нищо на света не бих пропуснал такова нещо. А сега някои от момчетата ви да го докарат ей в този ъгъл и аз ще го погледна. Сметката ще я изпратя на вас, нали, Муструм?
	— Не бихте ли желали да го закарате на някое по-спокойно местенце? — предложи реферът.
	— Няма страшно! Искам да я държа под око тази игра.
	— Размина им се — изкоментира Трев, докато се връщаха към тъчлинията. — И всички знаят, че им се размина.
	— Останалите от отбора са все още на линия, Господин Трев — заутешава го Лут докато си връзваше обувките.
	Сам си ги беше направил, не ще и дума. Приличаха на ръкавици.
	— Аз също — продължи Лут. — Нали аз съм първа резерва. Обещавам, че ще направя всичко по силите си, Господин Трев.

	* * *

	До този момент денят беше доста скучен за Библиотекаря след единствения му светъл момент под блясъка на слънцето. Между гредите не се случваше нищо интересно, той започна да огладнява и беше много приятно изненадан от появата на едър банан точно пред вратата*63. По-късно всички се съгласиха, че в ритнитопкова обстановка тайнствено появил се плод би трябвало да бъде посрещнат с известна доза предпазливост. Той обаче беше гладен, това пред него беше банан и, метафизично погледнато, всичко беше добре издържано. Той изяде банана.
	[*63 Когато чернокожите играчи са били все още новост в английските футболни клубове, е имало много популярна сред феновете расистка проява да се замерят чернокожите играчи с банани, съпровождани с викове „Уук! Уук!“. Един играч на Уест Хям по този повод е казал, че изобщо не му се налагало да си купува банани. — Б.пр.]
	Гленда, горе на трибуната, се зачуди, само тя ли е забелязала стряскащо жълтия плод в полета му, след което, проследявайки обратно траекторията му, съзря гледаща право към нея от тълпата, ухилена до уши, г-жа Аткинсън, майка на Смрадльо, който сам по себе си беше неуправляем снаряд. Всеки, някога бил в Мелето я знаеше като виновница за всевъзможни изобретателни хулигански прояви. И винаги й се разминаваше, защото никой в Мелето не би ударил възрастна жена, особено ако до тази жена стои Смрадльо.
	— Извинявайте — скочи на крака Гленда. — Незабавно трябва да сляза долу.
	— Няма начин, обич моя — опита се да я вразуми Пепе. — Тук е гъз до гъз. Меле и половина.
	— Пазете Жулиета — заръча му Гленда, наведе се напред и потупа по рамото най-близкостоящия човек. — Трябва да стигна до долу колкото се може по-бързо. Нали нямате нищо против да прескоча?
	Човекът погледна покрай нея към сияйната фигура на Жулиета и откликна:
	— Нищо против нямам, стига да убедите приятелката си да ме целуне едно хубаво.
	— Не, но аз ще ви целуна.
	— Ъ-ъ, няма нужда госпожице, но хайде, дайте ръка.
	Слизането й мина умерено бързо, както я предаваха от ръка на ръка, в съпровод от пиперливи шеги, множество весели ръгания между мъжете и определено усещане на удовлетворение от страна на Гленда, че е обула най-големия си и най-непроницаем чифт гащета*64.
	[*64 Макар че усещането беше леко коригирано, когато тя установи, че нито един от зрителите дори не опита абсолютно никакви разни такива. — Б.а.]
	С ръгане на лакти и ритане тя си проби път до вратата точно когато бананът биде консумиран на една хапка и й остана само да застане задъхана пред Библиотекаря. Той й се усмихна широко, погледна я за миг замислено и се просна по гръб.

	* * *

	Високо в ложата си лейди Марголота се обърна към Ветинари:
	— Това част от играта ли е?
	— Боя се, че не — отговори той.
	Милейди се прозя:
	— Е, най-малкото разсейва малко скуката. Те прекараха повече време в препирни, отколкото в игра.
	Ветинари се усмихна:
	— Да, мадам. Изглежда, че и в ритни-топката е като в дипломацията: кратки периоди на бой, последвани от продължителни преговори.

	* * *

	Гленда ръчна Библиотекаря:
	— Ехей? Добре ли сте? — и тъй като от него не се чуваше друго, освен хъхрене, тя събра длани пред устата си и извика. — Тук има пострадал човек… ъ-ъ разумно същество!
	Под нов потоп от освирквания и, понеже това беше Анкх-Морпорк, също и радостни възгласи, подвижната комисия, в каквато се беше превърнала срещата, се забърза към вратата на _Академик Невиждан_.
	— Някой му хвърли банан и аз видях кой беше и мисля, че бананът е отровен — съобщи им Гленда на един дъх.
	— Дишането му е много тежко — отбеляза Ридкъли, която забележка беше излишна, понеже от хъхренето на Библиотекаря се тресеше цялата врата.
	Той клекна и опря ухо на гръдния му кош.
	— Не мисля, че е бил отровен — произнесе се той.
	— Как така, г-н Архиканцлер? — възрази Пондър.
	— Защото ако някой е отровил нашия Библиотекар — обясни Ридкъли, — тогава, въпреки че по природа аз не съм отмъстителен човек, ще се погрижа университетът да преследва и залови отровителя посредством всички достъпни тавмични, мистични и окултни средства и да направи остатъка от живота му не само толкова ужасен, колкото _той_ може да си представи, а толкова ужасен, колкото _аз_ мога да си представя. И можете да разчитате, господа, че аз вече започнах да работя по случая.
	Пондър се огледа за Ринсуинд:
	— Професор Ринсуинд. Вие нали бяхте, искам да кажа, и сега сте негов приятел, не бихте ли бръкнали с пръсти в гърлото му или нещо такова?
	— А, не — отказа Ринсуинд. — Много съм си привързан към пръстите си и предпочитам те да си останат все така привързани към мен.
	Ропотът от стадиона се усилваше. Те бяха тук да гледат ритни-топка, а не дебат.
	— Но доктор Лоун е още тук — предложи Ринсуинд. — Той нали си вади хляба като бърка с пръсти в какво ли не. Знае му цаката.
	— Ах, да — съгласи се реферът. — Може би ще можем да го обременим с още един пациент — той се обърна към Ридкъли. — Трябва да вкарате в игра другата си резерва.
	— Това ще да е Тревър Младонадеждов — каза Архиканцлерът.
	— Не! — изстена Трев. — Аз обещах на старото ми мамче.
	— Аз пък си мислех, че си част от отбора? — укори го Ридкъли.
	— Е, да де, да, сър, ама по-скоро… помощ тук, помощ там, такива неща… Обещах на старото ми мамче, сър, след като Тате умря. Знам, че съм в списъка, но кой можеше да очаква, че всичко ще се обърне така?
	Ридкъли изви очи към небето:
	— Е, като гледам, господа, не може да искаш от един мъж да наруши обещание дадено на старото му мамче. Това би било престъпление по-гнусно и от убийство. Ще се наложи да играем с човек по-малко. Явно ще трябва да минем, с каквото можем.

	* * *

	А горе в паянтовата си кабинка редакторът на „Вестника“ взе бележника си и заяви:
	— Слизам долу. Да вися тук е просто смехотворно.
	— Слизате на терена ли, сър?
	— Да. Там, най-малкото, ще мога да виждам, какво се случва.
	— Съдията надали ще ви разреши, сър!

	* * *

	— Как така няма да играеш, Трев? — вразумяваше го Гленда.
	— Нали ти казах! Колко пъти трябва да го повтарям? Обещах на старото ми мамче!
	— Но ти си в отбора, Трев.
	— Обещах на старото ми мамче!
	— Да, но съм сигурна, че тя ще разбере.
	— Лесно ти е на тебе да го кажеш. Да, ама никой не знае със сигурност.
	— Не бъдете толкова сигурни — намеси се бодро един глас.
	— О, здравейте, доктор Хикс — поздрави Гленда.
	— Случайно дочух разговора ви и, стига само господин Младонадеждов да ми съобщи, къде е погребана майка му и ако реферът ни отпусне мъничко време в аванс, със сигурност ще може да се уреди…
	— Да не си посмял да ръгаш лопати по старото ми мамче! — изкряска Трев целият в сълзи.
	— Сигурна съм, че всички те разбираме, Трев — увещаваше го Гленда. — Винаги е много трудно със старите мамчета — и тя добави, без да помисли. — А мисля, че и Жулиета ще те разбере.
	Тя го хвана за ръка и го завлече накъм полето. Трев беше прав. Всичко се оплеска. Бодрата увереност от началото на срещата се изпаряваше.
	— Вие им подарихте цял гол, сър — напомни Пондър, когато пак застанаха с Ридкъли на позиции.
	— Аз изцяло се доверявам на господин Лут на вратата — рече Ридкъли. — И ще им покажа аз на тях, какво става с тези, които се опитат да отровят магьосник.

	* * *

	Свирката свирна.
	— СЛИЗАЙ ОТ ТАМ БЕ, КЕЛЕШ, И ДАЙ ДВАЙСЕТ! Извинявайте, господа, нямам представа защо го казах това…
	Това, което става с хората, опитващи се да отровят магьосник е, най-малкото в краткосрочна перспектива, че получават предимство в ритнитопковска среща. Отстъствието на професор Макарона беше убийствен удар. Той беше темелът, около който се градеше цялата университетска стратегия. Окрилени, _Юнайтед_ натиснаха здраво.
	_И все пак_, мислеше редакторът на „Вестника“ легнал на тревата до самата странична линия редом с иконографиста си, _магьосниците с мъка удържаха натиска_. Той записваше колкото можеше, мъчейки се със сетни сили да не обръща внимание на валящите откъм публиката жълти хартии от баници, жълти бананови кори, омазани с жълто торбички от грахова яхния и от време на време от по някоя бутилка, доскоро съдържала жълта бира. Кой ли е играчът с топката? Той се свери с бележката, където беше надраскал списъка по номера. А, да. _Юнайтед_ беше нахлул в половината на Н.У. и ето го Анди Изцепков, по всичко личи много неприятен тип и… това нали не може да е обичайна ритнитопковска практика. Други играчи се бяха построили около него. Той напредваше посред обръч от телохранители. Дори и останалите му съотборници изглежда не бяха наясно какво става, но г-н Изцепков все пак успя да отправи приличен удар към вратата, майсторски прихванат във въздуха от… Господин Лут. Той хвърли кратък поглед на листчето, ах, да, оркът и добави в бележника си: „който очевидно е доста вещ в сграбчването на големи кръгли предмети“. Но веднага се засрами и го задраска. _Въпреки всичките жълти боклуци нападали по мен_, каза си той наум, _ние не сме жълта преса_.

	* * *

	_Оркът_.
	Лут подскачаше натам-насам пред вратата мъчейки се да намери поне някой на позиция, където да може да направи нещо с топката.
	— Не може да се мотаеш така цял ден, Оркче — каза му застанал точно пред него Анди. — Рано или късно ще я пуснеш, Оркче. Няма кой да ти помогне сега, а, Оркче? Казват, че си имал яки нокти. Покажи си ноктите, Оркче. Та да си спукаш топката.
	— Убеден съм, че имате потиснати проблеми, господине.
	— К’во?
	Лут шутира от ръка, прехвърли Анди и някъде откъм гмежта, в която падна топката се чу хрущене, последвано от крясък, последван от свирка, последвана от скандиране. То започна някъде откъм местонахождението на г-жа Аткинсън, но бързо се разпространи:
	— Орк! Орк! Орк! Орк! Орк! Орк! Орк! Орк! Орк!
	Ридкъли се изправи на крака поклащайки се.
	— Копелетата мръсни ми видяха сметката, Хенри — изкрещя той с глас едва-едва чуващ се заради скандирането. — Капачката! Проклетата му колянна капачка!
	— Кой беше? — попита реферът.
	— Откъде да знам? Беше адски калабалък, досущ като старата игра! И не може ли да ги накараш да престанат с тея проклети викове? Не е работа да се разправят такива неща.
	Архиканцлер Хенри надигна мегафона си:
	— Господин Праскин?
	Капитанът на _Юнайтед_ си проби път през гмежта с доста смутен вид.
	— В състояние ли сте да контролирате вашите фенове?
	Праскин сви рамене:
	— Извинявайте, сър, какво може да се направи?
	Хенри огледа Хипопотамодрума. Какво можеше да направи, който и да е? Това си беше тълпата. Мелето. Нямаше водач. Нямаше си задник, който да сриташ, нямаше пръсти, които да настъпиш, нямаше си дори адрес. Просто присъстваше и викаше, защото всички други викаха.
	— Добре тогава, можете ли да контролирате поне отбора си? — продължи той.
	За негова изненада г-н Праскин сведе поглед.
	— Не напълно, сър. Извинявайте, за което, сър, ама каквото такова.
	— Още едно произшествие от този род и прекратявам мача. Предлагам да напуснеш полето, Муструм. Кой е резервният капитан?
	— Пак аз! — обяви Ридкъли, — но при настъпилите обстоятелства назначавам за свой заместник господин Нобс.
	— _Ноби_ Нобс ли? — ахна бившият Декан.
	— Без роднински връзки — намеси се много припряно блюстител Нобс.
	— Най-после един свестен избор — въздъхна Трев, — нобсчо е мъжко момче.
	— Да, но това тук нали не е момчешка работа — възрази Гленда. — И знаеш ли какво? — додаде тя надвиквайки бесния рев на тълпата. — Каквото и да си мисли стария Декан, точно сега той просто не може да спре играта. Тоя стадион направо ще изригне!
	— Не думай.
	— Чуй само — кимна Гленда. — Да, мисля че си прав. Трябва да се измъкнеш от тук.
	— Аз ли? Никакъв шанс.
	— Но може да сториш нещо полезно и да изведеш Жулиета от тук. Закарай я чак до Ваймсчо и неговата пасмина. На бас, че чакат точно оттатък портала. Давай веднага, докато все още можеш да слезеш с нея по стъпалата. Няма да имаш пак тоя шанс щом веднъж подновят играта.
	Когато той тръгна, Гленда отиде необезпокоявана от никого по тъчлинията до местенцето, където д-р Лоун бдеше над пациентите си.
	— Нали знаете онази малка чанта, дето си я донесохте, сър?
	— Да?
	— Мисля, че ще ви трябва по-голяма чанта. Как е професор Макарона?
	Професорът лежеше по гръб, вперил поглед в небесата с израз на отнесено блаженство.
	— Доста лесно се оправих с него — каза докторът. — Скоро няма да играе пак. Дадох му мъничко нещо, от което да му е хубаво. Поправка, дадох му множко нещо, от което да му е хубаво.
	— А Библиотекаря?
	— Е, за него ми трябваха двама момци да ми помогнат да го обърнем с главата надолу, и като заповръща, няма спиране. Повръща като папагал*65. Още е съвсем капнал, но мисля, че ще се оправи.
	[*65 Според _Скалата на Флечър за птичето гадене_ повръщането при папагала фигурира под номер пет в под-скалата „по-добре умрял“. Най-високата степен на гадене е тази, от която страда големият ранно оплешивяващ орел, който може да повръща над три държави едновременно. — Б.а.]
	— Не трябваше да става така, разбирате ли — спомена Гленда от чувство, че трябва да защити някак цялата тази мътна и кървава.
	— Обикновено не трябва — отвърна докторът.
	Те се извърнаха, когато шумът от близката тълпа се промени. Жулиета слизаше в пълен блясък по стълбите. Тишина я следваше като безнадеждно влюбено куче. След тишината вървеше Пепе и надеждната грамада на Мадам Фашкие, от която можеше да стане успешна барикада, ако Хипопотамодрумът заври като адски казан. Трев, мъкнещ се подире им, в сравнение с тях приличаше на странична мисъл.
	— Хайде де, миличка, какво има? — заговори Пепе.
	— Нема па да ходя — отсече Жулиета, — щом Трев е тука. Без Трев никъде не мърдам. Пепе вика, че той шъ спаси мача.
	— Какво си бил казал? — наежи се Гленда.
	— Той ще го спаси — подмигна й Пепе. — В ръката му има звезда. Искаш ли да го видиш как побеждава, малката?
	— На къде биете, а? — попита ядно Трев.
	— О, аз нали съм нещо като чудотворец. Или може би съм фея кръстница. — Пепе обгърна с жест арената. — Виждате ли ги всичките тези? Предците им са виели от възторг пред гледката, как мъже се избиват взаимно или как зверове разкъсват на мръвки свестни хорица. Мъже с копия биещи се срещу мъже с мрежи и други такива гнусни мръсотии.
	— А сега през неделя правят тук разпродажби направо от каруцата — допълни Гленда.
	— Винаги си е било същото — продължаваше Пепе. — Едно-единствено огромно същество. Не може да умре. Поколения наред то вика и кряска, обича и мрази и никой не може да го опитоми, никой не може да го спре. И специално заради вас, госпожице, и заради благото на господин Трев, аз сега ще му подхвърля на този звяр един кокал. Един момент, моля.
	Гъвкавият му, леко паякообразен силует изчезна някъде нагоре по стъпалата, точно когато дойде съдийският сигнал. Гленда зърна как блюстител Нобс нанася удар, но Ридкъли беше сбъркал, като си е мислел, че мъж едър като самия него ще бъде и също толкова умен. И ето, старата комбинация се повтори. _Юнайтед_ подеха поредната си масирана атака, старите мъжки момчета се разстъпиха пред напредващата срещу Лут войска на Анди. Ударът го уцели в гърдите, вдигна го и го запрати в мрежата. Разнесе се свирка, последвана от „Не пипай това, бе хлапе, че не знаеш къде е било!“, последвано от „Много извинявайте за това, ама наистина, не знам как става“, което от своя страна беше последвано от… абсолютна тишина.
	Наруши я един отначало самотен глас:
	— _Младонадеждов. Младонадеждов. Младонадеждов_.
	Викът започна откъм мястото, накъдето беше отишъл Пепе.
	Звярът забрави думата „Орк“, но определено помнеше името „Младонадеждов“, име, което толкова често е било в устата му, име, на което чудовището беше донесло и живота и смъртта, име равнозначно с ритни-топката, самото сърце на звяра. А тук, на тази размирна арена, това име беше мощно заклинание. „Младонадеждов! Младонадеждов! Младонадеждов!“ Надали имаше мъж над ранна младежка възраст, който да не го беше виждал. Той беше легенда. Дори след като минаха толкова години, това име преодоляваше преградите на всякакви други привързаности. Това беше име, което човек разказваше на внуците си. За това, как е лежал потънал в кърви, и как може би си потопил кърпичка в кръвта му и си я запазил като сувенир.
	— _Младонадеждов_ — подгласяше баритонът на Мадам Фашкие.
	— _Младонадеждов_ — прошепна Гленда и продължи. — _Младонадеждов!_
	От нейното място се виждаше малката фигурка бързаща покрай трибуните, а скандирането я следваше като вълна.
	По лицето на Трев се стичаха сълзи. Без никаква милост Гленда се взря в очите му:
	— _Младонадеждов! Младонадеждов!_
	— Ами старото ми майче?! — проплака Трев.
	И тогава Жулиета се протегна и го целуна и за момент сълзите му като че ли се посребриха:
	— _Младонадеждов?_
	Трев застина само помръдвайки с пръсти под съпровода на приветствените възгласи, докато накрая не присви рамене. После извади от джоба си своята очукана тенекийка и я връчи на Гленда, след което се обърна пак с лице към терена.
	— Извинявай, Мамче — промълви той сваляйки си палтото, — но това е ритни-топка. А аз си нямам дори фланелка.
	— Ние се погрижихме за това — успокои го Гленда. — Още докато ги шиеха.
	Тя извади една от дълбините на чантата си.
	— Номер четири. На Тате номера.
	— Да — потвърди Гленда. — Знаем. Чуваш ли, как те поздравяват, Трев?
	Трев явно отчаяно търсеше повод за измъкване.
	— Ама аз изобщо не съм тренирал с новата топка. Нали ме знаете, аз съм само по тенекийките.
	— Това е топка за ритни-топка. Просто топка за ритни-топка — възрази Лут. — Ще му схванете цаката за няма и секунда.
	Към тях се зададе наперено и бившият Декан.
	— Е, хубаво, всичко това беше толкова трогателно, с нотка на похвален патос, дами и господа, но е крайно време да подновим тази ритнитопковска среща, така че бих бил много благодарен на всички не-играчи да се оттеглят оттатък страничните линии — занадвиква шума на публиката той.
	Трев се раздели с Лут при вратата.
	— Не се безпокойте, Господин Трев — ухили му се оркът. — С мен на вратата и вас в нападение няма как да паднем. Втори път няма да ме изненадат така — той понижи глас и хвана Трев за рамото. — Като се напекат нещата от тази страна, бягайте като за световно към тяхната врата, а аз ще се погрижа да получите топката.
	Трев кимна и закрачи по тревата под приветствията на тълпата.
	Редакторът на „Вестника“ по-късно описа последвалите събития както следва:
C>
	В този момент _Юнайтед_ изглежда почувстваха, че разполагат с печеливша стратегия и хвърлиха всичките си сили в университетската половина в грандиозно разбъркване очевидно не подлежащо на съдийски контрол.
	Сърцатият орк-бранител обаче също си беше научил урока и на два или три пъти стана герой на деня с великолепни спасявания, в един от случаите шутирайки, както се изясни, директно в главата на един от настъпващите противници, зашеметявайки го и хващайки рикоширалата обратно топка, след което изчиствайки я от ръка далече в половината на съперника, където я пое Тревър Младонадеждов, син на всеизвестния ритнитопковски герой от миналото и я поведе от неочаквана посока към вратата, където г-н Чарли Бартън беше комфортно снабден със стол, маса и късен обяд, както и двама корави защитници, очевидно поели задачата и пиле да не прехвръкне.
	Цялата арена, по всичко личи, спотаи дъх, когато младият рицар нанесе ужасяващ удар, който, уви, мина само на няколко пръста от целта и успя само да разтърси дървените части на вратата, след което отскочи към защитниците. Въпреки това Младонадеждов се пребори за нея като обладан от зли духове и духовете на привържениците пак се повдигнаха, когато двамата защитници се сблъскаха помежду си, което даде на талантливия младеж шанса отново да запрати лекокрилото кълбо към крайната му дестинация.
	Вашият дописник е уверен, че дори поддръжниците на _Юнайтед_ се включиха във всеобщия разочарован стон, когато за втори пореден път изстрелът му не успя да намери мрежата, а отново една от гредите, след което рикошира почти в краката на Х. Капстик, който без да губи време я запрати мощно към половината на _Академик_, преди да донесе нови беди за отбора му.
	И за пореден път непреодолимият г-н Лут отби поредица от атаки, докато доста жалкият остатък от защитата на университетските момчета доказа на всички, че майсторското владение на вълшебния жезъл не помага много, ако човек не знае, за какво са му краката.
C$

	* * *

	На този етап на играта Преподавателят по Тъмни изкуства д-р Дж. Хикс беше позорно отстранен от полето, след като настойчивите викове „Кой е педерастът в черно?“ обърна вниманието на съдията върху неговите опити да заколи Ф. Брискет, един от придобилите лоша слава братя Брискет с душоизпиващия кинжал на Смъртоносната Вампирска Кралица-Паяк. Който, както бе установено впоследствие, се оказа, че не е нито магически, нито даже метален, а е идентифициран като един от артикулите, продавани в Магазина за шегаджийски принадлежности „Бофо“ на улица „Десето яйце“. Бълващ очевидно кръвосмразяващи клетви относно някакъв университетски устав, д-р Хикс се наложи да бъде извлечен от полето от членове на собствения си отбор, оставяйки нашите дръзновени вълшебници в още по-печално и затруднително положение, вероятно мечтаещи да имаха вълшебно килимче, което да ги измъкне от тази каша!

	* * *

	Е, поне тирадата на д-р Хикс и опитите му да завлече земята със себе си, им спечели мъничко време. Гленда притича до страничната линия при разчорления и оклюмал Трев.
	— Какво стана, Трев? — попита тя. — Беше сам пред вратата. Голът ти беше право в ръцете, добре де, право в краката ти.
	— Топката не ще да върви, както я искам — оплака се Трев.
	— Значи трябва да я накараш да върви както искаш. Това е само ритни-топка.
	— Ъхъ, ама се мъча да се уча в крачка посред целия тоя бардак.
	— Е, добре, поне почти успя. Все още не сме загубили мача, а сме още само в първото полувреме.

	* * *

	Когато играта беше подновена, съгласно редактора на „Вестника“:
C>
	Мъжете с островърхите шапки отчасти възвърнаха куража си и капитан Нобс поведе съгласувана атака целяща нова намеса в обяда на Чарли Бартън, обаче за всеобщо смайване синът на Дейв Младонадеждов продължи да показва само най-бегло запознанство с изкуството на бележенето на голове и изглеждаше сякаш единственият му шанс да подобри резултата, би бил да прати топката на колет по пощата.
	И тогава, за всеобщ потрес, окултната чета явно доказа, че е много по-добра на билярд, отколкото на ритни-топка, когато поредният мощен, но неточен опит на Младонадеждов да намери вратата за пореден път отскочи от гредата и уцели главата на професор Ринсуинд, който, в интерес на истината, бягаше в противоположната посока и се озова в мрежата, преди който и да е, в това число Чарли, да разбере, какво става.
	Публиката посрещна събитието с весели викове, но само защото в този момент играта, поне според нашето мнение, се беше превърнала в комедия. Уви, нямаше нищо комично във факта, че в няколко сектора на Хипопотамодрума избухна ръкопашен бой между шайки от съперничещи си запалянковци, несъмнено подтикнати към това от позорното представяне на играчите…
C$

	* * *

	Когато противниковите страни заеха местата си или най-малкото се заразмотаваха приблизително около местата си, съдията привика двамата капитани за кратка беседа.
	— Господа, не ми е съвсем ясно, какво си мислите, че правите тук, но съм напълно сигурен, че не е точно ритни-топка, и твърдо възнамерявам впоследствие да проведа разследване. Междувременно, преди някой да бъде осакатен и, преди всичко, преди тълпата да започне взаимно да се разкъсва на мръвки и да се изяжда, аз ви заявявам, че следващият отбелязан гол, ще бъде последният за срещата, независимо, че сме все още в първото полувреме — той изгледа многозначително Праскин и добави: — Искрено се надявам, че някои играчи ще се допитат до своята съвест. Ако мога да се изразя така, каквото и да стане, ще има внезапна смърт. Отпускам ви пет минути да доведете това до сведението на отборите си.
	— Съжалявам, сър — заоглежда се притеснено Праскин. — Някои от момчетата ми аз сам не бих си ги избрал, ако ми разбирате намека. Но ще си поговоря с тях, не се съмнявайте.
	— Ако питате за моето мнение, това може да помогне, само ако същевременно ги удряте с чук по главите, господин Праскин. Те са отвратителни. А вие разбирате ли ме, господин Нобс?
	— Аз мисля, че по-добре да продължим както си е. Докато си жив, бориш се.
	— И аз също желая да останете живи до края на борбата, но подозирам, че вашата молба за допълнително време прикрива надеждата, че господин Младонадеждов ще успее да се научи да играе ритни-топка, но се боя, че това няма да се случи в близките години, дори и всеки ден от тях да е великден.
	— Добре де, сър, но не бихте ли могли… — започна Праскин.
	— Господин Праскин, аз си казах думата, а аз съм реферът и точно сега аз съм най-близкото нещо до боговете.
	_Аз съм най-близкото нещо до боговете_.
	Все едно отекна ехо. Но по-меко. По-ведро. Той се огледа.
	— Какво? Казахте ли нещо бе хора?
	_Най-близкото нещо до боговете_.
	И се чу нещо като _пльонг_! Но топката нали беше все още в ръцете му? Той я зяпна. И дали само така му се струваше или във въздуха имаше нещо? Нещо… във въздуха… като сребристата светлина на ясен зимен ден.

	* * *

	Трев мърдолеше на място с позорен трепет, чакайки продължението на играта. Като вдигна поглед, видя, че Анди Изцепков го наблюдава.
	— Скъпото ти татенце май си намери лика-прилика — подметна весело Анди.
	— Знам те аз тебе, Анди — отвърна морно Трев. — Знам те накъде биеш. Сгащваш на тясно някой нещастен балък и го бъзикаш, докато не му избият чивиите, тъй че той да е почнал, нал’тъй? С мен това нема да мине, Анди.
	— То на теб все едно нещо ти минава, а?
	— Хич не те слушам, Анди — отсече Трев.
	— А, слушаш, слушаш.
	Трев пак въздъхна.
	— Аз тебе те наблюдавах. Теб и твойте дружки адски ви бива да биете къчове, като не ви гледа рефера, а той к’вото не види, нищо не може да направи.
	Анди понижи глас:
	— Добре, ама аз мога да направя нещо за теб, Трев. Няма да излезеш от тук на крака, кълна се. С краката напред ще излезеш.
	И се чу свирка, последвана от неудържимото:
	— ВСЯКО МОМЧЕ, ДЕТО СИ Е ЗАБРАВИЛО ЕКИПА, ЩЕ ИГРАЕ ПО БЕЛИ ГАЩИ!
	— Внезапна смърт — обяви бившият Декан и двата отбора се сблъскаха, и от бъркотията се появи с топката в краката си Анди, защитаван по фланговете си от неговата непочтена стража.
	Пондър Стибънс, застанал на пътя им, успя да пресметне страшно бързо много неща, като например скорост, посока на вятъра и възможност да бъде физически размазан по земята. Въпреки всичко той се опита да направи каквото може, но след сблъсъка остана проснат по гръб. Както се изрази редакторът на „Вестника“: „… в тази сцена на отчаяние, объркване и разбъркване един-единствен защитник, Лут, делеше _Юнайтед_ от победния им гол…“
	И тогава точно зад Лут се разнесе рев. Той не посмя да се озърне, но някой скочи върху горната греда, разтърсвайки я, слезе от нея на земята и посочи, посредством голям мазолест палец, че услугите на Лут вече не са необходими. Около устните на Библиотекаря беше останала зеленикава коричка, но тя беше нищо в сравнение с пламъка в очите му.
	И в този момент, съгласно редактора на „Вестника“:
C>
	Без да бъде видимо смутен от завръщането на знаменития горски човек в лагера на магьосниците, Изцепков предприе още един опит за победен удар, спрян обаче с една ръка от Библиотекаря и без никакви усилия прехвърлен обратно в полето на _Юнайтед_. Сега, когато под залог беше резултатът на цялата среща, останахме с впечатлението, че всеки играч до последния се устреми към топката, подобно на сюрия момчета боричкащи се в калта за обладанието на традиционната консервена кутия. Но все пак г-н Нобс, за когото ни увериха, че нямал роднинска връзка, съумя да открие пространство пред споходения от лош късмет г-н Млаконадеждов за нов шанс да последва стъпките на баща си, който шанс той пропусна за, според нашите изчисления, не повече от сантиметър разстояние и топката бе уловена от Възголемия Бартън, веднага след това рухнал на земята поради задавяне, понеже, както научихме, е бил натикал в устата си внушително парче пай, за да освободи ръцете си.
C$


>
	— Не трябваше да става така — промълви Гленда и мисълта отекна като ехо в главата й: _„Не трябваше да става така“_. — Трев трябва да спечели, иначе просто не може.
	И гласът й пак се отрази. Възможно ли е да имаш ехо в главата си? _Те ще паднат, нали? Ще паднат, защото Анди знае, как да нарушава правилата_.
	_Правилата_.
	_„Аз съм правилата“_.
	Тя се озърна, но с изключение на доктора и неговите стенещи или, в случая с Ридкъли, псуващи подопечни, наоколо нямаше никого, ако не се брои Жулиета, гледаща играта с обичайната си завеяна усмивка.
	— Божичко. Ама на тях им трябва само един удар в целта — произнесе на глас Гленда.
	_„Аз съм целта“_ — долетя пак от нищото тихият глас.
	— Чу ли това? — попита Гленда.
	— К’во? — не разбра Жулиета, обръщайки се към Гленда, така че се видя, че тя плаче. — Трев шъ падне.
	_„Аз съм топката“_.
	Този път гласът дойде от джоба й и тя извади от там тенекийката на Трев.
	Когато доктор Лоун изпъшка и се впусна през полето към задавилия се Чарли (както по-късно описа събитията „Вестникът“), тя го последва и незабелязано се примъкна до г-н Нобс.
	— Ако не искаш до края на живота си да останеш без чаша чай или парче кекс нощем, г-н Нобс, ритни топката към мен. Лесно ще ме намериш, защото ще врещя като луда и ще се държа идиотски. Направи, каквото ти казвам, ясно?
	_„Направи, каквото тя ти казва, ясно?“_ — чу се ехото.
	— И какво ще направиш, ще я хвърлиш обратно ли?
	— Нещо такова — отвърна уклончиво Гленда.
	— И какво добро ще ни донесе това?
	— Ще ви донесе победа в мача, ето какво. Помниш ли правило 202?
	Тя го остави да се чуди и хукна към Г-жа Уитлоу и мажоретките, които сега нямаха за какво да викат.
	— Мисля, че в този момент трябва да окажем на момчетата мощна подкрепа — предложи тя. — Нали така, Жулиета?
	Жулиета, послушно влачила се след нея, се съгласи:
	— Да, Гленда.
	_„Да, Гленда“_. Ето го пак. Едни и същи думи. Два гласа.
	Г-жа Уитлоу не беше от хората, които биха приели заповед от главата на Нощната Кухня, затова Гленда се наклони към нея и добави:
	— Специална молба от Архиканцлера.

	* * *

	Възкресението на Възголемия Бартън не беше лесна работа, а и комай имаше още по-малко доброволци да бръкнат с пръсти в гърлото му, отколкото преди за Библиотекаря. Така че изпразването и очистването му отне малко повече време.
	Когато съдията призова играчите да застанат по местата си, Гленда дотича задъхана до него и му връчи лист хартия.
	— Какво е това?
	— Правилата, сър, но както ще забележите, оградила съм с кръгче едно от тях.
	Той хвърли един поглед и подметна пренебрежително:
	— На мен ми изглежда пълна безсмислица.
	— Не е, сър, не и ако се вгледате внимателно, сър, такова си е правилото, сър.
	Архиканцлер Хенри сви рамене и го пъхна в джоба си.
	За миг погледът на блюстител Нобс се спря на Гленда, гордо заела мястото си съвсем не на място между мажоретките. Знаеше се, че Гленда е щедра към приятелите си, а и никой в университета не правеше по-добър чай. Тук нещата не опираха до ритни-топка, а опираха до гореща чаша чай, а, ако му излезе на човек късметът, и поничка. Той се наведе към Лут:
	— Гленда ми каза да съм си спомнил правило 202.
	Лицето на Лут грейна.
	— Отлично хрумване и разбира се ще свърши работа. Каза ли ви тя да изчистите топката извън полето?
	— Да, точно така. Ще мамим ли? — поинтересува се блюстител Нобс.
	— Не. Ще следваме точно правилата. А интересното при следването точно на правилата е, че понякога върши по-добра работа и от маменето.
	Шансът на Нобс дойде съвсем скоро, за изненада, след неточен пас на Праскин. Праскин не стоеше ли съвсем наблизо, докато те говореха? И не каза ли нещо като „Давайте“? Защото на такова приличаше. Нобс запрати топката право към мажоретките, където Гленда я хвана и я скри под гънките на полата на Г-жа Уитлоу.
	— Нищо не сте видели, момичета, и не сте видели къде отиде топката, и за нищо на света няма да мърдате, ясно?
	Когато тълпата засвирка и закрещя възторжено, тя извади от чантичката си консервената кутия и я вдигна високо.
	— Топката изгубена! — провикна се тя. — Резервна топка!
	И метна тенекийката право към блюстителя, който съумя пъргаво да я отбие към Лут. И преди някой от останалите играчи да успее да помръдне, тя кацна с лекичко _„пльонг!“_ на върха на обувката на Трев…
	Съгласно редактора на „Вестника“:
C>
	Уверяват ни, че не е била използвана никаква магия и надали съм компетентен да оспорвам твърдението на почитаемия преподавателски състав на Невиждания Университет. Всичко, което вашият кореспондент ще каже е, че Тревър Младонадеждов запрати „топката“, напряко на всички очаквания, по посока към вратата на _Академик_, пред която тя се задържа за известно време, очевидно очаквайки бурния устрем на разярената чета на _Юнайтед_. Това, което последва, беше, както смело заявява вашият кореспондент, не просто гол, а наказание, възмездие. Младонадеждов за втори път записа името си със златни букви в ритнитопковската история: Тревър, велик син на велик баща, разказа играта на _Юнайтед_, скъса ги и после пак им я преразказа. Какъв дрибъл! Какви финтове! Понякога той любезно подаваше „топката“ директно към някой защитник, който внезапно осъзнаваше, че тя се е насочила в съвсем друга посока, която случайно се оказваше същата, в която е поел в момента самият Младонадеждов. Той си играеше с тях. Подиграваше се с тях. Принуждаваше ги да се сблъскват един с друг, всеки насочил се към топката, която, въпреки всяка логика, не беше там, където бяха сигурни, че ще я намерят. И сигурно за по-уравновесените членове на _Юнайтед_ дойде като облекчение, когато той най-накрая се смили и прехвърли „топката“ над главата на резервния вратар Мики Пулфорд (доскоро играч на Странник улица „Въргалска“) и я заби в мрежата, където тя се завъртя и накрая се върна точно на върха на обувката на Младонадеждов. Тишината…
C$

	* * *

	… се разля като разтопено масло. Гленда беше сигурна, че можеше да чуе далечно чуруликане на птички или, може би, шума на червеите под земята, но несъмнено също така звуците откъм импровизирания лазарет на д-р Лоун, най-вече поредното повръщане на „Възголемия“ Бартън.
	А после, на мястото на възцарилата се тишина нахлу шум, като буйна вода от пробит бент. Шум физически осезаем и многосъставен. Ту тук, ту там зрителите заскандираха. Всичките песни на всички отбори, слели се в една обща съвършена хармония.
	Гленда зяпна Жулиета… Сякаш отново беше започнало онова модно ревю. Тя като че засия отвътре, лъчи златна светлина се лееха от микроризницата. Жулиета хукна към Трев, откъсвайки и захвърляйки брадата и (това Гленда го видя съвсем ясно) постепенно издигайки се над земята, сякаш се изкачваше по невидима стълба.
	Беше такава изумителна и омайваща гледка, че дори и Чарли Бартън, който все още повръщаше, не можеше да откъсне поглед от нея.
	— Да ме прощавате — обади се господин Праскин. — Това беше гол, нали?
	— Да, господин Праскин, така мисля — отвърна реферът.
	Праскин беше изблъскан настрани от Анди Изцепков:
	— Не! Имаше аут! Абе вие кьорави ли сте бе, мамка му? И онова беше тенекийка.
	— Не, господин Изцепков, не беше. Господа, не виждате ли, какво се случва точно пред очите ви? Вижте, всичко беше напълно редовно, съгласно правилата на играта, правило 202, ако трябва да сме точни. Вярно, правилото е вкаменелост, но си е правило, а аз ви гарантирам, че не е използвана магия. Но точно сега, господа, не виждате ли златното момиче реещо се във въздуха?
	— Да бе, да, пак някаква мушмурошка дивотия, също като оня гол.
	— Това е ритни-топка, господин Изцепков, а тя цялата е мушмурошка дивотия.
	— Значи играта свърши — се върна на думата си господин Праскин.
	— Да, господин Праскин, играта свърши. С изключение на, пак ще ви призова да обърнете внимание на това прекрасно златно момиче, реещо се над игрището. Абе аз да не би да съм единственият тук, който я вижда?
	Праскин хвърли един поглед към възнесението Жулиетино.
	— Ъхъ, вярно, много е хубава, но ние загубихме, нали?
	— Да, господин Праскин, вие окончателно и неоспоримо загубихте.
	— И, само за да е изяснено всичко — настояваше Праскин — нали няма още някакви правила, нали така?
	— Не, господин Праскин, вие вече не се подчинявате на правилата на ритни-топката.
	— Благодаря ви за изясняването, ваше мъдрейшество, и позволете да ви благодаря от името на _Юнайтед_ за това как се оправихте с трудните събития този ден.
	След което той рязко се извърна и заби с все сила юмрук в лицето на Анди. Господин Праскин не беше чак такъв страшен мъжага, но години наред вдигане на по една неразфасована свиня във всяка ръка му бяха дали такъв удар, че дори и дебелата кожа на Анди не можеше да го пренебрегне. Но колкото и силно да беше ударен, Анди, след като примигна няколко пъти, все пак успя да продума:
	— Копеле мръсно.
	— Заради теб загубихме мача — разкрещя му се Праскин. — Можехме да си спечелим като пичове, ама ти все да оплескаш всичко.
	Мъжете наоколо съумяха някак да промърморят по нещо в подкрепа на това обвинение.
	— Аз ли? Не бях аз! Беше проклетия му Трев Младонадеждов и онова дребното оркско изчадие. Те направиха магия. Не можеш да отречеш, че имаше магия.
	— Само майсторлък, повярвайте ми — възрази бившият Декан. — Невероятно майсторство, няма спор, но пък той е добре известен с уменията си с консервената кутия, която от своя страна е доказан символ на ритни-топката.

	* * *

	— Къде се дяна смотаният му Младонадеждов, а?
	Гленда, втренчила поглед точно над центъра на игрището, промълви с като че наполовина хипнотизиран глас:
	— Той също се издига във въздуха.
	— Виждате ли, а сега кажете, че не е магия — настоя Анди.
	— Не е — възрази Гленда. — Знаете ли, аз мисля, че е религия. Не чувате ли?
	— Аз поне не мога да чуя нищо, душко, с всичкия този шум от народа — каза бившият Декан.
	— Да — рече Гленда. — Вслушайте се в народа.
	И той се вслуша. Беше буен рев, страшен рев до небесата, първичен, животински, извиращ от боговете знаят къде, но посред него, витаещо като скрита картинка, той дочу думи. Полека те се фокусираха, ако изобщо ухото може да се фокусира и ако той наистина го чуваше с ушите си. Тези думи може пък да идваха направо от костите му…
P>
	Ако звездата мисли си, че вкарва,
	Или вратар скърби за свойта мрежа,
	Не знаят те, какво играта прави.
	Аз водя, аз ликувам, аз бележа.
	Аз феновете съм и топката пак аз съм,
	Аз съм победи, загуби, обрати,
	Полето, баниците, всичко аз съм,
	Непреходна и вечна — аз, Играта.
	Дали ще паднем или победим:
	За резултата паметта е къса
	И славата отлита като дим.
	Но ще запомня волята и хъса.*66
P$
	[*66 Първообразът на това стихотворение е „Брахма“ на Ралф Уолдо Емерсън. — Б.пр.]
	_И се върти отново и отново_ — помисли си Гленда — _Всеки е част от това_.
	Жулиета и Трев се заспускаха към земята, ръка в ръка, реещи се полека надолу във въздуха, докато не кацнаха на земята, без да спират да се целуват. Нещо като реалност почна да се завръща на стадиона. Но има хора, които дори като чуят славей, ще изругаят: „Каква е тая проклета врява?“
	— Измамно копеле — просъска Анди и се хвърли право срещу Трев, напредвайки със страшна скорост, докато младежът само си стоеше, без да мърда с много изненадано, но блажено изражение.
	Той не забеляза адския порив на Анди, докато грамадният тежък ботуш не го изрита точно в слабините, толкова тежко, че очите на всички зрители от мъжки пол се насълзиха от съчувствие.
	За втори път за това денонощие Трев усети, как микроризницата пропява с разместването на хилядите си звена и бързото им завръщане по местата им. Все едно нежен зефир беше полъхнал под гащите му. С изключение на това, той не усети нищо.
	А пък Анди усети. Просна се на земята превит на две, издавайки някакъв съскащ звук измежду зъбите си.
	Някой потупа Трев по гърба. Беше Пепе.
	— Значи си обул мойте гащи, а? Добре де, очевидно не са баш моите. Трябва да си самоубиец, за да ми вземеш гащите. Както и да е, сетих се как да го нарека това нещо. Ще се казва възмездий. Даже няма да може да се изфука човек, че това ще спре всички войни, щото не мога да си представя каквото и да е да спре войните, но поне ще отпрати грубата сила обратно откъдето е дошла. А и не жули, нали?
	— Не — промълви смаян Трев.
	— Тебе не, ама него да! Ама пък, честна дума, бива си го този. Което ми напомня, че ми се ще да те снимам по гащи.
	Анди бавно се надигаше, приемайки вертикално положение май само със силата на волята си. Пепе се ухили и, някак си, на Трев му се стори несъмнено, че всеки, на който му щукне да стори нещо заплашително, докато Пепе му се хили, ще е повече от самоубиец.
	— Ножка ли си имаме, а келешче недно? — заяде се Анди.
	— Не, Анди — намеси се иззад него Лут. — Достатъчно. Играта свърши. Фортуна се усмихна на _Академик Невиждан_ и, доколкото разбрах, традиционният завършек е, играчите от двата отбора да си разменят фланелките в атмосфера на другарство и взаиморазбирателство.
	— Ама не и гащите — добави полугласно Пепе.
	— Абе ти много знаеш, а? — изръмжа Анди. — Ами че ти си скапан орк. Знам ви аз ваш’те. Късате ръце и глави. Вие сте черна магия. Не ме е страх от теб.
	И той се завтече към Лут със завидна скорост като за мъж с неговите проблеми.
	Лут се отдръпна.
	— Убеден съм, че съществува мирно решение за очевидната враждебност помежду ни.
	— К’во, бе?!
	Пепе и няколко ритнитопковци пристъпиха към тях. Анди не си беше спечелил много приятели. Лут ги помоли с жест да спрат.
	— Сигурен съм, че мога да ти помогна, Анди. Да, прав си, аз съм орк, но няма ли оркът очи? Няма ли оркът уши? Няма ли оркът ръце и крака?
	— Ъхъ, засега — рече Анди и му скочи.
	Това, което стана после, стана толкова бързо, че Трев изобщо не му видя средата. Започна с Анди налитащ за бой и завърши с Анди седящ на земята, а ръцете на Лут сключени около главата му с извадени нокти.
	— Да видим сега — заразсъждава Лут, докато бабаитът напразно се съпротивляваше. — Извиването на черепа с достатъчно сила за прекършване на гръбнака и гръбначния стълб няма да представлява проблем, понеже свръзката е неподвижна. И, естествено, ушните и очните кухини предлагат допълнителни удобни хватки наподобяващи тези на топка за боулинг — добави жизнерадостно той.
	Разнесоха се ужасени ахвания, а той продължи:
	— Ако се използва мерната единица, изобретена от сър Роузууд Бън, бих казал, че не повече от 250 бъна ще са достатъчни. Но, естествено, и вероятно за учудване на мнозина, това, което ще ми достави известно затруднение, ще е разкъсването на кожата, сухожилията и мускулите. Вие сте млад мъж, така че издръжливостта им на опън ще бъде доста висока. По предварителните ми прогнози само вашата кожа ще изисква приблизително хиляда бъна.
	Анди изквича, когато главата му беше леко извъртяна.
	— Айде холан! Гледайте сега! — обади се Ридкъли. — Майтапа си е майтап, но…
	— Оттам нататък става доста гнусно — продължаваше Лут. — Мускулите ще могат да бъдат отделени от костите със сравнителна лекота.
	От Анди дойде още едно задавено изквичаване.
	— Но като цяло, бих казал, че сила от порядъка между три и пет килобъна ще бъде достатъчна — той направи пауза. — Шегичка, бе Анди. Нали обичаш майтапите. Освен това съм сигурен, че ще съм напълно способен да ти бръкна с ръка през гърлото и да изтръгна стомаха ти.
	— Давай де — изграчи Анди.
	А бдящ на стадион Хипопотамодрума, звярът надуши кръв. В крайна сметка през вековете на Хипопотамодрума са се провеждали не само надбягвания с колесници. Сравнително малкото количество кръв пролято тук днес, беше нищо в сравнение с океаните на отминалите векове, но звярът разпознаваше кръвта само щом я подушеше. Народът изпозастава на крака и виковете и крясъците се надигнаха все по-силно и по-силно:
	— Орк! Орк! Орк!
	Лут остана невъзмутим и се обърна към бившия Декан:
	— Бих ли могъл да помоля всички да напуснат? Може да стане страшно.
	— О, а стига! — възкликна Трев. — Друг път.
	— О, добре — рече Лут. — Може би само дамите?
	— Може, ама не може — опъна се Гленда.
	— В такъв случай, ще бъдете ли толкова добър да ми услужите с мегафона ви, г-н рефер, и ще ви бъда благодарен, ако се разпоредите, няколко от по-яките играчи на полето да задържат Господин Изцепков, който, очевидно, за съжаление не е на себе си.
	Мегафонът му беше подаден безмълвно. Лут го взе посред засилващата се буря от викове „Орк! Орк!“, отдалечи се малко от останалите и застана безстрастно със скръстени ръце, докато ропотът на тълпата не спря поради чиста умора. С всички очи на стадиона втренчени в него той надигна мегафона към устните си и рече:
	— Господа. Да, действително, аз съм орк и винаги съм бил такъв. И бих ли могъл да добавя, че за мен беше голяма привилегия да играя тук днес пред всички вас. Но, както разбирам сега, някои от вас може би смятат, че да си орк в този град, би могло да представлява проблем — той направи кратка пауза. — Така че, моля, извинете ме, ако ви помоля да решим този въпрос между нас още сега.
	Чу се смях и някоя друга подигравка от различни части на стадиона, но също така, поне както се стори на Гленда, звярът сам зашътка на себе си. И в настъпилата оглушителна тишина тупването на падналия на земята мегафон можеше да бъде чуто и в най-отдалечените ъгли. Тогава Лут си запретна ръкавите и понижи глас, така че народът трябваше да се напрегне, за да го чуе:
	— Я да ми дойде, който се бара за мъж.
	Първо настъпи шок, после невярващо мълчание, съпътствано с шумоленето от глави озъртащи се към съседите си и питащи: „Той наистина ли го каза това?“, а после, някъде по най-високите редове, започна ръкопляскане, отначало бавно, постепенно ускоряващо се, докато не достигна повратната за народа точка, от която нататък вече беше немислимо да не ръкопляскаш. Да престанеш да ръкопляскаш беше също толкова немислимо, така че за цяла минута аплодисментите бяха истинска буря.
	Лут се обърна обратно към останалите от отбора просълзен.
	— Струвам ли? — попита той Гленда.
	Тя се хвърли към него с прегръдка:
	— Винаги си струвал.
	— Тогава, след като свърши мачът, ще трябва да свършим туй-онуй.
	— Но той нали свърши от да не говорим кога — учуди се Гленда.
	— Не, до последния съдийски сигнал той не е свършил. Всеки го знае това.
	— Мили Йо, прав е — сепна се Ридкъли. — Давай де, Декане. Духай де!
	Архиканцлерът на Бързнекския университет се почувства милостив и реши, че от него да мине, няма да се заяжда. Поднесе гигантската свирка към устните си, напълни дробовете си с въздух и накара грахчето да се разтрака. Въпреки всичко последната дума все пак взе сянката на Евънс Раирания:
	— И НА ДЕ МИ СЕ БЪЗИКАТЕ ПОД ДУШОВЕТЕ, БЕ КЕЛЕШЧЕТА С КЕЛЕШЧЕТА!
	Когато публиката се устреми надолу по трибуните тъпчейки вече свещеното поле, Ридкъли потупа по рамото провесилия нос Праскин и рече:
	— За мен ще е чест да разменим фланелките си с вас, сър.
	Той хвърли шапката си на земята, смъкна фланелката си и разкри гърди космати като не един, а два спящи лъва. Юнайтедската фланелка, която получи в замяна, му беше малко възтесничка, но това нямаше значение, защото, както беше предсказал Анди, целият _Академик Невиждан_ (с изключение на Г-жа Уитлоу, която се съпротивляваше с бой) беше взет на ръце от възторжената тълпа и понесен в слава с краката напред през целия град. Беше си истински триумф. И да паднеш и да биеш, пак си беше триумф*67.
	[*67 Традицията повелява в подобни случаи тържествуващите герои да пръскат публиката от бутилки шампанско. Нямаше нищо подобно. Ако един магьосник успее да извади тапата на бутилка шампанско, той със сигурност няма да възнамерява да го пръсне нахалост. — Б.а.]

	* * *

	Да не сте си помислили, че това е краят?*68
	[*68 Това отговаря на легендарния коментар на Кенет Уолстънхолм на края на финала на Световната купа по футбол от 1966 г. на Уембли, когато Англия бие ФРГ с 4:2. Съдията многократно удължава ли удължава срещата, а коментаторът сухо и безстрастно няколко пъти отбелязва, че на терена някои хора изглежда си мислят, че това е краят, докато накрая също толкова безстрастно и сухо казва „Е, това вече е краят“. Интересно, но тази футболна победа на Англия значително е подпомогнала преизбирането на премиер-министъра Харълд Уилсън, имал репутация на особено ловък и страховит политик. Четири години по-късно, когато Англия на следващото световно пада от ФРГ, Уилсън пада от власт. — Б.пр.]
	Магьосниците от Невиждания Университет разбираха от купон. Пепе и Мадам Фашкие*69 останаха впечатлени. Но все пак бизнесът си е бизнес, така че трябваше да помислят и за Жулиета.
	[*69 Която споделяше обща форма с повечето магьосници, така че се чувстваше двойно като у дома си. — Б.а.]
	— Никъде не мога да я видя — оплака се Мадам.
	— Майче преди малко я видях двойна — рече Пепе. — Ама тези типове си живеят живота. Такова голямо плато сирена досега не бях виждал. Още малко и безбрачието ще ми се стори привлекателно.
	— О, така ли мислиш?
	— Не. Между другото, да си забелязала оня високия магьосник как те зяпа, миличко?
	— Професор Бенго Макарона ли? Да не мислиш… — започна Мадам.
	— Без нито сянка съмнение, миличко. Знам, че си е контузил краката, но се съмнявам, че това ще представлява проблем.
	За пореден път Мадам протегна врат да огледа тълпата за бляскавата фигура.
	— Надявам се само, че младият ни модел няма да се забърка в разни такива.
	— От къде на къде? Нали е тотално обкръжена от обожатели.
	— И все пак е възможно.

	* * *

	Фактически Жулиета и Трев се бяха усамотили на тъмно в Нощната Кухня.
	— Се шъ си намеря бачкане — казваше Трев. — Където и да идеш, с теб съм.
	— Абе я си стой тук и си гледай ритни-топката — възрази Жулиета. — Знаеш ли к’во казаха някои хора, докато се наливахме? Викаха, че Дейв Младонадеждов ти е баща.
	— Е, к’во, така си е.
	— Да — разви мисълта си Жулиета — ама досега все казваха, че ти си му син.
	— От мен да мине, може да поритам малко — склони Трев. — Ама да не си мислиш, че друг път може да ми мине номера с тенекийката.
	Те се целунаха.
	Точно в този момент нищо повече като че ли не им беше необходимо.
	Но все пак…
	Гленда и Лут също искаха да си намерят по-усамотено местенце, по възможност затъмнено. Ненадейно тя беше намерила в джоба си два билета за представление на Трупата от Сестричките на „Омотани от звездите“ от Хуел Драматурга, билети, поставени там от д-р Хикс в опита му да разнася из света мрак и униние посредством аматьорски театрални постановки. Те седяха сплели ръце, сериозно изгледаха пиесата, усещайки как тръпките преминават през тях, а след това обсъждаха това, докато се връщаха през града, грижливо заобикаляйки пеещите шайки щастливи пияни запалянковци.
	— Какво мислиш? — попита след някое време Лут. — Имам предвид за пиесата.
	— Не ми се стори чак толкова романтична — изказа се Гленда. — Да съм честна, стори ми се малко глупава.
	— Общопризнато е, че това е най-великата романтична пиеса за последните петдесет години — отбеляза Лут.
	— Нима? Но що за пример дават? Първо, нима никой в цяла Генуа, дори и по онова време, не е могъл да взима пулс? Нима не може да се очакват поне мъничко познания по първа помощ? Дори и ръчно огледалце можеше да свърши работа, а има колкото щеш съвсем благоприлични места, където може да се вземе пулс.
	— Мисля, че това е защото нито един от двамата не е мислил за себе си, предполагам — каза Лут.
	— Нито един от двамата изобщо не е мислил — възрази Гленда. — Нито пък са мислили един за друг като за хора. Малко здравомислие и щяха да са живи. Нагласена работа, също като в книгите. Надали някой разумен човек ще действа така.
	Той стисна ръката й.
	— Понякога говориш като Милейди — каза той — което ми напомня…
	— Какво ти напомня?
	— Че е време да се срещна със създателката си.

	* * *

	Анди Изцепков вървеше поклащайки се по нощните криви улички, уверен, че те не съдържат нищо по-лошо от него, вяра, която този път се оказа погрешна.
	— Господин Изцепков?
	— Кой пита? — извърна се той посягайки инстинктивно към палтото си за новата си абордажна сабя.
	Но друг нож, тънък и сребрист, посече два пъти, а един крак му се заби майсторски в пищялката и го свали на земята.
	— Аз! Аз съм щастливият край. Може да ми казващ добрата фея. Не се плаши, пак ще можеш да виждаш, като си избършеш кръвта от очите, а после, както се казва, няма да ти се налага да си плащаш пиячката в никой бар в този град, макар че подозирам, че ти и досега не си плащал.
	Неговият нападател се облегна безметежно на стената.
	— А причината да ти правя това, господин Изцепков, е че съм копеле. Аз съм стар гадняр. Аз съм педераст. Те те оставиха да ти се размине, защото са добри хора, а, нали знаеш, все някой трябва да оправи равновесието. Защото още преди ти да се родиш, аз познавах хора като теб. Мъчители, тирани и крадци. О, да, крадци. Крадци на самоуважението на другите хора. Крадци на техния душевен мир. А пък господин Лут, той е орк и, както дочух, той можел с приказки да направи хората по-добри. Ами хубаво, ако питат мен. Ако стане тая работа, значи той е гений, да, ама не оправя равновесието, не и по моите сметки, така че си рекох, че трябва да се видиш с Пепе, ей така, само за едно здрасти. Видя ли те пак, няма да могат да ти съберат мръвките, нито да ги намерят, но само за да ти покажа, че все пак и в мен има някакво приличие, ето ти нещо да си сложиш на раните.
	Нещо падна меко точно до опипващата ръка на Анди.
	Анди, заливайки паважа с кръв и лиги, щом стегнатите тихи стъпки се отдалечиха, посегна бързо, мислейки само как да избърше очи, че да не гледа само на кръв, а от сърцето си да излее отмъщението и възмездието. И при тези обстоятелства той не трябваше да търка лицето си с половинката лимон.

	* * *

	Да не сте си помислили, че това е краят?
	Печален факт е, че когато двама души седнат да вечерят на огромна, величествена маса, те непременно сядат от двата противоположни края по надлъжната страна. Това е невероятно глупава гледка, затруднява разговора, а подаването на ястия прави просто невъзможно, но явно дори и лорд Ветинари и лейди Марголота бяха възприели тази идея.
	От друга страна те и двамата ядяха много малко, така че нямаше много какво да си подават.
	— Вашият секретар изглежда се спогажда много добре с моята библиотекарка — каза лейди Марголота.
	— Да — произнесе се Ветинари. — Несъмнено сравняват начини за подвързване със спирала. Той е изобретил един такъв.
	— Е, в интерес на правилното устройство на света — склони лейди Марголота, — е от значение подвързването със спирала да е важно минимум за един човек.
	Тя остави чашата си и хвърли поглед към вратата.
	— Изглеждаш разтревожена — рече Ветинари. — Чудиш се, какво става с него ли?
	— Денят за него беше голям, при това забележително успешен. А казваш, че е отишъл на любителски театрален спектакъл?
	— Да, с онази извънредно пряма млада дама, която прави пайове — уточни Ветинари.
	— Ясно — продума лейди Марголота. — Не може да не знае, че аз съм тук, а е излязъл с някаква готвачка?
	На лицето на Ветинари се проявиха бегли следи от усмивка.
	— Не просто някаква готвачка. А гениална готвачка.
	— Е, налага се да призная, че съм изненадана — заключи Милейди.
	— И разстроена? — подхвана Ветинари. — Може би лекичко ревнива?
	— Хевлок, отиваш твърде далече!
	— Да не би да очаквахте нещо друго? Освен това, със сигурност осъзнавате, че неговият триумф е също така и ваш?
	— Казвала ли съм ти, че видях някои от тях? — продължи след кратка пауза Марголота.
	— Орки?
	— Да. Действително са окаяни създания. Естествено, така хората говорят и за гоблините и, макар и да е истина, че те събират с религиозно усърдие собствените си сополи, както е вярно и, честно казано, всичко друго, което се говори за тях, в това поне има известна логика.
	— Е, религиозна логика, ако не друго — измърмори Ветинари. — Тя обикновено има склонността да става доста разтеглива.
	— Игорите са ги направили от човеци, знаеше ли това?
	Ветинари, все още с чашата си в ръка, отиде до другия край на масата и взе черния пипер.
	— Не. Въпреки че, след като го споменахте, трябва да призная, че това е недвусмислено очевидно. Не е възможно гоблините дори да се приближат до нужната свирепост.
	— Те си нямат нищо — продължи Марголота. — Нито култура, нито легенди, нито история. Той би могъл да им ги донесе.
	— Всичко, което им липсва, той притежава — изкоментира Ветинари и добави: — Но на раменете му вие струпвате неимоверно бреме.
	— Ами на моите колко е струпано? А на твоите?
	— То е като да си кон-тежковоз — рече Ветинари. — След някое време преставаш да забелязваш и това става просто начин на живот.
	— Те заслужават шанс, който трябва да им се даде още сега, докато светът е в мир.
	— Мир? — подпита Ветинари. — Ах, да, според определението му като време отделено за подготовка за следващата война.
	— Откъде ли си прихванал този цинизъм, Хевлок?
	Ветинари се обърна и потегли безгрижно обратно покрай масата.
	— Предимно от вас, мадам, въпреки че съм длъжен да отбележа, че заслугата не е изцяло ваша, доколкото се наслаждавах на продължително допълнително обучение като тиранин на този град.
	— Мисля, че им позволяваш твърде много свобода.
	— О, да, точно така. Тъкмо затова все още съм тиранин на този град. Начинът да се задържиш на власт, както винаги съм смятал, е да подсигуриш абсолютната немислимост на отсъствието на твоята особа. Ще ви помогна по всякакъв начин, намиращ се във властта ми, разбира се. Не бива да има никакви роби, в това число роби на инстинктите си.
	— Една личност може да промени всичко — каза Марголота. — Виж мистър Блестящия, който понастоящем е Диамантеният крал на Троловете. Виж себе си. Ако хората могат да паднат…
	Ветинари рязко се изсмя:
	— О, могат, наистина могат.
	— … тогава орките могат да се издигнат — продължи Марголота. — Ако бъркам в това, значи вселената е сбъркана.
	Откъм двойната врата се дочу кадифено почукване и влезе Дръмнот.
	— Господин Лут е тук, сър — после той добави с известна доза отвращение. — И е довел онази… жена, която готви в университета.
	Ветинари хвърли един поглед на Марголота и каза:
	— Да. Мисля, че е редно да го приема в голямата зала.
	Дръмнот се прокашля:
	— Мисля, че съм длъжен да ви съобщя, сър, че господин Лут е проникнал в сградата през врати, които бяха надеждно заключени.
	— От пантите ли ги е изтръгнал? — поинтересува се с явен ентусиазъм Ветинари.
	— Не, сър, той вдигна вратите от пантите и ги остави прегледно подпрени на стената.
	— О, значи за света все още има надежда.
	— А охраната?
	Дръмнот за миг погледна лейди Марголота.
	— Предприех като предпазна мярка разполагането на неколцина от тях прикрити в Голямата зала със заредени арбалети.
	— Отзовете ги — заповяда Ветинари.
	— Отзоваваш ги? — не повярва Марголота.
	— Отзовете ги — повтори Ветинари, този път пряко към Дръмнот, след което подаде ръка на Милейди. — Струва ми се, че изразът беше, както се казва, _alea iacta est_. Жребият, милейди, е хвърлен, и е време ние двамата да видим, какво ще се падне.

	* * *

	— Така няма ли да си докараш белята? — тревожеше се Гленда, придържайки се плътно до него докато изкачваха стъпалата.
	Така безлюдна, голямата зала на двореца внушаваше на посетителя чувство за малоценност, защото беше замислена точно с такава цел.
	— Защо просто не почука като всеки друг.
	— Скъпа ми Гленда, аз не съм като всеки друг, нито пък ти.
	— А те какво ще направят?
	— Не знам. Какво ще стори лейди Марголота? Нямам никаква представа, макар че почвам да се досещам, как мисли тя, така че имам предвид някои възможности.
	Те се загледаха в двете фигури, слизащи по широкото стълбище, простиращо се чак до другия край на сградата. То беше построено да побира стотици души. Вървящата по него самотна двойка изглеждаше непривично дребна.
	— А, господин Лут — поздрави Ветинари, когато почти стигнаха до долу, — и госпожица Сладкофасулска. Не мога да не изразя поздравите си към вас двамата за великолепния, макар и изненадващ успех на _Академик Невиждан_.
	— Мисля, че ще ви се наложи да промените доста от правилата, сър — каза Лут.
	— Примерно? — поинтересува се Ветинари.
	— Смятам, че на съдията са му необходими помощници. Той не може да вижда всичко — заобяснява Лут. — А са наложителни и още някои правила. Въпреки че господин Праскин постъпи много почтено, според моето мнение.
	— А от професор Ринсуинд може да излезе много способен нападател, стига само да успеете да го убедите да взема със себе си и топката — подметна Ветинари.
	— В никой случай не бих споменал това на Архиканцлера, милорд, но мисля, че той би стоял по-добре в по-дефанзивна роля.
	— А кого бихте предложили в замяна? — попита Ветинари.
	— Ами Чарли, живия скелет, работещ в катедра Посмъртни Комуникации, показа много високи резултати в тренировките. И, в крайна сметка — той се замисли за миг — да, в крайна сметка никой от нас не отговаря за това, какъв е създаден.
	Потупването на крак ги накара да се извърнат. Беше кракът на лейди Марголота.
	Лут леко се поклони:
	— Милейди, надявам се, че ви намирам в прилично здраве.
	— Подобно, Лут — отвърна лейди Марголота.
	Лут се обърна към Гленда:
	— Как беше онзи израз, който спомена веднъж?
	— Бял и червен — отговори Гленда.
	— Да, точно така, аз съм наситено бял и червен — пак се обърна към Милейди Лут. — И съм Господин Лут, ако обичате, милейди.
	— Бихте ли желали двамата да се присъедините към нас за късна вечеря? — предложи Ветинари наблюдавайки много внимателно двамата.
	— Не, не мисля, че ще си позволим да ви се натрапваме, но благодаря ви много. Имам много работа. Лейди Марголота?
	— Да?
	— Бихте ли дошли насам, моля?
	Гленда наблюдаваше израженията: леката усмивка на Ветинари, нейното възмущение, увереността на Лут. Шумоленето на дългата й черна рокля, докато тя измина последните няколко стъпала до орка и спря там, беше като озвучаване на отравяне.
	— Струвам ли? — попита Лут.
	— Да, Лут, струваш.
	— Благодаря ви — продължи Лут, — но аз научих, че струването е нещо, което трябва постоянно да се натрупва. Поискахте от мен да стана разбран. Разбрах ли?
	— Да, Лут, разбра.
	— И какво искате от мен сега?
	— Да намериш орките в Далечен Юбервалд и да ги изведеш от мрака.
	— Значи има и още орки, като мен? — оживи се Лут.
	— Няколко десетки, може би — отговори Марголота, — но в интерес на истината, надали може да се каже, че са като теб. Жалка пасмина са.
	— И кого ги е жал за тях? — запита Лут.
	Гленда се взираше в лицата. Изненадващо лейди Марголота като че ли се смути.
	— Много зло е извършено в Империята на Злото — рече тя. — Най-доброто, което можем да направим, е да го поправим. Бихте ли ми съдействали в тази задача?
	— С всичко, което мога — отговори Лут.
	— Бих искала да ги научиш на културно поведение — отбеляза хладно Милейди.
	Той изглежда се замисли над това.
	— Да, разбира се, мисля, че ще е напълно възможно. А кой ще се заеме да научи човеците?
	Последва кратък изблик на смях от страна на лорд Ветинари, незабавно закрил уста с длани.
	— О, моля да ме извините — приключи случая той.
	— Но що се отнася до мен — продължи Лут — да, ще ида в Далечния Юбервалд.
	— Пастор Овес, без никакво съмнение, много ще се радва да те види — спомена Марголота.
	— Той още ли е жив? — учуди се Лут.
	— О, да, точно така, той в крайна сметка е на съвсем млада възраст, а и носи със себе си опрощение. Мисля, че ще сметне за много уместно, ако се присъединиш към него. Фактически, той, по време на едно от толкова непостоянните си посещения, ми каза, че би счел за чест да ти предаде своето опрощение.
	— Лут няма нужда от ничие опрощение! — избухна Гленда.
	Лут се усмихна и я потупа по ръката.
	— Юбервалд е сурова страна за самотния пътник, дори и за светец. Опрощение е името на бойната брадва с двойно острие на Пастор Овес. За господин Овес кръстоносният поход срещу злото не е метафора. Опрощение разсече моите окови. С удоволствие ще го нося.
	— Кралете на джуджетата и троловете ще ти окажат цялата помощ в техните възможности — добави Милейди.
	Лут кимна и се обърна към Ветинари:
	— Но първо бих искал да ви помоля за една малка услуга, милорд.
	— Не се колебайте да питате.
	— Знам, че градът разполага с известно количество големски коне. Чудя се, дали не бихте ми заели един?
	— Моля, пак заповядайте — отговори Патрицият.
	Лут се обърна към Гленда:
	— Госпожице Сладкофасулска, Жулиета ме осведоми, че сте имали тайното желание да преминете на кон през Куирм някоя лятна вечер, усещайки вятъра в косата си. Тръгваме още сега. Спестих пари.
	Всевъзможни причини да откаже се развихриха в главата на Гленда. Отвсякъде напираха отговорности, обвързаности и нескончаема гълчава от хленчене. Имаше хиляда и една причини да каже не.
	— Да — каза тя.
	— В такъв случай няма да отнемаме повече от ценното ви време, милорд, милейди, а ще се отправяме към конюшните.
	— Но… — понечи да възрази лейди Марголота.
	— Смятам, че всичко, което имаше да се каже, бе казано — отсече Лут. — Аз, тоест ние, ще ви посетим скоро след като уредя тукашните ми работи и аз с нетърпение очаквам този момент.
	Той им кимна, след което с Гленда направо летяща до рамото му си тръгна откъдето беше дошъл.
	— Не беше ли прекрасно? — възкликна Ветинари. — Видяхте ли, как не си пуснаха ръцете?
	До вратата Лут се обърна:
	— А, и още само едно нещо. Благодаря ви, че не разположихте стрелци по галерията. Щеше да е толкова… смущаващо.

	* * *

	— Наздраве за вашия успех, Марголота — рече Ветинари, когато стъпките им заглъхнаха. — Знаете ли, аз сериозно възнамерявах да предложа на г-ца Сладкофасулска да ми стане готвачка — той отново въздъхна. — И все пак, какво е паят в сравнение с един щастлив край?
	Да не сте си помислили, че това е краят?
	Следващата сутрин Пондър Стибънс си работеше в Крилото за Високоенергийна Магия, когато дойде накуцвайки Ридкъли. Около коляното му искреше сребрист обръч.
	— Терапевтичният Стегач на Картеч — похвали се той. — Простичка магийчица. За нула време ще съм кукуряк. Г-жа Уитлоу искаше да обуя над него чорапогащник, но аз й казах, че не си падам по тея неща.
	— Радвам се да ви видя в такова добро разположение на духа, г-н Архиканцлер, — каза Пондър, който беше посред едно сложно изчисление.
	— Случайно да си поглеждал тазсутрешните вестници, г-н Стибънс?
	— Не, сър. Покрай тази ритни-топка поизостанах малко с работата си.
	— Може би ще ти е интересно да научиш, че снощи в Бързнек от това, което те предпочитат да наричат Крило за По-Високоенергийна Магия, се е измъкнала двадесетметрова кокошка и очевидно безчинства из Псевдополис, преследвана от преподавателския им състав, които, предполагам, биха били способни да опустошат града и само със собствени сили. Хенри току-що получи истерична щракограма и му се наложи да бяга.
	— О, това е много обезпокоително, сър.
	— Да, нали? — кимна весело Ридкъли. — Както изглежда, тя снася яйца с поразителна скорост.
	— А, прилича ми на квази-експанзивен блитов феномен самоадаптиращ се към жив организъм — подметна Пондър, обърна страницата и моливът му заследи колонки от цифри.
	— Цялата физиономия на бившия Декан е омазана в яйце — продължи Ридкъли.
	— Е, сигурен съм, че професор Репосем ще е в състояние да възстанови контрола над ситуацията — тонът на Пондър ни най-малко не се промени.
	Последва кратка напрегната пауза, после Ридкъли попита:
	— Колко време според теб ще му трябва да възстанови контрола?
	— Какъв е размерът на яйцата?
	— Някъде между два и три метра на височина — отговори Ридкъли.
	— Черупките калциеви ли са?
	— Да, бая дебели, както ми казаха.
	Пондър се загледа замислено в тавана.
	— Хъм, тогава значи не е чак толкова зле. Виж, ако бяхте казали, че са стоманени, щеше да е много тревожещо. Много прилича на дегенерация на блита, причинена от, най-вероятно… недостиг на опит.
	— Аз пък си мислех, че си научил господин Репосем на всичко, което знаеш — забеляза Ридкъли с толкова щастливо изражение, колкото Пондър не беше виждал у него от много-много време.
	— Е, да, сър, но сигурно не е могъл да схване всичко. Населението в опасност ли е?
	— Магьосниците са им казали да си стоят по къщите.
	— Добре сър, само да си събера нужното оборудване и ще можем да тръгнем след чая в пет.
	— Естествено и аз идвам — осведоми го Ридкъли, после погледна Пондър. — А също и…
	— Какво? — сепна се Пондър, но видя как се бе ухилил Ридкъли — да, мисля, че няма да е зле някой от господата от „Вестника“ да дойде да направи снимки. Може да намерят добро приложение като материали за обучение.
	— Изключително добър план, господин Стибънс, а освен това смятам, че трябва да вземем и старшия преподавателски състав. Те ще допринесат с крайно необходимата в случая… — той щракна с пръсти. — Нещо ми бяга думата.
	— Суета? — подсказа Пондър.
	— Не, не беше това — поклати с глава Ридкъли.
	— Апетит? — гадаеше Пондър. — Тегло?
	— Нещо такова… А, да, тежест. Точно така, колкото си щеш тежест. Ние не сме от онези типове, които търчат подир разни шантави пилета. Ще се видим след обяд. А сега имам да се погрижа за други работи.
	— Да, г-н Архиканцлер, — каза Пондър. — О, ами, ъ… Какво стана със заплануваната ритнитопковска среща?
	— За най-голямо съжаление ще се наложи да изчакаме докато си построят наново университета.
	— Колко жалко, г-н Архиканцлер, — заключи Пондър.
	Продължи със сметките, докато и последните цифри не кацнаха спретнато по местата си, убеди се, че Архиканцлерът си е тръгнал, усмихна се съвсем лекичко, така че, ако не го очаквахте, нямаше да го забележите и придърпа поредната счетоводна книга.
	Поредният добър ден.
	Е, това вече е краят!
