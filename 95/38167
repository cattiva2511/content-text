P>
	Непристъпна крепост съм —
	Всички порти са залостени,
	Мостовете — вдигнати,
	Тетивата са натегнати,
	Стрелците чакат знак,
	Скрити зад озъбените бойници,
	А слънцето се смее весело
	По светлите лица на пиките.

	А колко, колко искам
	Да ми дойдете на гости,
	Буен пир да вдигнем,
	Да звънят другарски чашите
	И рогове да свирят пак,
	Да литнем на конете, буйните,
	Отново да се смеем весело
	И очите ни да греят истински.

	Ала обсаждат ме войските,
	Смъртоносен облак се носи,
	Проблясват копия надигнати,
	Троянските коне чертаят
	В пепелта съдбовен знак.
	Но аз ще поведа вярната си конница,
	За да запеят мечовете весело
	В миг последен преди кръвта да плисне.

@@	септември 2000 г.
P$
