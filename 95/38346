	Сесил Бьодкер е родена на 27 март 1927 година във Фредерика, Ютланд, Дания, където живее дълги години. Детските игри на село с нейните петима братя и по-късно групата за изучаване обработката на сребро, състояща се от близо петдесет момчета, където тя е била единственото момиче, са основа за нейното разбиране на момчешката психика и способността й да пише за това. По-нататък в живота й нещата вземат друг обрат: и четирите й деца са момичета.
	Бьодкер работи известно време като ювелир на сребро, докато през 1955 година дебютира като писател със сбирка стихове „Светлинни цветя“. Следват нови стихосбирки, разкази и новели, радио и телевизионни пиеси. Тя става призната поетеса както в собствената си страна, така и в чужбина, много преди да започне да пише книги за деца. Основното в поезията й е конфликтът на личността, която търси своето място в живота, сред другите, но често остава неразбрана, самотна, отчуждена. Същите проблема тя пренася по-късно и в прозата си.
	През 1968 година в пощата на малката община, където живее госпожа Бьодкер, се получават две писма от Съюза на датските писатели, едното с адрес, другото без адрес. Тя уверява пощаджията, че не е абонат, но той настоява да й ги предаде. Подаръкът бил щастлив — носел известието за първото състезание за детско-юношеска литература, обявено от Датската академия на науките. Сесил Бьодкер се включва и спечелва първа награда със „Силас и черната кобила“. За тази книга Датската академия на науките признава: „Книгата е едно съвършено произведение, без естетически недостатъци, написана от поет, който си служи вълшебно със своя инструмент!“. А критиката добавя: „Съревнованието, обявено от Датската академия на науките, реализира нова страна от таланта на С. Бьодкер, останала скрита досега. Пародия, чувство за хумор и усет за гротескна ситуация…“. „Силас и черната кобила“ спечелва и наградата на Министерството на културата на Дания и за нея С. Бьодкер е носител на международния Андерсенов медал. Тя се публикува веднага след това във Финландия, Исландия, Норвегия и Швеция, а по-късно е преведена и на много други езици.
	Така се появява Силас, който става герой на цяла поредица книги, ползващи се вече с популярност в целия свят. „Силас и черната кобила“ излиза извън обичайната категория „книги за деца“ и идва точно навреме, когото сме започнали да гледаме по-сериозно на децата, когато им гласуваме доверие, че могат сами да се справят с много неща.
	Силас живее в свят, изпълнен с трудности, без социални или граждански права и неговите „коварни“ момчешки инстинкти са единственият му водач. В света на Силас има заплахи, кражби, ругатни, бой, но бруталността е предизвикана от егоизма на възрастните. Силас сам по себе си не е нито груб, нито безчувствен, той просто си е изработил защитна реакция. Бори се срещу насилието на възрастните, да бъде приеман и допуснат в техния свят, да бъде такъв, какъвто е.
	„Силас и черната кобила“ и цялата поредица книги за Силас са една откровена защита на младия човек и на неговото място сред нас.
@	Анюта Качева
