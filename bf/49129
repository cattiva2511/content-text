P>
	Ако търсиш ти забава,
	място в цирк ти се полага.
	Не е опера, балет,
	оперета и концерт,
	няма зала и салон,
	нито партер, ни балкон…
	Там под купола сгъваем,
	в чуден свят неразгадаем
	ще откриеш интересни
	номера, забави, песни.

	Там артисти са — жонгльори,
	акробати и дресьори,
	има весели смешници,
	много смели гимнастици,
	фокусници, балансьори,
	мечки — истински шофьори,
	тигри, кучета и котки,
	лъвове — опасно кротки,
	слонове, коне, маймуни,
	птици, папагали умни…

	Ще погледаш със наслада
	на манежа какво става —
	кончетата как танцуват,
	лъвовете как кротуват,
	стават мирни, добродушни,
	че артисти са послушни!

	А оркестърът ритмичен
	ту засвирва драматично,
	ту затихва в миг критичен…
	И накрая в марш тържествен
	този ярък цирков свят
	на манежа се подрежда —
	дефилира на парад.
P$
