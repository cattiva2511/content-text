D>
	На Елъри
D$


>	1

	Брук Паркър се приближи до бара на ресторант „Брегът“, приготвяйки се да си поръча обяд. Барманът обаче я изпревари.
	— Хей, ето я и моята любима клиентка: Пилешко тако с допълнително пико*. — Той й се усмихна широко. — Това е прякорът ми за теб.
	[* Пико де гайо (pico de gallo) — мексиканска салса с домати, лук, листа от кориандър и люти чушки. — Б.пр.]
	Да, досетила се бе.
	— Е, наричали са ме и с по-гадни имена — заяви Брук, докато барманът отиваше към касовия апарат за да въведе поръчката.
	Действително беше редовна клиентка, и се гордееше с това. Ресторантът се намираше едва на две пресечки от офиса й, на самия бряг на езерото, което го правеше съвършеното местенце за бягство в средата на деня. Освен това тук правеха най-страхотните тако с пилешко в Чикаго. Не че беше пристрастна.
	Е, добре де, може и да беше _мъничко_ пристрастна.
	Тя подаде двайсетдоларова банкнота на бармана.
	— Ще взема и едно смути от ягода и манго.
	— Ооо, смути. Днес сме решили да му отпуснем края, а? — Двайсет и няколко годишен, с руса коса и загоряло от слънцето лице, барманът приличаше на наскоро завършил студент, който възнамерява това лято да прекара много време на плажа, играейки волейбол.
	Той предаде поръчката на Брук в кухнята, а после я погледна.
	— Започвам да си мисля, че би трябвало да науча повече за теб, Пилешко тако с допълнително пико. — Той й намигна. — След като вече близо месец се виждаме всяка седмица. — Погледът му се плъзна по ушития й по мярка костюм. — Според мен ти си… адвокат.
	— Добро предположение.
	— Знаех си. Бас държа, че си една от онези железни дами, които в съдебната зала направо кастрират противника.
	Брук потисна усмивката си. Всъщност вероятно не би трябвало да го поставя в неловко положение, ала доста се забавляваше.
	— В действителност не съм от юристите, които се явяват в съда. — Тя реши да му даде жокер. — Аз съм главен юрист на една компания в Чикаго.
	Барманът придоби подобаващо впечатлен вид.
	— Я виж ти. Каква компания?
	— Собственик на ресторанти и барове.
	— Какво съвпадение. И двамата сме в ресторантьорския бизнес. — Той подпря лакти на бара и й отправи жарък, секси поглед, който вероятно му носеше солидни бакшиши от женската клиентела. — Това е съдба.
	Или пък не. Брук повдигна вежди.
	— Позволено ли е да флиртуваш с клиентите?
	Той отмина забележката й със самоуверена усмивка.
	— Най-вероятно не. Ала за теб. Пилешко тако с допълнително пико, съм готов да наруша правилата. Гледай само да не ме натопиш пред онези сухари от Корпоративния отдел.
	Брук трябваше да прехапе устни за да скрие усмивката си. Е, сега вече определено не можеше да го светне как стоят нещата. И в този миг някой я повика по име.
	— Смятаме да се скатаем от работа този следобед, а, госпожице Паркър?
	Брук се обърна и видя Кърт Макгрегър, един от управителите на „Брегът“.
	— За съжаление, не. Измъкнах се само за кратка почивка.
	Кърт махна към бармана.
	— Надявам се, че Раян се държи добре.
	— Раян е просто очарователен — увери го тя.
	Барманът посочи с пръст между тях двамата.
	— Познавате ли се?
	Кърт се засмя.
	— И така би могло да се каже. Раян, това е Брук Паркър от Корпоративния отдел. Тя е главният юрист на „Стърлинг“.
	Усмивката върху лицето на бармана замръзна, изместена от израз на паника.
	— О, мамка му. „Стърлинг Ресторантс“? Онези, за които работя?
	— Точно те — потвърди Брук.
	Барманът изглеждаше така, сякаш беше глътнал насекомо.
	— Току-що ви нарекох сухар.
	— Действително. Както и кастрираща желязна дама.
	— Моля ви, не ме уволнявайте — прошепна той.
	Брук се престори, че го обмисля.
	— Идеята е доста примамлива. Ала за да уволниш някого, е нужна цял куп бумащина. Определено не е нещо, с което ми се занимава в петък следобед. Мисля да го отложа за понеделник. — Тя видя как очите му се разшириха. — Шегувам се, Раян.
	Барманът се изпъна, видимо облекчен, че му се е разминало.
	— Добра идея. Поръчката за Пилешко так… ъъ, госпожица Паркър пристига ей сега. — С тези думи той се втурна в кухнята.
	След като барманът изчезна, Кърт се обърна към нея.
	— Окей, сериозно. Искаш ли да го уволня?
	— Не, не. Той винаги ми слага допълнително пико. Определено трябва да го задържим.
	Кърт се засмя и махна към терасата.
	— Ще поостанеш ли? Сигурен съм, че ще успея да ти уредя маса с изглед към езерото, ако искаш да хапнеш тук.
	Изкушена от предложението му, Брук погледна към масите на слънчевата тераса, скрити под големи чадъри. Беше прекрасен юнски ден и изгледът от терасата несъмнено бе един от най-красивите в Чикаго: небостъргачи се издигаха величествено на фона на проблясващата синева на езерото Мичиган. Днес обаче дългът я зовеше.
	Всъщност дългът я зовеше всеки ден. Дългът имаше номера й в списъка си за бързо избиране.
	— Ще ми се да можех, обаче ме чака конферентен разговор след… — Брук си погледна часовника. — Олеле, след двайсет минути.
	Барманът Раян се показа от кухнята, носейки храната й, увита за вкъщи, и чаша със смути. Остави ги смутено на бара пред Брук и побърза да се изнесе.
	— Този конферентен разговор случайно да има нещо общо със „Стейпълс Сентър“? — попита Кърт лукаво, след като Раян изчезна.
	Лицето на Брук си остана непроницаемо.
	— Не мога нито да потвърдя, нито да отрека подготвянето на подобна сделка.
	— Прозвуча като казано от истински адвокат.
	Брук взе поръчката си и като му намигна, се отправи към вратата.
	— Винаги.

	* * *

	Брук прекоси енергично двете пресечки между плажа и елегантната осеметажна сграда на Мичиган авеню, където се помещаваха офисите на Корпоративния отдел на „Стърлинг“. Със смути и тако в ръка, тя бутна въртящата се врата и помаха на Мак, пенсионирания полицай зад бюрото на охраната, докато прекосяваше фоайето и отиваше към асансьорите.
	Когато две години по-рано Иън Стърлинг, главен изпълнителен директор на „Стърлинг Ресторантс“, й бе предложил да се присъедини към екипа му като главен юрист, той бе напълно откровен за визията и плановете си. Беше започнал с един-единствен ресторант, американско бистро в сърцето на Чикаго, и само за осем години бе отворил още шест заведения — като се започнеше от популярно лятно местенце като „Брегът“, минеше се през ирландски пъб и се стигнеше до „Соня“, перлата в короната на компанията, която тази година беше спечелила заветните три звезди в класацията на „Мишлен“.
	Много ресторантьори биха се задоволили с това, но не и Иън Стърлинг. Той бе амбициозен и агресивен, и имаше планове. Големи планове.
	Приятел на негов приятел познаваше собственика на „Чикаго Къбс“* и Иън бе успял да го убеди да ангажира „Стърлинг Ресторантс“ за осигуряването на храната и напитките за стадиона „Ригли Фийлд“.
	[* Бейзболен отбор от Чикаго. — Б.пр.]
	— Ако решиш да приемеш поста — заявил бе той на Брук, когато официално й бе предложил работата, докато двамата вечеряха в „Соня“, — първата ти задача ще бъде сключването на сделката за „Ритли Фийлд“.
	— А после? — попитала бе Брук.
	— Ще бъдеш част от екипа, който ще създаде цял отдел за спорт и развлечения в компанията — отвърнал бе той. — Игрища. Спортни арени. Стадиони.
	Брук не можеше да отрече, че бе останала впечатлена от амбицията му. По онова време от три години работеше в една кантора и отговаряше за всички извънсъдебни въпроси, касаещи „Стърлинг Ресторантс“. Познаваше Иън от няколко години и беше наясно, че той обмисля да наеме юрист за компанията. Не бе осъзнала обаче, че възнамерява да предложи мястото на _нея_.
	— Не се притесняваш, че имам едва пет години опит?
	— Неведнъж съм те виждал в действие, Брук. Ти си корава, когато се налага, и знаеш как да завъртиш главите на мъже с три пъти повече опит от теб.
	— Е, да. Макар че се опитвам да не се възползвам твърде често от това.
	Иън се беше усмихнал широко.
	— Харесвам стила ти… и най-вече харесвам теб. Така че истинският въпрос е: _ти_ смяташ ли, че ще се справиш?
	Директен въпрос. За щастие, Брук не беше от онези, които говорят със заобикалки, а ентусиазмът и амбицията на Иън бяха заразителни. Това беше възможност да рискува, да се заеме с нова компания, която тепърва щеше да се развива. Така че беше погледнала Иън право в очите и бе заявила:
	— Абсолютно.
	Защото Брук Паркър беше жена, тръгнала към върха. Беше си го обещала много отдавна.
	Две години по-късно изобщо не съжаляваше, задето бе рискувала със „Стърлинг“. Откакто бе станала част от екипа, дейността на компанията постоянно се разрастваше, най-вече тази на Отдела за спорт и развлечения. След като сключиха сделката с „Ригли Фийлд“, Брук и другите двама в „отбора на мечтите“ на Иън (вицепрезидентът по продажбите и вицепрезидентът, отговарящ за развитието на бизнеса) бяха посветили доста време на ухажването на потенциални клиенти. И когато подписаха договор, възлагащ им кетъринга в „Юнайтед Сентър“, дома на „Чикаго Булс“ и „Блекхоукс“, всички в корпоративния офис на „Стърлинг“ празнуваха така, сякаш беше 1999 година.
	Няколко месеца по-късно отидоха в Далас, където Брук и двамата вицепрезиденти бяха дали всичко от себе си и бяха успели да договорят сделка с отбора на „Каубойс“. Малко след това бяха сключили договор и за стадион „Доджър“.
	По време на преговорите за „Доджър“, юристката на другата страна (жена, с която Брук се беше сприятелила) случайно бе подхвърлила, че е чула да се говори как „Ел Ей Арена Къмпъни“, собственици на „Стейпълс Сентър“, дом на „Лос Анджелис Лейкърс“, „Клипърс“, „Кингс“ и „Спаркс“, също не били доволни от доставчика си на храна и напитки и се оглеждали за заместник веднага щом договорът им изтече.
	Така че отборът мечта бе изковал желязото, докато беше горещо.
	Ето как, стига да не изскочеше някое усложнение по договора, който Брук трябваше да съгласува окончателно с адвокатите на „Ел Ей Арена Къмпъни“, „Стърлинг Ресторантс“ много скоро щяха да добавят и „Стейпълс Сентър“, най-печелившия спортен център в страната, към списъка си с клиенти.
	С две думи — бизнесът процъфтяваше.
	„Стърлинг“ беше вълнуващо, напрегнато, абсолютно изтощаващо място за работа. Е, да, това означаваше дълъг работен ден за Брук, ала тя вярваше в компанията и ролята си в нея. Независимо дали водеше преговори за договор на стойност милиони долари, или разследваше вътрешно оплакване за това, че един от сладкарите им опипвал сервитьорките, в дните й нямаше нито един скучен миг.
	Тя слезе на третия етаж и пое по коридора, водещ до офисите на „Стърлинг“. Мина през вратата от матирано стъкло и поздрави рецепционистката. Според часовника на стената все още разполагаше с петнайсет минути за да се нахрани, преди конферентния разговор. Предостатъчно време.
	— Върнах се — каза на своята асистентка, Линдзи, която седеше на бюрото пред кабинета й.
	— Дойдоха няколко обаждания, докато те нямаше — съобщи й Линдзи. — Първото беше от Джъстин. Помоли да му звъннеш веднага щом се прибереш.
	Това съобщение малко я изненада. Двамата с Джъстин, наричан още Готиния гинеколог, излизаха заедно от около четири месеца и Брук можеше да преброи на пръстите на едната си ръка колко пъти беше говорила с него от офиса. През деня и двамата бяха толкова заети, че беше по-лесно да му прати имейл или есемес на връщане от работа.
	— О, надявам се, че не се обажда за да отмени уговорката ни за тази вечер. Имаме резервация в „Ръстик Хаус“ — каза Брук, говорейки за един ресторант, за който беше почти невъзможно да намериш свободно място и който _не_ беше част от семейството на „Стърлинг“.
	— Предател — усмихна се Линдзи и й подаде листче, върху което беше написан телефонен номер. — Обади се и Кейд Морган от Прокуратурата.
	Това вече наистина привлече вниманието на Брук.
	Като всички, които следяха местните новини, тя знаеше кой е Кейд Морган. Един от водещите прокурори в Чикаго, той си беше създал име с няколко нашумели случая на корупция във властта, а преди малко повече от година и с историята с прословутия туитър терорист, която бе привлякла международното внимание. Имаше репутация на умен, обезоръжаващо чаровен пред съдии и съдебни заседатели и невероятно корав с адвокатите на подсъдимите.
	Брук нямаше представа какво би могъл да иска от нея.
	— Каза ли за какво става дума? — попита тя.
	— Не. Единствено, че би искал да му се обадиш при първа възможност. Много държеше на това.
	Неочакваното съобщение от Прокуратурата я изпълни със смътно безпокойство. Кейд Морган водеше случаи, които привличаха доста медийно внимание. За каквото и да ставаше дума, това не беше просто обаждане от учтивост. И като главен юрист на „Стърлинг Ресторантс“, Брук усети, че настръхва.
	— Благодаря, Линдзи.
	Влезе в кабинета си и затвори вратата зад себе си, опитвайки се да не се стряска твърде много от обаждането на Кейд.
	_Не знаеш какво иска_ — напомни си тя, — _така че няма за какво да се притесняваш._
	Засега.
	_Нито един скучен миг_, помисли си отново, докато се настаняваше зад бюрото и развиваше едното тако. Вършейки две неща едновременно, както обикновено, тя отхапа, докато набираше номера на Джъстин, прехвърляйки разговора на високоговорител.
	— Здравей — каза, когато той си вдигна мобилния. — Не бях сигурна дали ще можеш да вдигнеш. — Съвсем ясно си го представяше, страшно сладък в лекарските си дрехи, не беше никак трудно, защото на няколко пъти го беше виждала с тях късно вечер след смяната му.
	— Излязох за малко от кабинета — отвърна той.
	Гинекологичната му практика се намираше на няколко пресечки от офиса на Брук, което беше удобно, ако поискаха да се видят на обяд. Макар че, като се замислеше сега, бяха го направили само веднъж, в самото начало на връзката им.
	В тона му се долавяха извинителни нотки.
	— Тъкмо изпратих една пациентка в болницата за да предизвикат раждане. Има само половин сантиметър разкритие, но бременността е в четиресет и първата седмица, придружена от гестационен диабет. Това й е първо раждане, така че може да се окаже дълга нощ. Съжалявам, че се наложи да отменя плановете ни по този начин.
	— Да им се не види на бебетата. Някой трябва да им обясни как стоят нещата с романтичните вечери — отвърна Брук шеговито.
	Макар да беше разочарована, че няма да го види днес, разбираше, че понякога работата може да развали плановете. Този месец самата тя вече на два пъти бе отменяла срещите им заради спешни случаи, изскочили в офиса в последния момент.
	— Ами, да. — Джъстин се прокашля, сякаш не беше сигурен за това, което искаше да каже. — С теб май доста се разминаваме напоследък.
	Ооо, Готиният гинеколог се беше затъжил за нея. А и беше прав — изминалият месец бе наистина натоварен. Тя беше прекарала близо седмица в Лос Анджелис, работейки върху сделката за „Стейпълс Сентър“, а след това беше затрупана с цял куп неща в офиса. Напоследък като че ли единственото време, в което двамата с Джъстин бяха свободни, бе между единайсет вечерта и пет сутринта.
	— В такъв случай нека да се видим тази вечер, дори и да не можем да отидем на ресторант — предложи тя. — Защо не ми пуснеш есемес, когато приключиш в болницата, и не дойдеш у нас?
	— Няма да е преди два часа.
	— Знам. Но при положение че това май е единственото време, в което и двамата сме свободни, нямаме кой знае какъв избор.
	— Да, май наистина така се получава с нас. Опазил господ да отидем на истинска среща.
	При звука на раздразнението в гласа му, Брук усети как стомахът й се свива.
	Не отново.
	Тя се опита да заглади нещата.
	— Виж, знам, че напоследък при мен беше истинска лудница с тези две сделки в Лос Анджелис. Ти си лекар, знаеш как е, и твоят график е също толкова натоварен. — Определено беше заела отбранителна позиция и си го отбеляза наум.
	Джъстин въздъхна.
	— Знам. Тази вечер вината е моя. Следващия път при теб ще изскочи нещо.
	— Говорихме за това, когато започнахме да излизаме.
	Като се имаше предвид не особено завидната история на връзките й, Брук от самото начало му беше обяснила какви са изискванията на работата й.
	— Имаш право — отвърна той. — И честно казано, тогава ми се стори, че съм ударил джакпота. Страхотно е, че никога не се ядосваш, когато съм принуден да разваля плановете ни или пък когато забравя да ти се обадя. И никога не се оплакваш, че не излизаме достатъчно. По дяволите, в някои отношения е като да излизаш с мъж.
	_Е, добре тогава._
	— Нямам нужда да ме ухажват със скъпи вечери, Джъстин. Мога да вляза в осем различни ресторанта в този град и всички служители ще се надпреварват да изпълнят и най-малкото ми желание.
	— Съжалявам, Брук — каза Джъстин потиснато. — Ала това между нас… вече не се получава. Харесвам те. Ти си страхотно момиче и имаш страхотни билети за мачовете на „Къбс“. Обожавам, когато се появи количката с десертите.
	Е, радваше се, че беше получила висока оценка за наистина важните неща в живота.
	— Но?
	— Но точно в този момент като че ли си отдадена изцяло на кариерата си, в което, не ме разбирай погрешно, няма нищо лошо… Само дето аз съм на трийсет и четири години. Започвам да мисля за женитба, за деца, нали се сещаш, голямата картина на живота ми. И това, което се опитвам да кажа, е… не виждам жена като теб в тази картина.
	Брук примига. Леле.
	_Жена като теб._
	Думите му я жегнаха.
	— Мамка му, това прозвуча прекалено гадно — каза той. — Просто имах предвид, че си толкова независима, а и дори не знам дали искаш да се омъжиш и да имаш деца, и през половината от времето ми се струва, че просто искаш топло тяло, до което да се сгушиш от време на време…
	— Я чакай. Това е _не_-гадната версия?
	— Извинявай. — Гласът му прозвуча смутено. — Просто мисля, че търсим различни неща. Аз искам…
	— Момиче за голямата картина на живота ти — прекъсна го Брук. — Разбрах те. — Определено не беше нужно да й го обясняват отново.
	Между тях се възцари неловко мълчание и тя погледна към часовника на телефона си.
	— Неприятно ми е да го кажа, защото очевидно това е едно от нещата, които ме превръщат в момиче за _малката_ картина, но трябва да затварям. Имам конферентен разговор с цял куп адвокати от Лос Анджелис, който не може да бъде отложен.
	— Разбирам. Направи онова, което трябва. Довиждане, Брук.
	Брук затвори и дълго се взира в телефона.
	_Още един ритна камбаната._
	Това бе третото й скъсване, откакто бе започнала работа в „Стърлинг“. То като че започваше да става лайтмотив във връзките й — в началото всичко вървеше страхотно, ала след около четири месеца нещата угасваха безславно. Мъжете й излизаха с някаква реч как връзката не била стигнала до „следващото ниво“ или как те искали „нещо повече“ от горещ секс посред нощ след края на дългия работен ден.
	— Я чакай. Това ти го е казал _мъж_? — Форд, най-добрият й приятел, бе придобил едновременно шокирано и възмутено изражение, когато двамата се бяха срещнали на питие след Скъсване номер две. — Някой с истински пенис?
	— Станаха двама — отвърнала бе Брук, гордостта й бе мъничко наранена, задето отново я бяха зарязали. — Не разбирам. Изобщо не ги притискам. Нямам нищо против да им дам всичкото лично пространство, от което се нуждаят, а и сексът е достатъчно добър. Какво повече би могъл да иска някой от твоя пол от една връзка?
	— Бира и царевичен чипс в леглото.
	— Това ли е съветът, който можеш да ми дадеш, мъдрото ти прозрение за мъжката гледна точка? Бира и царевичен чипс в леглото?
	Форд я беше дарил с широка усмивка.
	— Знаеш, че не ме бива с връзките. Дори връзките на другите.
	Ако се съдеше по станалото с Джъстин днес — същото очевидно важеше и за нея.
	_Не виждам жена като теб в тази картина._
	Интеркомът избръмча, прекъсвайки мислите й.
	— Джим Шварц, Ерик Келър и Пол Филдинг са на линия — съобщи секретарката й, говорейки за юриста на „Ел Ей Арена“ и двамата външни адвокати, които ги представляваха. — Да ви свържа ли?
	Окей. Време бе за работа, не за самосъжаление. Докато прибираше изстиналото тако в пликчето и посягаше към телефона, Брук забеляза бележката на бюрото си и със закъснение си спомни за обаждането от Прокуратурата. Е, на Кейд Морган щеше да му се наложи да почака.
	Каза на секретарката си да я свърже и придаде жизнерадостно звучене на гласа си.
	— Как са тримата ми любими лосанджелиски адвокати днес? — попита тя.
	Както казваха в Холивуд — шоуто трябва да продължи.


>	2

	Кейд се приближи до рецепцията във фоайето и подаде служебната си карта на мъжа от охраната.
	— Кейд Морган, заедно със специален агент Сет Хъксли и специален агент Вон Робъртс — каза, махвайки към двамата костюмирани мъже зад себе си. — Тук сме за да се срещнем с Брук Паркър от „Стърлинг Ресторантс“.
	Служителят от охраната посегна към списъка с посетители.
	— Нямаме уговорена среща — обясни Кейд.
	Пазачът се размърда колебливо, оглеждайки тримата мъже.
	Кейд зачака най-спокойно, знаейки точно как ще се развият нещата. Както бе научил през осемте години, откакто работеше като прокурор, малко бяха местата, където един мъж с двама въоръжени агенти на ФБР до себе си не може да проникне.
	След миг пазачът махна към книгата за посетители върху бюрото от сив мрамор.
	— Ще трябва да се разпишете.
	— Разбира се. — Кейд взе химикалката и бързо написа името си. — Кейд Морган. Плюс двама.
	След като остави химикалката на мястото й, забеляза, че пазачът го гледа любопитно. Свикнал бе да го разпознават — мнозина в Чикаго знаеха името му, най-често — заради нашумелите му криминални случаи. Понякога обаче хората го помнеха заради другото, с което беше известен.
	Пазачът го посочи с пръст.
	— Кейд Морган. Куотърбек за „Нортуестърн“, нали?
	Бинго.
	— Аха — отвърна той.
	— Колко време мина оттогава, дванайсет години? Спомням си последния ти мач. — Пазачът се усмихна широко. — Не е като „Нортуестърн“ всяка година да стигат до „Роуз Боул“*! Само на теб го дължаха.
	[* Стадион в Америка, където се играе финалът на колежанския футболен шампионат. — Б.пр.]
	Кейд отхвърли скромно похвалата.
	— Отбора си го биваше. Имахме страшно добра офанзивна линия онази година.
	Пазачът махна развълнувано с ръка.
	— Последният мач беше невероятен. Навярно един от най-добрите моменти в колежанския футбол, които съм виждал. Жалко, че стана така с рамото ти. Говореше се, че можеш да станеш професионален футболист.
	Вярно бе. Кейд като нищо би могъл да заиграе футбол професионално, ако един стокилограмов лайнбекър не го беше съборил грубо на земята половин секунда след като той беше пуснал топката. Когато се озоваха на земята, цялата тежест на лайнбекъра се бе стоварила върху дясното рамо на Кейд (ръката, с която хвърляше) и той още тогава бе разбрал, че положението е лошо. Няколко часа по-късно, след като го бяха откарали в Спешното отделение, рентгенът беше потвърдил, че има счупена ключица и разкъсване на ротаторния маншон.
	Контузия, сложила край на кариерата му, както се беше оказало.
	Кейд кимна към асансьорите.
	— На кой етаж са „Стърлинг“? — попита той пазача.
	— А, да. На третия. Офисът им е в северната част на сградата, в дъното на коридора.
	Кейд му благодари и заедно с двамата федерални агенти се отправиха към асансьора. Агент Робъртс изчака вратите да се затворят, преди да попита:
	— Сигурно отдавна ти е писнало от това?
	Кейд сви рамене.
	— То е един от онези спортни моменти, за които хората обичат да говорят. — Той погледна чашата от „Старбъкс“ в ръката на Вон и нарочно смени темата. — Отвори ли ти се друга възможност отново да си покажеш значката пред онази симпатична продавачка?
	Двамата с Вон се познаваха от седем години, откакто бяха работили върху първия си съвместен случай: най-обикновен банков обир с един-единствен извършител. И двамата за първи път се изправяха пред съдебни заседатели (Кейд — като прокурор, а Вон — като свидетел) и общо взето, никой от тях нямаше представа какво прави. Все пак подсъдимият беше признат за виновен и те бяха отишли да го отпразнуват, при което бяха прекарали цялата нощ, шегувайки се с пропуските на другия в съдебната зала. Оттогава бяха добри приятели.
	В отговор на въпроса на Кейд, Вон хвърли поглед към агент Хъксли, който от една година му беше партньор в Отдела за финансови престъпления.
	— Казал си му за това?
	— Естествено, че му казах. То беше един от най-нескопосаните опити за сваляне, които съм виждал някога. — Хъксли извади значката си и се престори на Вон. — Ще платя за това лате с ванилия с картата си от „Старбъкс“, която… я виж ти, по една случайност се намира точно до значката ми от _ФБР_.
	— Не беше така. Казах ти, че тя _поиска_ да й покажа значката си.
	— И откъде знаеше, че си агент? — попита Кейд.
	— Може и да съм го споменал в един момент. — Вон се ухили невинно. — Какво? Мадамите наистина се впечатляват от тази работа.
	Асансьорът спря на третия етаж.
	— Сигурен съм, че те е сметнала за страшно опасен тип, когато си поръчал лате с ванилия и обезмаслено мляко.
	Кейд слезе от асансьора и ги поведе към офисите на „Стърлинг“. Начаса атмосферата между тримата мъже стана делова.
	— Как ли ще реагира Брук Паркър според теб? — обърна се Хъксли към Кейд.
	Е, ако обичаше да се хваща на бас, би се обзаложил, че главният юрист на „Стърлинг“ ще се подразни мъничко от внезапната и неочаквана поява на един прокурор и двама федерални агенти на прага на офиса й.
	Всъщност това вероятно бе нещо, на което малцина биха се зарадвали.
	За съжаление, нямаха никакво време за губене. Разполагаха с не повече от четиресет и осем часа за да организират всичко, така че трябваше да разговаря с Брук Паркър, преди да си е тръгнала от работа за уикенда. Нямаше друг избор, освен да пришпори нещата.
	— След като й обясня как стоят нещата, сигурен съм, че госпожица Паркър ще се съгласи да ни сътрудничи.
	Хъксли повдигна вежди.
	— А ако откаже?
	— Ще й обясня отново.
	Е, да, Кейд си даваше сметка, че онова, което щяха да поискат от госпожица Паркър, бе мъничко… необичайно. Поради което възнамеряваше да бъде особено любезен по време на тази среща. Така или иначе, изобщо не се съмняваше, че тя ще се съгласи да им съдейства. Част от увереността му се дължеше на факта, че наистина вярваше (и може би това бе просто прокурорът идеалист у него), че разумните, зачитащи законите граждани знаят колко е важно да изпълнят гражданския си дълг, когато се наложи.
	По-практичната му, циничната страна казваше, че дори неразумните хора са наясно, че е по-добре да не си навличат гнева на Щатската прокуратура и ФБР.
	Кейд бутна стъклената врата с надпис „Стърлинг Ресторантс“ и пристъпи в изискания, модерен офис с подове от кремав мрамор и изобилие от естествена светлина, струяща през френските прозорци. Пред него една рецепционистка седеше очаквателно зад бюро от матирано стъкло. Служителят от охраната във фоайето най-вероятно я беше предупредил за пристигането им.
	— Вие трябва да сте Кейд Морган. — Погледът й се плъзна към Хъксли и Робъртс, които го последваха в офиса. — А това са „плюс двама“. — Тя вдигна телефона на бюрото си. — Ще съобщя на госпожица Паркър, че сте тук.
	Кейд кимна.
	— Благодаря.
	Тримата мъже отидоха в приемното помещение, където Хъксли и Вон се настаниха в два кремави кожени стола. Кейд остана прав, пъхнал небрежно ръце в джобовете на панталона си. Зърнал редица фотографии в рамки на стената, той се приближи и видя, че са интериорни снимки на осемте ресторанта на „Стърлинг“.
	Плъзна поглед по тях, докато не откри снимката, направена в „Соня“, петзвездния ресторант на „Стърлинг“, разположен в същата тази сграда, само един етаж под офисите на компанията. Ако всичко се развиеше по план, именно в този ресторант Кейд щеше да се сдобие с последното късче доказателство, от което се нуждаеше за да притисне един корумпиран политик до стената.
	Миналата зима Федералното бюро беше получило сигнал, че сенаторът на Илинойс Алек Сандерсън взема подкупи срещу политически услуги. С оглед на политически деликатната природа на обвиненията, Бюрото беше отнесло въпроса до Щатската прокуратура и случаят беше възложен на Кейд.
	По време на петмесечното разследване Кейд и ФБР бяха установили, че информаторът им е прав. Събрали бяха доказателства, че сенатор Сандерсън е получил подкупи на стойност над шестстотин хиляди долара в замяна на най-различни незаконни услуги: подкрепял бе приемането на закони, облагодетелстващи различни корпорации, насочвал бе държавни пари за да прокара интересите на различни лобисти, и се бе опитвал да влияе върху други сенатори и държавни служители.
	Кейд беше готов да отнесе делото до журито в разширен състав — в мига, в който заедно с ФБР се сдобиеха с последното късче доказателство в разследването.
	Подслушвайки телефоните му, бяха успели да научат, че Сандерсън води преговори с Чарлс Торино, изпълнителен директор на болница „Паркпойнт“, който бе изключително притеснен, че „Паркпойнт“ е в списъка с болнични заведения, които щатските власти смятат да закрият. По време на разговорите им Торино бе намекнал, че Сандерсън навярно би могъл да намери алтернативно решение, нещо, което би било „изгодно и за двамата“. Предишната нощ от Бюрото бяха засекли друг разговор между Торино и Сандерсън, в който Торино бе предложил да вечерят заедно в ресторант „Соня“ и да обсъдят подробностите на „потенциалната им договорка“ на четири очи.
	На Кейд му се струваше, че знае точно каква е тази „потенциална договорка“, която сенаторът и болничният директор възнамеряваха да обсъдят по време на вечерята в неделя. И искаше да чуе този разговор със собствените си уши.
	Един човек — Брук Паркър — би могъл да му помогне за това.
	Вон стана и се приближи до него за да разгледа снимката от вътрешността на „Соня“.
	— Хубав ресторант. На място като това не може да няма охранителни камери. — Говореше тихо, така че рецепционистката да не ги чуе.
	Кейд знаеше накъде бие агентът.
	— Би било страхотно, ако успеем да запишем срещата на видео. — Дори и най-лицемерният политик не би могъл да се измъкне, ако го снимаха как приема подкуп.
	Вон се замисли.
	— Зависи къде са камерите. Ще трябва да попитаме юристката им.
	— Ако изобщо се появи. — Кейд си погледна часовника и видя, че Брук Паркър ги бе накарала да я чакат десет минути. За неин късмет, той бе решил да бъде особено очарователен и любезен — в противен случай щеше да каже на Вон да извади значката си за да накара да ги приемат незабавно.
	В този миг чу как Вон измърмори тихичко:
	— Човече… ако решим да се правим на добро ченге — лошо ченге, определено искам този път аз да съм доброто ченге.
	Доловил одобрителните нотки в гласа на приятеля си, Кейд се обърна и за първи път видя Брук Паркър.
	_Хмм._
	Облечена във впита сива пола, кремава копринена риза и страхотни черни обувки, тя мина самоуверено покрай бюрото на рецепционистката. Косата й, прибрана на изискан кок, беше с цвета на тъмно злато, а поразително красивите й светлозелени очи бяха приковани в Кейд, докато се приближаваше към него.
	— Господин Морган — топло каза тя и му подаде ръка. — Можех да ви спестя разкарването до тук. Току-що приключих един тричасов конферентен разговор и вие бяхте следващият в списъка ми със задачи.
	— Няма проблем — отвърна Кейд, също толкова любезно, докато поемаше протегнатата й ръка. — Всъщност е по-добре да се видим на живо. — Той махна с ръка към Вон и Хъксли, които се бяха приближили, видимо нетърпеливи да се запознаят с госпожица Брук Паркър от „Стърлинг Ресторантс“ с невероятните зелени очи. — Специален агент Робъртс и специален агент Хъксли от Федералното бюро за разследване. Ако е удобно, бихме искали да ни отделите няколко минути.
	Тя се здрависа с двамата агенти, без дори да трепне при искането му.
	— Разбира се. Ако ме последвате, можем да разговаряме в кабинета ми. — И тя ги поведе покрай бюрото на рецепционистката, към един ъглов офис в дъното на коридора. — Заповядайте — покани ги, застанала на прага, махвайки им с ръка да влязат.
	Кейд пристъпи в стаята и начаса усети как го обзема кабинетна завист. В средата на офиса стоеше голямо махагоново бюро, от двете страни, на което имаше етажерки от същото дърво. Тъй като беше ъглов офис, две от стените бяха заети от френски прозорци с изглед към Мичиган авеню и искрящите сини води на езерото отвъд него.
	— Хубав изглед — отбеляза Кейд, докато се настаняваше в един от столовете пред бюрото.
	Вон си донесе стол от малката мраморна масичка в ъгъла и седна от дясната му страна, а Хъксли се настани отляво.
	— Благодаря. — Брук затвори вратата на офиса и като седна зад впечатляващото си бюро срещу тримата мъже, скръсти ръце. — Е, господин Морган, сега, когато останахме само четиримата, можем да оставим любезностите настрана. Очевидно искахте да демонстрирате нещо, появявайки се в офиса ми заедно с двама федерални агенти. За каквото и да става дума, досещам се, че е нещо спешно. Някакъв проблем със „Стърлинг Ресторантс“? — попита тя направо.
	По дяволите, Кейд едва бе успял да се настани удобно в стола, когато тя му изстреля всичко това. Не че не беше права — действително беше искал да демонстрира нещо. Би могъл да помоли само един от агентите да го придружи, ала бе преценил, че ако доведе и двамата, ще подчертае спешността, така да се каже, на случая.
	Би могло да се каже също така, че демонстрираше силата си.
	Времето, с което разполагаше в тази операция, изтичаше и той не се боеше да използва прокурорската си власт за да ускори нещата. Така че отговори на въпроса на Брук също толкова директно:
	— Няма никакъв проблем със „Стърлинг Ресторантс“.
	По лицето й пробяга облекчение. А после тя наклони глава настрани, сякаш току-що й беше хрумнало нещо.
	— Да не би _аз_ да съм загазила?
	Имаше нещо в начина, по който беше връхлетяла като ураган със страхотните си обувки и властно държание, от което Кейд не можа да се въздържи да не се пошегува:
	— Не знам — отвърна той, повдигайки вежди. — Има ли нещо, което бихте искали да ни кажете, госпожице Паркър.
	Тя го изгледа сурово.
	Хм, май трябваше да положи по-голямо усилие да се въздържи.
	— Имах дълъг ден, господин Морган — заяви тя. — Какво ще кажете да си спестим прокурорските шегички?
	— Но това е любимата ми част.
	Брук въздъхна.
	— Е, дотук беше с предложението ми.
	Кейд потисна усмивката си и реши да прескочи останалата част от любезностите (които бездруго не вървяха особено добре) и да говори по същество.
	— Тук сме, защото се нуждаем от помощта ви.
	Това я изненада.
	— Помощта ми? — Успокоила се, че никой от „Стърлинг Ресторантс“ нямаше да бъде извлечен от офиса с белезници, тя се поотпусна, макар че в гласа й все така се долавяха предпазливи нотки. — Е, добре. Кажете с какво мога да ви помогна?
	— Тази неделя двама мъже ще вечерят в „Соня“ — обясни Кейд. — Очакваме разговорът им да засяга наше разследване и с ваше съдействие бихме искали да чуем този разговор.
	Брук придоби объркано изражение.
	— Не съм сигурна, че разбирам.
	— Искаме да поставим подслушвателно устройство на масата им — каза Кейд простичко.
	— О. — Крайчетата на устните й се извиха развеселено. — Мислех, че правите такива неща само по филмите.
	— Ние сме от ФБР, госпожице Паркър — обади се Вон. — Пълни сме с най-различни трикове.
	— Разбира се. И как точно ще направите този трик, ако се съглася да ви помогна?
	Вон и Хъксли отговаряха за техническата страна на операцията, но когато си имаха работа с юристи, обикновено Кейд решаваше как да постъпят.
	Той кимна и Вон заобяснява, привеждайки се напред в стола си.
	— Ще трябва да ни осигурите достъп до ресторанта, когато е затворен. Ще поставим микрофона под масата, нищо, което клиентите или сервитьорите ви биха могли да забележат. А после, в неделя вечерта, просто ще се погрижите обектите да бъдат настанени именно на тази маса.
	— Освен това бихме искали да разположим двама федерални агенти на една от съседните маси, просто за да сме сигурни, че всичко ще мине гладко — добави Хъксли. — Аз ще се погрижа за това, заедно с жена агент. Ще изглеждаме като обикновена двойка на среща… никой никога няма да разбере.
	Брук ги зяпна за миг.
	— Ама вие наистина говорите сериозно.
	— Напълно — увери я Вон.
	— Като част от някакво загадъчно разследване, искате да сложите подслушвателно устройство на една от масите в „Соня“, вероятно най-престижния ресторант в Чикаго, а после искате аз, главният юрист на компанията, да се погрижа тези „обекти“ (които, предполагам, са замесени в нещо съмнително) да бъдат настанени на същата маса.
	Кейд, Вон и Хъксли се спогледаха. Да, в общи линии беше това.
	Хъксли вдигна пръст.
	— А, и още нещо. Трябва да се погрижите аз и жената агент под прикритие, да бъдем на една от съседните маси.
	— Аха. Определено не бихме искали да пропуснем тази част.
	— Най-трудното ще бъде да настаните двамата обекти на масата с микрофона — добави Вон. — Ще се наложи да кажете на салонната управителка къде да ги сложи да седнат, но без да й обяснявате защо. Операцията трябва да остане в тайна. Издадете ли нещо на неправилния човек, и прикритието ни може да отиде по дяволите.
	Брук се облегна в стола си и дълго не каза нищо.
	— Това е наистина сериозно искане за… — тя си погледна часовника — четири и половина в петък следобед, не мислите ли?
	Кейд усети, че е време отново да се включи в разговора.
	— Извиняваме се за неудобството, госпожице Паркър. Едва снощи научихме за тази възможност. Макар че, държа да отбележа, опитах да се свържа с вас по-рано днес.
	Погледът й се обърна към него и от проницателния блясък в очите й Кейд разбра, че участието на Хъксли и Вон в обсъждането беше дотук. От сега нататък двамата с Брук Паркър щяха да си мерят юридическите сили.
	Щом така искаше.


>	3

	— Имате ли съдебна заповед? — попита Брук.
	— Не. — Седнал насреща й, с двама федерални агенти от двете си страни, Кейд като че ли изобщо не се безпокоеше за подобни незначителни подробности. — Мога обаче да получа такава, ако се налага.
	От самоуверения му тон Брук се досети, че щатският прокурор Кейд Морган е свикнал да получава онова, което иска. Определено изглеждаше така, със силната си челюст, тъмнокестенявата коса, атлетичната фигура и кобалтовосините очи. Беше невероятно привлекателен (би трябвало да е сляпа за да не го забележи) и това несъмнено му помагаше както в съдебната зала, така и извън нея.
	— Вероятно няма да ви е трудно да убедите някой съдия да ви разреши да поставите подслушвателни устройства в ресторанта — съгласи се тя. — Ала въпреки това ще се нуждаете от някое вътрешно лице, което да се погрижи обектите ви да седнат на правилната маса.
	— Така е — призна Кейд. — Ще ни бъде наистина трудно да го направим без вашето съдействие.
	Поне това можеше да си признае.
	— Преди дори да си помисля да приема, трябва да знам кой е обектът ви и за какво е разследван.
	Кейд поклати глава.
	— Боя се, че характерът на разследването е конфиденциален. Що се отнася до самоличността на обекта, _след_ като получим съгласието ви да ни съдействате, ще ви предоставим тази информация в подходящия момент, така че да знаете кой трябва да бъде настанен на масата с микрофона.
	За Брук обаче това не подлежеше на обсъждане.
	— Работата ми е да защитавам интересите на „Стърлинг“, господин Морган, и това включва безопасността на служителите и клиентите на компанията. Напълно е възможно човекът, когото преследвате, да е мафиотски бос или наркобарон, или някакъв друг опасен престъпник. Ами ако тези мъже открият, че масата се подслушва? Ами ако разпознаят агент Хъксли и неговата „дама“, извадят оръжия и открият огън? Можете ли да си представите на каква отговорност бих изложила компанията, ако някой пострада, а аз съм имала предварителна информация, че в един от ресторантите ни се планира провеждането на опасна операция?
	Кейд помисли над думите й.
	— Не мога да разкрия характера на разследването ни — заяви той най-сетне. — Но мога да ви уверя, че никой от двамата мъже, които ще бъдат в „Соня“ в неделя вечерта, не представлява опасност. Никой няма да извади оръжие и да открие огън насред ресторанта ви. Това не е Дивият запад.
	— Все още бих искала да науча имената.
	Сините му очи срещнаха нейните непоколебимо.
	— Не отстъпвате лесно, госпожице Паркър.
	— Не бих се справяла с работата си, ако беше иначе.
	— Хм. — Кейд се протегна в стола си, невероятно красив и изглеждащ досущ като преуспял юрист в ушития си по мярка тъмносин костюм. — При обикновени обстоятелства, това би бил моментът, в който ви дръпвам една строга реч как, ако разкриете каквото и да било от поверителната информация, която се каня да споделя с вас, бихте могли да бъдете подведена под отговорност за възпрепятстване на правосъдието. — Той й отправи ослепителна усмивка. — За щастие, тъй като сте юрист и очевидно сте наясно с това, можем да го прескочим. Което е добре, защото тази част от разговора може да стане адски неловка.
	Може би беше, защото Брук имаше гаден ден. Току-що беше зарязана от Готиния гинеколог, прекарала бе три часа на телефона, спорейки с адвокатите на „Стейпълс Сентър“ за всяка незначителна подробност от договора, и всичко това — само след две жалки хапки пилешко тако и разтопено смути от ягода и манго. Беше уморена, гладна и допреди десет минути с нетърпение бе очаквала първата неделя от доста време насам, в която _не_ се налагаше да работи. Така че, да, вероятно беше особено кисела по причини, които нямаха нищо общо с никой от хората пред нея.
	Ала Кейд Морган сериозно започваше да я дразни.
	Дошъл бе тук, в _нейния_ офис за да поиска _нейната_ помощ. А сега я заплашваше с обвинения във възпрепятстване на правосъдието… А най-дразнещото бе, че го правеше с усмивка.
	Така че тя му го върна.
	— Много мило от ваша страна, господин Морган. Защото в отговор на вашата строга реч, аз също щях да ви дръпна такава и да ви обясня къде точно федералните прокурори, идващи в офиса ми за да искат съдействие, могат да си заврат заплахите за обвинения във възпрепятстване на правосъдието. — Брук се усмихна очарователно. — Толкова се радвам, че можем да избегнем тези неприятни обяснения. Какво облекчение.
	Въпреки че вниманието й беше насочено към Кейд, с крайчето на окото си видя как агент Хъксли и агент Робърт, поглеждат към тавана, опитвайки се да скрият усмивките си.
	За миг Кейд като че ли беше хванат неподготвен, за първи път, откакто беше дошъл в офиса й, а после в очите му припламна нещо съвсем различно. Развеселеност може би?
	Това още повече я подразни.
	— Имате право, госпожице Паркър. — Той плесна с ръце и продължи. — Е, добре. Ето какво мога да ви кажа. Резервацията е за седем и половина, под името Чарлс Торино.
	_Чарлс Торино._
	Не, Брук нямаше представа кой е той.
	— Ще ви спестя търсенето в Гугъл — каза Кейд, сякаш прочел мислите й. — Той е изпълнителен директор на една болница тук в Чикаго.
	— А другият мъж?
	— Сенатор Алек Сандерсън.
	_Ааа._ Сега вече започна да разбира за какво беше цялата тази шумотевица. Съдейки по късчетата информация, с които разполагаше (специалните агенти от Отдела за финансови престъпления, това, че по-рано Кейд беше водил няколко значими случая на корупция), Брук се досети, че щатът Илинойс си имаше работа с поредния корумпиран политик.
	На това можеше да отговори само по един начин.
	— Мога да ви осигуря достъп до „Соня“ в седем сутринта в неделя. Давам си сметка, че е рано, но част от служителите в кухнята пристигат около десет часа, когато започват доставките за деня. Несъмнено ще искате да сте приключили дотогава.
	— Напълно ни устройва — увери я Вон, видимо доволен от предложението й. — След седем години работа във ФБР, седем часът сутринта е равносилно на излежаване в леглото.
	— Според мен вече можеш да престанеш да й напомняш, че работиш за ФБР — измърмори Хъксли под носа си. — Тя вече го разбра.
	Брук се мъчеше да потисне усмивката си, мислейки си, че май доста харесва тези двама специални агенти, когато господин Възпрепятстване на правосъдието реши, че трябва да се обади:
	— Ами останалата част от уговорката?
	Брук го погледна.
	— Да се погрижа Торино, Сандерсън и агентите под прикритие да получат правилните маси, имате предвид? — Тя сви рамене. — Ще обясня на салонната управителка точно къде искам да бъдат настанени тези гости. Сигурна съм, че ще се поучуди, но няма да каже нищо.
	— Изглеждате адски сигурна в това.
	— Аз съм главният юрист на тази компания, господин Морган. Ако помоля някой служител да запази нещо в тайна, той ще го направи. Така или иначе, възнамерявам да бъда в ресторанта в неделя вечер за да съм сигурна, че няма да има никакви проблеми.
	— Благодаря ви — каза Кейд. — От името както на Щатската прокуратура, така и на Федералното бюро, позволете ми да ви кажа колко много оценяваме съдействието ви.
	— Няма защо. — Брук задържа погледа му за да подчертае значимостта на следващите си думи. — И се надявам Щатската прокуратура да не забрави благодарността си, ако някога „Стърлинг Ресторантс“ на свой ред се нуждае от услуга.
	Кейд наведе глава на една страна.
	— Каква услуга?
	Брук сладко-сладко запрати собствените му думи от по-рано в лицето му:
	— Да кажем, че ще ви предоставя тази информация в подходящия момент. — Тя облегна лакти на бюрото, готова да изгладят всички подробности по предстоящата задача. — Е, какво друго ще искате от мен? — попита тя Вон и Хъксли.
	— Нищо особено засега — отвърна Вон. — Когато отидем в ресторанта в неделя сутринта, може би ще имаме още въпроси, но ще трябва да поставим подслушвателно устройство само на една маса. Нищо работа за ФБР. — Той се разсмя, когато Хъксли вдигна ръце, сякаш не вярва на ушите си. — Хайде де, това го казах само за теб. — А после си спомни още нещо. — Всъщност имам един въпрос. В ресторанта има ли охранителни камери?
	Въпреки че не беше запозната с ресторантите така, както би бил управителят им, Брук знаеше отговора на този въпрос. Миналата зима камерите бяха уловили един от барманите да краде детайлите на кредитните карти на клиентите и след като го уволниха, бяха предали записа на полицията.
	— Да, има. Предполагам, че ще искате да запишете срещата между сенатор Сандерсън и Торино?
	— Както казват, картината струва повече от хиляда думи — отвърна Вон.
	— Охранителните камери в ресторанта обикновено са обърнати към бара и към входа, ала мога да помоля началника на охраната ни да се погрижи една от камерите да гледа към масата, която си изберете. Той също вероятно ще има някои въпроси, но аз ще се справя.
	Хъксли и Вон се спогледаха.
	— Това би било съвършено. — Хъксли отново се обърна към Брук, а върху лицето му се четяха изненада и благодарност. — Благодаря.
	Брук погледна към Кейд, придобивайки делово изражение.
	— Само още нещо, господин Морган. Ще имам нужда от съдебно разпореждане за видео записа. Чиста формалност, нещо, което изискваме винаги когато предаваме каквато и да било собственост на „Стърлинг“ на властите.
	В гласа на Кейд се долавяха едва забележими сухи нотки — вероятно никак не му беше приятно, че тя бе поела контрол над „неговата“ среща.
	— Имате го.
	С това срещата можеше да приключи и те се уговориха да се видят в ресторанта в седем часа сутринта в неделя.
	— Ще предупредя охраната на сградата да ви очаква, така че няма да имате никакви затруднения — обеща Брук, след което ги изпрати до прага на кабинета си, където Хъксли и Вон се ръкуваха с нея и отново й благодариха за съдействието.
	Кейд поспря на вратата.
	— Ще ви настигна във фоайето — каза той на двамата агенти.
	Брук изчака те да си тръгнат, преди да се обърне към него.
	Беше много висок (като нищо беше над метър и деветдесет), така че тя трябваше да отметне глава назад за да задържи погледа му.
	— Да не възнамерявате да ме заплашвате с още федерални обвинения, господин Морган?
	Той дойде по-близо до нея.
	— Знаехте, че ще се съгласите да ни сътрудничите от самото начало, нали?
	Всъщност… да. Или поне от мига, в който бе разбрала, че компанията й не е загазила. И адвокатът, и бизнес дамата в нея знаеха, че не се отказва току-така нито на Щатската прокуратура, нито на ФБР. Кейд Морган може и да я беше подразнил, ала той несъмнено разполагаше с власт в този град.
	— Изкарвам си прехраната, водейки преговори за сделки на стойност милиони долари — отвърна тя. — Вие може и да имате вашите съдебни заповеди и строги речи, ала аз не съм напълно начинаеща в преговорите. Единственото, което исках в замяна, бе признание за услугата, която „Стърлинг Ресторантс“ прави на Щатската прокуратура.
	Кейд скръсти ръце на гърдите си и сакото му се набръчка около широките му рамене.
	— Държа да отбележа, че не помня да съм приемал, че ви дължим „услуга“.
	— Но не го и отхвърлихте.
	Кейд я изгледа продължително.
	— Не мога да реша дали сте дразнещо самоуверена, или просто… — Той като че ли помисли за миг, а после сви рамене. — Не, не се сещам за нищо друго. Само „дразнеща“.
	И сякаш това решаваше въпроса, той се обърна да си върви.
	— Ще се видим рано-рано в неделя, Брук Паркър.
	А после излезе от офиса й точно толкова самоуверено, колкото беше влязъл.
	Крайно дразнещо.


>	4

	— Е, според _мен_, това беше наистина продуктивна среща.
	— Стига Брук действително да успее да убеди салонната управителка да ги настани на правилната маса, всичко би трябвало да мине без засечки — съгласи се Хъксли със своя партньор, докато тримата мъже прекосяваха паркинга.
	Кейд се насочи към мястото до шофьора на рейндж роувъра на Хъксли. Очевидно вече беше „Брук“. Нищо чудно, при положение че тя напълно беше опитомила двамата агенти.
	Тримата се качиха в джипа и докато Хъксли палеше двигателя, Вон се обади от задната седалка, продължавайки с хвалбите по адрес на Брук Паркър, преливащата от сарказъм главна юристка на „Стърлинг Ресторантс“.
	— Хареса ми, когато предложи да обърнат камерата към масата на Сандерсън. Сам щях да го поискам, но е страхотно, че ни помага толкова охотно.
	Кейд потисна порива да направи физиономия. Окей, тя беше сексапилна. Все тая. И достатъчно приятна с онези, които не я заплашваха с обвинение във възпрепятстване на правосъдието. Голяма работа.
	— Само ако с всички юристи се работеше толкова леко — подхвърли Хъксли. — Щеше да ни бъде много по-лесно.
	— Така си е — съгласи се Вон.
	В колата се възцари мълчание.
	— Макар че теб май не те хареса особено, Морган — отбеляза Вон замислено.
	Да, той също го беше забелязал.
	— Все някой трябваше да бъде лошото ченге и очевидно нямаше да е един от вас. — Честно казано, не бе и очаквал агентите да изберат тази роля. Брук Паркър не беше свидетел или заподозрян — обръщаха се към нея в качеството й на юрист на „Стърлинг“. Което означаваше, че той отговаря за нея.
	Трябваше обаче да й го признае — малко бяха тези, които имаха смелостта на практика да заявят на един щатски прокурор да им целуне задника с точната комбинация между сарказъм и чар. Беше накарала дори Хъксли и Вон да се усмихнат.
	Изменници.
	— Да разбирам ли, че няма да й поискаш телефонния номер, когато приключим с всичко това? — попита Вон.
	— Как ли пък _не_. — Когато Вон не добави нищо повече, Кейд се обърна в седалката за да го погледне. — Не ми казвай, че говориш сериозно.
	— Е, все _някой_ трябва да го направи. Интелигентна, привлекателна, без венчална халка и никакви снимки на деца или мъж в кабинета. Това е една наистина страхотна и наистина необвързана жена. — Вон вдигна отбранително ръце, когато Кейд го стрелна с поглед, който казваше „ама ти сериозно ли?“. — Какво? Сякаш само аз го забелязах?
	— Не се чувствам удобно да обсъждам Брук по този начин, докато тя ни помага в разследването — обади се нравоучително Хъксли от мястото на шофьора.
	Кейд потисна усмивката си и отново се обърна напред. Ето че пак се започваше. Хъксли беше добър агент, старателен, организиран, спазващ правилата специален агент, с диплома от Юридическия факултет на Харвард, винаги безукорно облечен в строг костюм. Пълна противоположност на Вон, който съвсем не държеше да играе по правилата, нерядко можеше да бъде видян с еднодневна брада и смачкан костюм и често изглеждаше така, сякаш току-що е излязъл от леглото на някоя непозната жена. Което вероятно си беше самата истина.
	За никого не беше тайна, че двамата агенти, които работеха заедно от една година, се подлудяват един друг. Те се дрънкаха и се оплакваха един от друг като стара женена двойка, ала Кейд знаеше, че дълбоко в себе си (вероятно _наистина_ дълбоко) всеки от тях уважава методите на другия.
	— Окей. Да говорим за нещо друго — съгласи се Вон с престорена дружелюбност. — Например за голямата ти среща в неделя вечер, Хъкс. С агент Симс.
	Кейд видя как устните на Хъксли потръпнаха в усмивка при споменаването на червенокосата агентка. Той обаче отказа да се хване на въдицата.
	— Става дума за операция под прикритие, Робъртс. Не за среща. За разлика от теб, аз съм напълно способен да вечерям с една жена, без през цялото време да кроя планове как да я вкарам в леглото си. — Хъксли стрелна Кейд с поглед, видимо опитващ се да смени темата. — И защо те попита дали ще поискаш телефонния номер на Брук? Да не е станало нещо с Джесика?
	_Мамка му._ Можеше да се досети, че Вон ще издаде всичко. Макар че, предположи Кейд, кончината на връзката му, така или иначе, нямаше как да не излезе наяве. Двамата с Хъксли се бяха опознали доста добре, докато работеха по случая „Сандерсън“ през последните пет месеца, и бяха наясно с личния живот на другия.
	Въпреки това отговорът му беше кратък и неангажиращ:
	— Вече не излизаме заедно.
	Хъксли го погледна.
	— Съжалявам да го чуя. Имаше ли някаква специална причина? — попита той предпазливо.
	Определено имаше. Според Джесика проблемът бе, че той е „емоционално недостъпен“. Беше му го изтърсила миналия петък, докато вечеряха в „Сунда“, ресторант за суши в Ривър Норт. Току-що бяха приключили с десерта, когато тя бе подхвърлила, че изглежда разсеян, и той беше споменал, че е имал гаден ден в работата. Съдията най-неочаквано беше изключил показанията на един свидетел, който вече се бе признал за виновен и бе сключил с тях споразумение, осигуряващо му по-малка присъда в замяна на пълни показания. Когато обаче бе дошло време да застане на свидетелското място, показанията му изведнъж бяха станали неопределени и уклончиви.
	Да, определено беше имал гаден ден.
	— Защо не каза нещо по-рано? — попитала бе Джесика.
	— Понякога свидетелите оправдават очакванията ни, друг път не — свил бе рамене Кейд. — Случва се.
	И незнайно как, тази съвършено безобидна бележка бе довела до Големия разговор за това, как той _никога_ не споделял и не говорел с нея за тези неща и как тя имала чувството, че не го _познава_ наистина, въпреки че излизат от три месеца, как отвън той _изглеждал_ очарователен и приятен, ала под тази фасада всъщност се криел от всякаква истинска близост и отказвал да допусне, когото и да било до себе си.
	— Така, значи — казал бе Кейд, когато Джесика най-сетне бе млъкнала. — Напомни ми никога вече да не споменавам, че съм имал гаден ден. — Той бе отпил от манхатъна си.
	— Това ли е всичко, което имаш да кажеш? — попитала го бе тя.
	Да, такъв беше планът. Намираха се насред претъпкан ресторант и Кейд не смяташе, че е нужно да забавляват хората от съседните маси с изреждане на всички доказателства за това, че той е емоционално недоразвит кроманьонец. Ала от упоритото изражение върху лицето на Джесика се бе досетил, че да си тръгне от ресторанта, без да каже нищо повече, е невъзможно. Тя искаше отговори.
	Пък и истината бе, че _имаше_ нещо, което искаше да каже.
	Ако трябваше да бъде откровен, не мислеше, че е чак толкова лошо гадже. Възпитан от майка си да уважава жените, той никога не изневеряваше и когато кажеше, че ще се обади на някое момиче, наистина го правеше. Имаше добра работа, хубав апартамент и правеше страхотен денвърски омлет за закуска. Въпреки това се беше наслушал на лекцията за това, как бил „емоционално недостъпен“ от повече от едно бивше гадже.
	Обикновено просто се извиняваше на жената срещу себе си, задето не й беше дал онова, от което тя се нуждаеше. Ала тази вечер? Майната му. Действително беше имал _отвратителен_ ден, така че като никога реши да зареже обичайните празни приказки и да каже онова, което наистина мислеше.
	Оставил бе чашата си на масата и се бе привел напред.
	— Много добре. Щом толкова искаш, ето как стоят нещата: аз съм _мъж_. Общо взето, ние не сме никак сложни. Знам, че на жените им харесва да си мислят, че главите ни са пълни с дълбоки и романтични мисли и терзания, ала в действителност изобщо не е така. Вие, жените, сте многопластови и сложни, и загадъчни, казвате едно, когато всъщност мислите друго, и именно тази неразбираема опаковка ни интригува и плаши, и предизвиква. Ала мъжете не са такива. Каза, че не те допускам вътре, но може би просто не разбираш, че няма „вътре“. — Той се посочи. — Всичко е отвън. Аз съм това, което виждаш.
	По изражението на Джесика си личеше, че не го вярва наистина.
	— Ако искаш да знаеш, говорих за това с приятелките ми. Според тях вероятно имаш страх от отхвърляне. Мисля си, че сигурно има нещо общо със станалото с баща ти. Онова, за което отказваш да говориш.
	_Исусе._ Ето как бяха започнали с психоанализата.
	— Според мен човек би трябвало да има _баща_ за да има проблеми с баща си — сухо бе отбелязал Кейд.
	А той определено нямаше такъв. Просто един задник, от когото майка му беше забременяла.
	Джесика го бе изгледала сърдито.
	— Нищо не се случва под повърхността, а? Как ли пък не. — Взела бе чантата си и се бе изправила. — Според мен ще е най-добре да не ми се обаждаш повече. Очевидно имаме различни представи за това, какво означава да имаш връзка. За мен то е нещо повече от секс и човек, с когото да вечеряш и от време на време да споделиш някоя интересна случка от службата. Става дума за това, да се разкриеш, Кейд. За твое добро се надявам един ден да опиташ какво е.
	С тези думи тя бе излязла от ресторанта, оставяйки Кейд да си седи сам.
	Той бе отпил от чашата си, без да обръща внимание на погледите на хората наоколо.
	Да.
	Ама че гадост.

	* * *

	Кейд си даде сметка, че Хъксли го гледа и очаква отговора му защо двамата с Джесика бяха скъсали.
	— Решението беше взаимно — каза простичко.
	Хъксли кимна.
	— Ясно.
	И тъй като бяха мъже, това беше всичко.
	— Според мен трябва да отпразнуваме днешното благоприятно развитие на събитията с по едно питие — предложи Вон. — В неделя вечерта най-сетне ще пипнем сенатор Сандерсън, а на всичкото отгоре, като по някакво чудо, Хъксли има почти среща с привлекателна жена… е, вярно, жена, на която и плащат да вечеря с него, но нека да не задълбаваме. И всичко това е благодарение на очарователната Брук Паркър.
	Кейд поклати глава. _Стига вече с похвалите_.
	— Тя е просто момиче, Вон.
	— Да разбирам, че няма да имаш нищо против, ако в неделя я поканя да излезем?
	В миг в главата на Кейд изникнаха две поразително красиви светлозелени очи.
	_Защото в отговор на вашата строга реч, аз също щях да ви дръпна такава и да ви обясня къде точно федералните прокурори, идващи в офиса ми за да искат съдействие, могат да си заврат заплахите за обвинения във възпрепятстване на правосъдието._
	Е, добре де. С тези думи почти бе накарала и _него_ да се усмихне.
	— Ако искаш да я поканиш на среща, когато приключим с всичко това, то си е твоя работа.
	— Поколеба се — отбеляза Вон лукаво.
	— Не съм.
	Хъксли го погледна от шофьорското място.
	— Всъщност така беше. Определено имаше пауза.
	Кейд се облегна в седалката си и впери поглед в пътя пред тях, клатейки глава.
	Естествено, двамата точно _сега_ избраха да се съгласят за нещо.


>	5

	По-късно същата вечер Брук се отби в апартамента на Форд и когато приятелят й отвори тежката стоманена врата, тя размаха пред очите му три билета за ложата на „Стърлинг“ на „Ригли Фийлд“.
	— „Къбс“ срещу „Сокс“. Реших да видя дали с Чарли и Тъкър не искате да отидете — каза тя, макар че вече знаеше отговора.
	Нямаше човек в Чикаго, който би отказал безплатни билети за класическото дерби между двата бейзболни отбора на града.
	Форд грабна билетите.
	— Ложата? И още как. Обожавам, когато докарат количката с десерти.
	— Един от най-големите ми плюсове като приятелка, очевидно — отбеляза Брук, докато влизаше.
	С отворения си план, голи тухлени стени и високи тавани, апартаментът на Форд беше двойно по-голям от жилището на Брук в един небостъргач в „Голд Коуст“. Всеки път щом Форд започнеше да злорадства за това, Брук му излизаше със същите обяснения, които бе поднесла и на родителите си, когато го бе купила — как искала да може да ходи пеша на работа и да е близо до езерото, и като сама жена се чувствала по-сигурна, живеейки в небостъргач с портиер.
	В действителност просто й харесваше да бъде близо до забързания ритъм на Мичиган авеню.
	— Мислех, че ще заведеш Готиния гинеколог на мача — подхвърли Форд, влизайки след нея в кухнята. — Да не е дежурен тогава?
	— С Готиния гинеколог днес скъсахме.
	Форд отпусна ръце.
	— Какво? Това е третият мъж за осемнайсет месеца.
	Брук го изгледа свирепо.
	— Добре че ми каза.
	В този миг Тъкър и Чарли прекрачиха прага на стъклената врата, водеща към терасата. Съквартиранти на Форд от колежа, те винаги бяха наоколо и като че ли никога нямаха работа за вършене, и с течение на времето Брук ги бе осиновила като приятели.
	— Здрасти, Брук. Форд не каза, че ще идваш. — Чарли си взе бира от хладилника и подаде една на Тъкър. — Ще дойдеш ли с нас във „Файърлайт“? — попита той, говорейки за популярния, лъскав нощен клуб в квартал „Голд Коуст“.
	Брук поклати глава.
	— Отбих се само за малко. Утре трябва да ставам рано за работа.
	— В събота? — Гримасата на Чарли красноречиво говореше колко отвратителна му се струва тази идея. След това махна с бирата към нея. — Хей, как вървят нещата с Готиния гинеколог?
	— Днес следобед скъса с мен.
	— О. Ама че кофти. — Той замълча за миг, сякаш се опитваше да измисли още нещо, а после се обърна за помощ към Тъкър.
	— Не ме гледай — рече Тъкър. — Аз все още се опитвам да разбера защо двамата с Форд не са се събрали.
	— Няма да го бъде — заявиха Брук и Форд едновременно, навярно за петстотен път, откакто бяха станали приятели преди повече от двайсет години.
	Форд извади две бутилки „Амстел Лайт“ от хладилника и подаде едната на Брук.
	— Искаш ли да отидем на Мястото и да си поговорим?
	Брук взе бирата и въпреки всичко, случило се днес, се усмихна при споменаването на любимото им кътче като деца — сенчестия бряг на едно поточе, който двамата бяха кръстили Мястото. Не беше най-оригиналното име, ала те бяха едва на десет години.
	— Защо не. Но мисля, че и едно резюме ще е достатъчно: общо взето, същата история, както и с предишните двама. — Тя последва Форд навън и се настани на едно от канапетата на терасата.
	— Е, какво стана? — попита Форд, сядайки на стола срещу нея.
	Уловен от топлия ветрец, кичур коса й влезе в очите, така че тя пусна опашката си и я върза наново. Беше се преоблякла, преди да дойде тук — дънките и сандалите й бяха пълна противоположност на обичайните й високи токчета и тесни поли, ала това беше _Форд_. Не я беше грижа как изглежда пред него от… ами открай време.
	— Каза, че не съм жена за „голямата картина на живота му“.
	Лицето на Форд придоби гневно изражение.
	— Ама че гаден коментар.
	Брук му беше благодарна за лоялността. Само че, откакто си бе тръгнала от работа, доста бе мислила и започваше да осъзнава, че май трябва да си извади поука от станалото.
	— Абсолютно. Но това не променя факта, че _нещо_ не се получава с тези мъже. Аз отново и отново влагам месеци от времето си в тези връзки, само за да се озова там, откъдето съм започнала. И знаеш ли какво? Никак не е приятно непрекъснато да се връщам в началото.
	— Може би имаш нужда от План Б — предложи Форд.
	— Да започна да работя по-малко? — Брук поклати глава. — Точно сега не е възможно. Твърде много неща се случват в Отдела за спорт и развлечения, който създаваме в „Стърлинг“.
	— Всъщност мислех си, че може би трябва да престанеш да се опитваш да намериш място за романтична връзка в живота си. Особено като се има предвид, че бездруго не си падаш чак толкова по тези мъже.
	— Хей, това не е честно.
	— О, извинявай. _Готиният гинеколог_ беше любовта на живота ти.
	Е… добре. Вероятно не беше. Ала й беше приятно да излиза с тези мъже в свободното си време. Всичките трийсет минути на седмица, с които разполагаше.
	Брук въздъхна и облегна глава на дивана.
	— Според мен трябва да си взема почивка от връзките.
	— При мен сработи.
	Думите му я накараха да се усмихне. Форд, кралят на несериозните връзки, от години си беше взел „почивка“ от тях. Брук се надяваше, че нейната няма да се проточи чак толкова дълго. Ала след три скъсвания беше време да се изправи очи в очи с фактите: като се имаха предвид изискванията на работата й, точно в този момент в живота и май наистина нямаше място за връзки.
	И като се замислеше, омръзнало й бе непрекъснато да се чувства така, сякаш трябва да се извинява за това.
	Работеше много и не го отричаше. Откровено казано, цял живот бе работила здравата и се гордееше докъде бе стигнала благодарение на това.
	Двамата с Форд бяха израснали в Гленууд, заможно градче близо до Чикаго, излязло сякаш от филм на Джон Хюс с елегантните си, засенчени от дървета улици и големите лъскави къщи с просторни, грижливо поддържани морави.
	С изключение, разбира се, на онази част, където живееха те с Форд, която бе малко по-скромна.
	Всъщност доста по-скромна.
	Наречено „Квадратите“, тъй като всяка сграда съдържаше четири жилища, родното място на Брук се смяташе за „скрита перла“, тъй като предлагаше доста изгодни жилища в близост до училищата на Гленууд, които редовно водеха класациите в щата. Родителите на Брук, месар и възпитателка в ясли, бяха решили да напуснат Чикаго, след като държавното училище, което Брук посещаваше, бе паднало в последната четвърт на класацията на учебните заведения в Илинойс.
	Брук открай време се представяше отлично в училище, открай време _искаше_ да се представя отлично и честно казано, в държавното училище в Чикаго никак не беше трудно да е между първите. Всичко това се беше променило, след като се преместиха в Гленууд.
	В Гленууд децата имаха частни учители. Както и бавачки, и майки, които не работеха и можеха да им помагат с проектите им за училище. Съучениците й ходеха на пиано и танци и вземаха всевъзможни други уроци от най-добрите преподаватели в региона, а през лятото участваха в програми на разменни начала и учеха езици като немски и японски.
	В гимназията нещата станаха още по-шантави. Чуваше истории за родители, които плащали на най-добрите учители в училището за да работят с децата им през лятната ваканция, и във втори курс всички ученици и родители вече мислеха за колежи и за това, че учебни заведения като „Харвард“ и „Йейл“ най-вероятно ще приемат само двама-трима кандидати от Гленууд (както преподавателите им повтаряха непрекъснато), независимо колко бяха надарени.
	Брук бързо осъзна, че в много отношения не е в състояние да се мери с далеч по-заможните си съученици. Родителите й не можеха да си позволят частен учител или цял куп уроци, които биха изглеждали добре в документите й за кандидатстване в колеж; всъщност понякога едва успяваха да платят вноските за ипотеката на жилището им. И за разлика от много други ученици, нейните родители нямаха „връзки“ във водещите университети, нито имаше бивш възпитаник на някое престижно учебно заведение в семейството, който би могъл да побутне нещата в правилната посока. Което означаваше, че ако Брук искаше да има шанс за някое от местата на върха, трябваше да го направи по другия начин.
	Като си скъса задника от работа.
	В резултат на това беше учила _здравата_. Родителите й бяха дали възможността да посещава една от най-добрите гимназии в щата и тя бе твърдо решена да извлече възможно най-много от това.
	За щастие, усилията й бяха възнаградени и тя до ден-днешен помнеше гордостта върху лицата на родителите си, когато бе получила потвърждение, че е приета в Чикагския университет. Онова, което я бе поразило още повече, бе гордостта, която изпитваше самата тя, знаейки, че го бе постигнала единствено благодарение на себе си.
	Тя беше амбициозна и тази гордост, това усещане за постижение, я бе тласнало да се справи също толкова добре и в университета. Докато се дипломира в Юридическия факултет и започне кариерата си, то се бе превърнало в част от нея. Каквото и да правеше, Брук винаги даваше сто и десет процента от себе си и когато ставаше дума за кариерата й, познаваше само една скорост — пълна газ. И тъй като наистина й харесваше да работи в „Стърлинг Ресторантс“, това не й тежеше.
	Трите й бивши гаджета, от друга страна, очевидно далеч не бяха очаровани от положението.
	— Знаеш ли, не съм сигурна, че усещам подобаващо ниво на съчувствие в теб — заяви тя на Форд. — Според мен току-що зарязаната се нуждае от малко повече утешаване. Ако беше жена и ти кажех, че току-що съм била зарязана за трети път в рамките на осемнайсет месеца, досега вече да сме започнали да се наливаме с лимонови мартинита и да се убеждаваме една друга как не се нуждаем от мъж в живота си за да се чувстваме цели. След което щяхме да изгледаме „Тетрадката“ и да точим лиги по Раян Гослинг.
	Форд я дари с усмивка, протягайки ръка върху гърба на стола си.
	— Съжалявам, бейби. Когато са раздавали най-добрите приятели, ти си изтеглила клечката с пенис. Което означава — никакъв Раян Гослинг.
	— Такъв ми бил късметът — измърмори тя.
	Двамата се загледаха към нощния град и между тях се възцари приятно мълчание.
	— Случва ли ти се да погледнеш всичко това — Форд посочи изгледа — и да се зачудиш как стигнахме дотук?
	Брук се усмихна.
	— Не е зле за две хлапета от „Квадратите“.
	— Съжаляваш ли за нещо?
	Брук усети, че я пита сериозно, така че се замисли над отговора.
	— За нищичко.
	— Тогава майната им на всички онези мъже — заяви Форд. — Ако за тях няма място в голямата картина на _твоя_ живот, значи, не са си стрували.
	Брук обърна очи към своя приятел. Понякога, въпреки че имаше пенис, той знаеше точно какво да каже.
	— Благодаря ти.
	Той й намигна.
	— Винаги, бейби.
	Чарли отвори плъзгащата се врата и подаде глава на терасата.
	— Безопасно ли е с Тък да дойдем при вас? Не бихме искали да ви прекъснем, ако се натискате или нещо такова.
	Брук и Форд поклатиха глави. Петстотин и _един_ пъти.
	— Все така няма да го бъде — отговориха те в унисон.


>	6

	Точно в седем сутринта в неделя Кейд, Вон и Хъксли поеха с асансьора към „Соня“. Бюрото на салонната управителка, изработено от тъмен махагон, стоеше празно пред двукрила врата от матирано стъкло… врата, която беше отворена.
	— Предполагам, че това е покана да влезем — каза Кейд и пристъпи в ресторанта, оглеждайки се предпазливо наоколо.
	Чувал бе страхотни неща за него, ала никога не бе идвал. Запазената марка на „Соня“, осемблюдното меню тейбълдот, което струваше над двеста долара, го превръщаше в място за „специални случаи“ за човек със заплатата на държавен служител, а никоя от наскорошните му връзки не бе стигнала до това ниво на „специалност“.
	Лампите не бяха запалени, ала естествената светлина, струяща през прозорците, разкриваше модерен интериор с тъмни махагонови маси и сепарета и контрастиращи кремави столове. Извито стълбище от стъкло и стомана водеше до втория етаж — цялото място, открил бе Кейд при онлайн проучването си предишната нощ, можеше да побере близо двеста души. През поразителните френски прозорци се откриваше изглед към Мичиган авеню, хотел „Дрейк“ и езерото — същата гледка, само че в много по-голям мащаб, както и в офиса на Брук.
	Изведнъж лампите светнаха и мястото вече не изглеждаше толкова празно. Миг по-късно Брук Паркър, с прекрасните зелени очи, саркастичния език и да, секси обувките, се появи от коридора зад бара. Отново бе прибрала златистата си коса в кок и носеше червена пола, черна риза и умопомрачителни червени обувки на високи токчета. В едната си ръка държеше чаша от „Старбъкс“ и изглеждаше точно толкова изискана и професионална, колкото и предишния път.
	Кейд се зачуди дали не спи с ушитите си по мярка костюми и обувките си с високи токчета.
	— Добро утро, госпожице Паркър — поздрави я.
	— Господин Морган — кимна тя. — Съжалявам, че ви накарах да ме чакате. Отне ми няколко минути, докато намеря ключовете за осветлението — обясни тя с непринудена усмивка.
	Учтива както винаги, отбеляза си Кейд. Въпреки лекото… счепкване между тях, и двамата бяха професионалисти — работата си беше работа и тази сутрин имаха да свършат важна задача.
	— Няма нищо. Току-що дойдохме.
	Брук махна към ресторанта с чашата с кафе.
	— Е, откъде ще започнем?
	— Според мен преди всичко трябва да изберем масата, на която искаме да настаним Сандерсън и Торино. — Кейд погледна към Вон и Хъксли за потвърждение. — Нали така?
	Двамата агенти кимнаха и тръгнаха наоколо, оглеждайки изучаващо помещението. Хъксли обясни на Брук от каква маса се нуждаят, така че качеството на аудиозаписа да бъде възможно най-добро — маса, която да осигурява известна доза уединение, така че сенатор Сандерсън и Торино да се чувстват достатъчно сигурни за да говорят открито; освен това искаха да е по-далеч от шумни места като кухнята и бара.
	— На горния етаж е по-тихо, тъй като е по-далеч от кухнята и от бара — каза Брук. — Освен това масите до прозорците са най-добрите места в ресторанта. Бих могла да кажа на салонната управителка, че съм научила, че сенаторът ще вечеря при нас, и държа да му дадат маса с хубав изглед — предложи тя.
	Хъксли кимна.
	— И ние щяхме да предложим нещо такова. Агент Симс и аз (ще вечеряме под името „Карсън“) също ще искаме маса до прозореца. Ако някой попита нещо, кажете им, че сме стари приятели, че планирам специална вечер и съм ви се обадил за да попитам дали може да ми осигурите маса с романтичен изглед.
	— Имам идея — обади се Вон. — Може би тази вечер си решил да й предложиш да се ожените. Бихме могли да ти набавим фалшив годежен пръстен и всичко останало. Агент Симс няма как да откаже, защото така ще се издадете.
	Хъксли го стрелна ядосано с поглед, но отказа да захапе и отново се обърна към Брук.
	— Как ви се струва всичко това?
	Брук кимна.
	— Карсън. Стари приятели. Специален случай.
	Четиримата поеха по стълбището към втория етаж. Хъксли и Вон разговаряха помежду си, избирайки двете маси, които искаха да използват тази вечер, а Брук и Кейд вървяха на няколко крачки след тях.
	— Е, каква е вашата роля във всичко това? — попита Брук.
	— Тази вечер съм просто наблюдател — отвърна Кейд. — Ще бъда в минивана отвън, заедно с Вон и техниците, и ще слушам разговора на Сандерсън и Торино.
	Брук го погледна любопитно.
	— Прокурорите винаги ли вземат толкова дейно участие в разследването на случаите си?
	— Зависи — отвърна Кейд. — Някои случаи идват при мен, когато разследването вече е приключило и е направен арест. Ала тъй като работя в Отдела за специални обвинения, за мен не е нещо необичайно да се включа и на по-ранен етап. Разследванията ни обикновено засягат по-сложни правни въпроси от някой обикновен арест за трафик на дрога или банков обир и това изисква повече сътрудничество между агентите и мен. А, това ми напомни. — Той извади сгънат документ от джоба си и й го подаде. — Едно съдебно разпореждане, както поискахте.
	— Благодаря. — Брук взе листа със свободната си ръка и го отвори. Прочете го внимателно, изглеждайки досущ като изключително прилежен адвокат.
	Кейд я изчака търпеливо да свърши. А после почака още малко.
	На тази жена като че ли страшно й харесваше да го кара да чака.
	Погледна я, докато тя четеше съдебното разпореждане, и нямаше как да не забележи, че изглежда доста… сладка, сбърчила съсредоточено чело.
	Изведнъж тонът му отново стана лекичко заядлив. Странно, как това непрекъснато се случваше, когато беше близо до нея.
	— Може би има нещо, което бихте искали да ви обясня, госпожице Паркър?
	Две зелени очи го изгледаха яростно над съдебното разпореждане.
	— Или пък бих могъл да ви оставя да си свършите работата.
	— Това вече е добра идея.
	Потискайки усмивката си при звука на сухия й тон, Кейд се облегна на близката маса и скръсти ръце на гърдите си, докато Брук обърна страницата и продължи да чете. След което отново я обърна и започна отначало.
	_О, я стига._ Кейд вдигна ръце.
	— Ама вие наистина ли? Проклетото нещо е само две страници.
	— Търпение, господин Морган. — Тя се подсмихна и като сгъна документа, го мушна под мишница. — Всичко е наред.
	Отново го поднасяше, даде си сметка Кейд. Още нещо, което като че ли й доставяше удоволствие. Юристът в него си спомни коментара му за това, че е дразнещо самоуверена.
	Мъжът в него бе заинтригуван.
	Добре, че мъжът в него нямаше думата по въпроса. Тази сутрин ставаше дума единствено за работа.
	Сякаш за да му напомни за това, точно в този миг се разнесе гласът на Хъксли:
	— Госпожице Паркър, ако сте готова, избрахме си маси.
	Тя се обърна към него.
	— Абсолютно. Само ми кажете какво трябва да сторя.
	— Ето как ще го направим. — Хъксли сложи ръка върху масата в далечния ъгъл, от едната страна, на която беше прозорецът. — Първо, трябва да се погрижите Торино и Сандерсън да бъдат настанени тук. Резервацията им е за седем и половина, което означава, че с агент Симс ще се появим в седем часа, за всеки случай. — Той се премести през две маси от тази, която беше избрал за сенатора. — Искам салонната управителка да ни сложи тук.
	Четиримата прегледаха останалата част от плана и се съгласиха, че ще е най-добре Брук да дойде в ресторанта в шест часа. Така щеше да има достатъчно време за да говори със салонната управителка за вечерта, както и с дежурния мениджър, така че да съобщи и на него за разпорежданията, които беше дала относно настаняването на някои от гостите им.
	След като на два пъти обсъдиха плана за вечерта в най-големи подробности, Вон извади мобилния си телефон.
	— Бъдете готови за аудио проверка.
	Той затвори, а Хъксли сложи куфарчето си върху масата, която бяха решили да подслушват. След това двамата агенти се усмихнаха очаквателно на Брук.
	Тя не разбра намека и погледна към Кейд.
	— Да не би да трябва да кажа нещо?
	Кейд доближи глава до нейната.
	— Това е неловката част, в която трябва да ви помоля да излезете, та Хъксли и Вон да могат да си свършат тайната работа на специални агенти.
	Брук повдигна вежди насреща му.
	— Изхвърляте ме? Това е ресторантът на _моята_ компания.
	— Да, изхвърляме ви.
	Тя се замисли над думите му (вероятно прехвърляше през ума си няколко саркастични отговора), а после, за негова изненада, отстъпи.
	— Опитайте се да не изглеждате толкова доволен за това, Морган. Ще бъда в кабинета си, ако имате нужда от нещо.
	С тези думи тя се завъртя на токчетата си и се отправи към стълбището.
	Кейд се улови, че я проследява с поглед, докато се отдалечава.
	Значи, вече беше „Морган“.
	Трудно бе да се каже дали това беше напредък.

	* * *

	За да убие време, докато чакаше, Брук се залови да прегледа пощата си. Имаше имейл от Иън, в което й казваше, че се налага да отмени ежеседмичната им среща за обяд в четвъртък, защото имал „изключително важна работа, за която трябвало да се погрижи“.
	С други думи — щеше да играе голф.
	Брук му изпрати бърз отговор, уведомявайки го за развитието на операцията по спипването на Сандерсън, за която му беше съобщила в петък, веднага след срещата си с Кейд и сие.
	Продължи да се занимава с имейлите си, докато около половин час по-късно бе прекъсната от почукване на вратата. Вдигна поглед от компютъра и на прага си видя Кейд Морган, с кобалтовосини очи, гъста тъмна коса и сто и деветдесет сантиметрово тяло, изтъкано сякаш от изисканост, мускули и самоувереност, облечени в тъмносив костюм. Вече беше забелязала, че тази сутрин не носи вратовръзка — избрал бе по-неформален вид и бе оставил горните две копчета на ризата си разкопчани.
	Определено не бе _най-лошият_ стил, който бе виждала у един мъж.
	Брук се прокашля.
	— Приключихме — уведоми я Кейд.
	Тя погледна колко е часът на компютъра.
	— Доста сте бързи.
	— Момчетата знаят какво правят.
	Действително. _Да се надяваме, че същото важи и за теб, Паркър._ За първи път, откакто Могъщият Морган се беше появил в офиса й в петък, Брук изпита безпокойство. Всичко беше готово за действие, което означаваше, че сега на ход бе тя. Досега всичко й се бе струвало съвсем просто и ако трябваше да е откровена, мъничко вълнуващо и тайно агентско (да се погрижи сенатор Сандерсън да седне тук, да настани Хъксли и неговата „дама“ там, да размени няколко саркастични закачки с Кейд), ала изведнъж стана съвсем истинско. Тя, Брук Паркър, се канеше да участва във федерална операция и макар да се имаше за опитна бизнес дама, която страшно я бива в преговорите, това определено не беше по нейната част. А сега няколко души, по дяволите, всички жители на Илинойс, които до един заслужаваха да бъдат представлявани от почтени политици (тя все още смяташе, че става дума за корупция, въпреки уклончивостта на Кейд), разчитаха на нея да го направи както трябва.
	О, да, изобщо нямаше за какво да се притеснява.
	— Добре тогава — заяви тя жизнерадостно. Нервна или не, за нищо на света нямаше да го разкрие пред него. За Кейд Морган, невероятно талантлив прокурор, този вид интрига и драма с висок залог вероятно беше ежедневие. — Само да си взема нещата.
	Прибра си куфарчето, опитвайки се да не обръща внимание на това, че той я гледа.
	— Да му се не види — каза, сетила се изведнъж за нещо. — Трябва да заключа офиса и ресторанта. — Обърна се към бюрото с куфарчето си в ръка, опипвайки наоколо с другата. — Ключове, ключове, току-що ги видях… — Беше взела назаем резервния комплект ключове на „Соня“ от вицепрезидента на охраната и за последно ги беше видяла… някъде.
	Усети Кейд до себе си и вдигна глава.
	Той посегна към ръката й.
	— Тези ключове ли? — Сините му очи танцуваха, докато раздрънкваше нещо, което се поклащаше от пръстите й.
	Халката на ключодържателя през цялото време беше около показалеца й.
	_Мамка му._
	— А, да. Благодаря — каза тя, отбелязвайки си наум да се плесне здравата по челото в мига, в който остане сама.
	Наклонил глава на една страна, той я погледна изпитателно.
	— Притеснявате се за тази вечер.
	Не беше въпрос.
	Брук поклати глава.
	— Не. — Изгледа го свирепо при вида на многозначителното му изражение. — Е, добре, може би мъничко. Колко добре мислите, че ще се справите, ако ви хвърля в някоя сделка за ресторанти на стойност милиони долари, като ви уведомя едва четирийсет и осем часа преди това?
	— Ще се справя страхотно.
	Ама наистина, понякога й идваше да го _разтърси_.
	— Кълна се, Морган, вие като нищо сте най-вбесяващият юрист, когото някога… — После обаче спря и се овладя. Правило номер едно във всички бизнес отношения бе никога да не позволяваш на другата страна да те види как губиш контрол. Тя махна към вратата, което означаваше — _върви си_.
	Той като че ли се опитваше да потисне поредната от своите ама-че-си-смешна усмивки.
	— Нека ви изпратя.
	_Прекрасно._
	— Щом настоявате.
	Един до друг, двамата прекосиха празния кабинет, без да говорят, обзети от същото дразнещо, натрапчиво напрежение, което се бе появило от мига, в който се срещнаха за първи път. Когато излязоха, Брук заключи офиса и се обърна към Кейд.
	— Благодаря, господин Морган. И сама мога да заключа ресторанта.
	Той извади портфейла от джоба на панталона си, взе една визитка и й я подаде.
	— Това е мобилният ми номер. Хъксли ще бъде тук тази вечер, но ако нещо се обърка или пък се притеснявате за каквото и да било, обадете ми се. Аз ще бъда в минивана заедно с агент Робъртс. — Погледът му като че ли омекна. — Искам само да отбележа, че в началото и аз се колебаех за тази операция. Обикновено в разследванията под прикритие имаме свидетел, който е съгласен да носи скрит микрофон. Което доста улеснява нещата. Така че, когато Вон и Хъксли предложиха да сложим подслушвателното устройство на масата, първоначално не бях сигурен дали ще успеем да го направим. Особено като се има предвид, че планът толкова много зависи от съдействието на един цивилен.
	— И ми го казвате _сега_? Къде беше цялото това колебание в петък следобед, когато за първи път се обърнахте към мен?
	— Изпари се. — Очите му задържаха нейните. — Защото десет секунди след като се запознахме, вече знаех, че всичко ще мине като по вода.
	И като й кимна за довиждане, той се обърна и се отправи към асансьорите.
	Брук остана на мястото си в продължение на един миг, неспособна да помръдне, защото мозъкът й се нуждаеше от всичките си сили за да смели факта, че Кейд току-що й беше направил _комплимент_.
	Това наистина беше необичайна сутрин.
	С ключовете в ръка, тя тръгна към ресторанта за да заключи. Докато завиваше зад ъгъла, погледна през рамо и видя Кейд да се отдалечава в обратната посока.
	В този миг той също погледна през рамо и погледите им се срещнаха за частица от секундата, преди и двамата да се обърнат и да продължат по пътя си.
	Кейд спря пред асансьорите, където Хъксли и Вон го чакаха.
	— Е, това май слага край на шансовете ми да й поискам телефонния номер — отбеляза Вон.
	— Нямам представа за какво говориш — отвърна Кейд докато се качваше в асансьора.
	— Да, да, не знаеш. — С пакостлива усмивка Вон го последва заедно с Хъксли.
	И тъй като бяха мъже, това беше всичко.


>	7

	Брук стоеше до бара на „Соня“, мислейки си, че това с работата под прикритие за ФБР май доста й се удава. Вече беше говорила с Рошел, салонната управителка за вечерта, и Патрик, дежурния мениджър, и им беше обяснила ситуацията. Съвсем небрежно се бе пошегувала, че днес е голяма вечер за ресторанта, и им беше съобщила, че е уредила специални маси за две от резервациите (Торино и Карсън). Казала им бе кого къде да настанят и бе подхвърлила още една шега как се надявала нощта да си остане все така красива, при положение че е положила толкова усилия да им осигури хубав изглед. Ха, ха, ха.
	След което бе завършила с най-строгия си а-сега-вървете-и-не-ми-задавайте-повече-въпроси поглед.
	Защото, дори ако се окажеше, че работата под прикритие за ФБР все пак _не_ й се удава чак толкова добре, тя възнамеряваше да свърши онова, което се очакваше от нея.
	Това бе преди повече от час и междувременно агент Хъксли и красивата червенокоса агентка, играеща ролята на дамата му за тази вечер, бяха пристигнали и се бяха настанили на масата си. Всичко, от което се нуждаеха сега, бе последното и най-важно парченце от пъзела: Торино и сенатор Сандерсън. Оттук нататък щеше да е лесно.
	— Извинявай, Брук. Имаме проблем.
	И… дотук беше с лесното.
	Брук се обърна и видя Рошел пред себе си.
	— Какъв проблем?
	— Двойката от двайсет и осма маса се оплакаха, че са поискали маса с изглед. Обясних им, че не можем да гарантираме място до прозореца, но те видяха свободната маса, която ти ми каза да запазя за Торино, и поискаха да ги преместим там. Когато им обясних, че масата е резервирана, настояха да говорят с управителя. — Рошел си пое дъх, нетърпелива да предложи решение. — Вече говорих с Патрик. Имаме още една маса до прозореца, която ще се освободи до няколко минути — гостите тъкмо плащат сметката. Патрик иска да знае дали не може да преместим мърморковците на двайсет и осма маса и да настаним Торино на другата маса до прозореца. Все още е едва седем и десет — не би трябвало да има никакъв проблем да я разчистим и подредим за резервацията в седем и половина.
	Обикновено, знаеше Брук, това би било напълно приемливо решение. Мърморковците щяха да получат маса до прозореца, а гостите с резервация на името Торино щяха да бъдат настанени веднага щом пристигнат. Имаше само един мъъъничък проблем: подслушвателното устройство, което ФБР и Щатската прокуратура бяха положили такова усилие да скрият на масата на Сандерсън.
	Виждайки Брук да се смръщва, Рошел побърза да даде на заден ход.
	— Или пък Патрик може да обясни на Мърморковците, че всички маси са резервирани. Няма проблем.
	Брук изобщо не се съмняваше, че Патрик и Рошел могат да разрешат проблема — достатъчно добре бе запозната с това, какво се случва в „Соня“ за да знае, че и двамата прекрасно се справят с работата си. Само че неволно ги беше поставила в тази ситуация, без да им даде никакво обяснение, а и искаше да потуши проблема възможно най-бързо, преди загадъчно „резервираната“ маса да привлече твърде много внимание.
	— Всичко е наред, Рошел. Кажи на Патрик, че лично ще си поговоря с мърморковците от двайсет и осма маса.
	Рошел се сепна.
	— Наистина ли?
	Брук не можеше да я вини, че е толкова изненадана. Като главен юрист, тя беше вторият най-влиятелен човек в компанията след Иън. Тя отговаряше за въпроси на корпоративно ниво, докато мениджърите отговаряха за ежедневните проблеми, възникващи в ресторантите. Което означаваше, че Брук никога не се занимаваше с оплакванията на клиентите, освен ако те не заплашваха да се превърнат в юридически проблем. Така че намесата й в тази ситуация изглеждаше доста странно.
	— Ами да — отвърна, запазвайки спокойното си изражение. — Аз ще се оправя.
	Рошел се поколеба, а после объркването върху лицето й бе изместено от любопитство. Ето каква била работата.
	Тук ставаше нещо.
	Видяла разбирането в очите на другата жена, Брук задържа погледа й. Да, тук ставаше нещо. Ала хубавото на това, да си вторият най-влиятелен човек в компанията, бе, че не е нужно да даваш обяснения.
	След миг Рошел кимна.
	— Разбира се.
	И не зададе нито един въпрос повече.
	Брук се отправи към стълбището, което щеше да я отведе на втория етаж. Мърморковците можеха да роптаят колкото си искат, ала нямаше да припарят до масата на Сандерсън. Тя, Брук Паркър, наскоро открила у себе си неподозирани умения за работа под прикритие, щеше да се оправи с това.
	Изведнъж спря, осъзнала нещо, и погледна към Рошел.
	— Ъ… коя е двайсет и осма маса?

	* * *

	Когато се качи на горното ниво, Брук забеляза агент Хъксли и неговата дама под прикритие, седнали само на няколко крачки от двайсет и осма маса. Двамата агенти си бъбреха дружелюбно, но той задържа погледа на Брук за миг, сякаш за да каже, че бе забелязал създалата се „ситуация“ и се радва, че тя се е заела с нея.
	Целта на Брук, докато се приближаваше към мърморковците, бе да разреши въпроса възможно най-бързо. Определено не искаше Сандерсън и Торино да чуят да се говори за маса, запазена специално за тях. Тъй като не бяха резервирали точно определена маса, това несъмнено щеше да събуди подозренията им. В такъв случай можеше да бъдат обзети от параноя и да не кажат нищичко за съмнителните неща, заради които Кейд, Хъксли и Вон им бяха вдигнали мерника… И фантастичната история, която Брук възнамеряваше да разказва един ден, за това, как бе изиграла ключова роля във федерално разследване на корупция, щеше да се увенчае със скучен, разочароващ завършек.
	С тази мисъл тя се приближи широко усмихната до масата и се представи.
	— Здравейте. Аз съм Брук. Рошел каза, че сте поискали да говорите с мениджъра. — Естествено, Брук пропусна да спомене, че тя не беше мениджър.
	Мърморковците изобщо не бяха такива, каквито беше очаквала.
	С високите си цени, „Соня“ обикновено привличаше лъскави, претенциозни типове. Честно казано, Брук бе предположила, че гостите от двайсет и осма маса ще се окажат съвършен пример за това: заможна двойка, вероятно изтупан банкер с часовник за трийсет хиляди долара на едната ръка и двайсет и няколко годишната му, облечена в „Гучи“ трофейна съпруга на другата (не че обичаше да прибягва до стереотипи!), дълбоко обидени от мисълта, че не _те_ ще получат най-добрата маса в заведението.
	Те обаче се оказаха двойка над петдесетте, без следа от „Гучи“ и лъскавост. Освен това изглеждаха мъничко смутени.
	— О, благодаря ви. Ала всичко е наред — увери я жената, поглеждайки мъжа срещу себе си така, сякаш искаше да каже „моля те, недей да вдигаш скандал“.
	Съпругът обаче не можеше да бъде укротен толкова лесно.
	— Вижте — обърна се той към Брук. — Просто…
	— _Миличък_ — прекъсна го жена му с усмивка. — Остави. Сигурна съм, че Брук си има цял куп други неща на главата.
	Просто това, да помогне на ФБР да спипа един сенатор. Нищо работа.
	— Не е нужно да се извинявате. Казаха ми, че сте попитали за маса до прозореца?
	— Да, защото уредих всичко това преди _два_ месеца — отвърна мъжът, въпреки сърдития поглед на съпругата си. — Какво? Тя попита. — След това отново се обърна към Брук и обясни. — Когато направих резервацията, изрично обясних, че това е специален случай за нас, и от онова, което прочетох в рецензията на „Трибюн“ за това място…
	— Беше в „Сън-Таймс“ — прекъсна го жена му.
	— Та ние не получаваме „Сън-Таймс“.
	— Получавахме го, когато ни дадоха безплатен едномесечен абонамент.
	Съпругът помисли за миг, след което се обърна към Брук.
	— Така или иначе, прочетох рецензията в „Сън-Таймс“ — той подчерта думата, усмихвайки се лекичко на жена си, — и там пишеше, че изгледът тук е един от най-хубавите в града. Така че когато направих резервацията, попитах възможно ли е да ни дадат маса до прозореца. — Той посочи масата, запазена за Торино и Сандерсън. — Като ей тази, която си стои празна.
	Жената се пресегна през масата и сложи длан върху ръката на съпруга си.
	— Всичко е наред, Денис, наистина. Нека просто се наслаждаваме на вечерта. Ресторантът е невероятен дори и без изгледа.
	Той погали пръстите й с палец и понижи глас.
	— Ти заслужаваш най-доброто, Даяна. От толкова време очакваш да дойдеш тук. Просто искам всичко да е съвършено.
	Чувайки тези думи, Брук осъзна две неща. Първо, съдейки по дрехите и аксесоарите им (евтиния часовник на Денис и костюма, който не му беше съвсем по мярка, както и скромния диамантен пръстен на Даяна и прекалено официалната й рокля, която вероятно беше купила за някоя сватба и се радваше, че най-сетне има повод да облече отново), можеше да се досети, че вечеря в „Соня“ беше рядък лукс за тази двойка. Нещо, което вероятно щяха да направят само веднъж в живота си.
	Другото, за което Брук си даде сметка, бе, че току-що бе провалила изживяване, случващо се веднъж в живота.
	Всъщност направили го бяха Кейд Морган, агент Хъксли и агент Робъртс, ала тъй като тези тримата бяха прекалено заети с това, да се размотават във феберейски миниванове или пък да се усмихват на симпатични червенокоси агентки под прикритие, Брук беше тази, която трябваше да отнесе негативите. И макар отстрани да не си личеше, тя прекрасно разбираше така наречените мърморковци. Имаше време, когато за самата нея бе нещо невъобразимо да се храниш в заведение, където вечерята струва двеста и десет долара на човек.
	— Ако нямате нищо против да ви попитам, какъв е поводът?
	— Днес е двайсет и петата ни годишнина — отвърна Даяна.
	— Поздравления. Това _наистина_ е нещо, което си заслужава да бъде отпразнувано. — Брук махна към масата на Сандерсън. — За съжаление, както Рошел ви спомена, онази маса е запазена за тази вечер. Но ако сте съгласни, само след няколко минути ще се освободи друго място до прозореца. Бих могла да ви настаня там веднага щом разчистим. А междувременно, като извинение за объркването в резервацията ви, бих искала да ви изпратя бутилка шампанско. Заведението черпи.
	Изненадана от предложението, Даяна размени поглед със съпруга си.
	— Би било прекрасно. Благодаря.
	— За мен е удоволствие. Не може да има годишнина без шампанско, нали така?
	Брук си побъбри още няколко минути с тях, преди да се отправи към бара за да каже на сервитьорката да впише бутилката шампанско на нейната служебна сметка. На върха на стълбището поспря за миг и погледна назад, тъкмо навреме за да види как Даяна се усмихва на Денис. В отговор той улови ръката й и я притисна до устните си.
	_Обичам те_, каза той.
	Дори от другия край на помещението, Брук разчете тези две прости думички и се почувства неочаквано развълнувана от тях, от очевидната привързаност на тази двойка.
	Силно прокашляне я извади от мислите й и тя видя Хъксли, на няколко маси от там, да посяга към чашата си с вода. _Време е да се размърдаш_, казваше многозначителният му поглед.
	Брук пропъди сантименталните чувства (какво й ставаше?) и пое по стълбите.
	Е, добре. Може и да се беше поразмекнала от историята на Денис и Даяна и навярно бе останала да си говори с тях малко по-дълго, отколкото трябваше, ала сега отново държеше положението под контрол. Хоризонтът беше чист за появата на Сандерсън и Торино, операцията на ФБР вървеше по план и като капак, една мила възрастна двойка щеше да има забавна история за годишнината си, в която симпатична млада жена с напълно невероятни червени обувки (Брук си позволи волността да добави някои подробности от себе си) им беше купила бутилка шампанско в „Соня“. Общо взето, наистина приятна, плодотворна вечер.
	Сега всички останали трябваше да изиграят своята роля, да приключат с всичко това и да се изнесат от ресторанта й.
	Цялата тази приветлива благотворителност щеше да подрони репутацията й на кораво момиче.

	* * *

	По-късно същата вечер, Кейд седеше в един миниван, паркиран в гаража отвън, и слушаше разговора между Сандерсън и Торино. Досега бяха прекарали по-голямата част от вечерята, обсъждайки цял куп незначителни неща: храната, „Чикаго Къбс“ и телевизионния сериал „Престъпления от класа“, по който — каква ирония — и двамата очевидно страшно си падаха.
	_Хей, задници, гледахте ли епизода, в който Щатската прокуратура и ФБР скриха микрофон в един ресторант за да спипат един сенатор да приема солиден подкуп от изпълнителния директор на болница? Страшно си го бива. Така че защо не зарежем празните приказки и не заговорим по същество?_
	Седемдесет минути след началото на вечерята, когато Кейд започваше да се пита дали цялата операция няма да се провали с гръм и трясък, Торино и Сандерсън си поръчаха десерт и две чаши порто и най-сетне насочиха разговора към евентуалното закриване на болницата.
	— Поразрових се, след като говорихме — започна сенатор Сандерсън небрежно, — и останах с впечатлението, че според някои от колегите ми именно „Паркпойнт“ трябва да бъде закрита.
	Както можеше да се очаква, Торино звучеше притеснен.
	— Мислиш ли, че би могъл да ги убедиш в противното?
	— Аз съм доста убедителен тип. Наясно си обаче как стават тези неща, Чарлс. Ако поискам услуга от другите сенатори, ще трябва да им отвърна със същото. А за нещо такова… е, ами това са цял куп услуги. Трябва да съм сигурен, че е кауза, която си струва подкрепата ми.
	— Уверявам те. Каузата наистина си струва.
	— Колко?
	Кейд и Вон, който седеше срещу него в минивана, се спогледаха безмълвно. _Хайде, сенаторе_ — помисли си Кейд, докато по тялото му се разливаше адреналин. — _Не се прави на скромен._
	Възцари се пауза, а после се разнесе глух звук — сенаторът вероятно беше оставил чашата си с порто.
	— Двеста хиляди.
	Думите му бяха посрещнати с дълго мълчание.
	— Двеста хиляди — каза Торино най-сетне — и ще ни гарантираш, че „Паркпойнт“ няма да бъде затворена?
	— Знам, че имаш парите, Чарлс. Виждал съм снимки на онази твоя къща за четири милиона в Линкълн Парк. Гледай на това като на еднократен щатски данък за да си запазиш топлото местенце в болницата.
	Кратка пауза, а после Торино заяви:
	— Окей. Да го направим.
	Разнесе се шумолене на плат — както щеше да се види на видео записа по-късно, двамата мъже току-що се бяха ръкували. Картината наистина струваше повече от хиляда думи.
	Сенаторът звучеше наистина доволен от себе си.
	— Току-що си купи болница.
	Чувайки тези магически думи, Кейд кимна на Вон.
	— Пипнахме го.

	* * *

	Малко по-късно Кейд прекрачи прага на празния офис на „Стърлинг Ресторантс“. Мястото беше притихнало и в приемното помещение светеше само една лампа, вероятно за да пестят енергия, тъй като в момента тук работеше само един човек.
	Кейд пое по коридора, отвеждащ до кабинета на Брук. По-рано й беше пратил съобщение от минивана за да я попита може ли да се видят.
	Имаха недовършена работа, за която трябваше да се погрижат.
	Когато стигна до вратата й, тя седеше на бюрото си и преглеждаше някакви документи. _Девет и половина в неделя вечерта и още работи_, помисли си. Тази жена биеше дори него по часове, прекарани на работа, а това говореше много.
	Настолната лампа й осигуряваше достатъчно светлина за да може да работи, потапяйки останалата част от офиса в меки сенки. Сега косата й беше пусната и падаше по раменете й на вълни от тъмно злато. Кейд почука лекичко на вратата с кокалчетата си.
	— Чувам, че сте имали и мека страна — отбеляза, когато тя вдигна поглед от документите.
	Отне й миг, а после по лицето й се разля руменина.
	— Предполагам, че говорите за шампанското, което изпратих на двойката, празнуваща годишнината си. — Тя се изправи и се залови да прибира документите, които беше преглеждала, в куфарчето си. — Просто бизнес. Трябваше да се погрижа Торино и сенатор Сандерсън да бъдат настанени без много шум. Просто изпълнявах своята част от уговорката.
	Кейд пристъпи в кабинета й. Изобщо не се беше хванал на оправданието, че било „просто бизнес“. След като с агент Симс си бяха тръгнали от ресторанта, Хъксли беше говорил с него и Вон и им беше разказал как Брук се беше оправила със ситуацията, като в същото време бе сторила нещо прекрасно за една двойка, празнуваща двайсет и петата си годишнина. Което, естествено, бе станало повод за нов порой от превъзнасяния по неин адрес от страна на Хъксли и Вон: _О, толкова мило от нейна страна_ и _О, страхотно беше да работили с нея_, и честно казано… Кейд започваше да си мисли, че на това май няма какво да възрази.
	— Офисът ми на драго сърце ще ви компенсира за шампанското.
	Брук отхвърли предложението му.
	— Всичко е наред. — Тя облегна хълбок на бюрото. — Е? Спипахте ли вашия човек, господин Морган?
	— Хайде сега, госпожице Паркър. Знаете, че не мога да ви кажа.
	— Предполагам, че ще разбера, когато чуя по новините, че сенатор Сандерсън е бил арестуван.
	Кейд се облегна на етажерката срещу бюрото й.
	— Хмм — отвърна неангажиращо.
	Тя го погледна.
	— След всичко, което направих, наистина ли няма да ми дадете нищо повече?
	Интересно, щеше да му липсва да я дразни по този начин. Доста му беше харесало да изкара няколко рунда с Брук през последните два дни.
	— Не. Но ще _взема_ нещо от вас.
	Очите й припламнаха… с любопитство може би?
	— И то е…?
	— Видео записът със Сандерсън и Торино.
	Тя примига.
	— А, да. Бях забравила.
	— Уредих един от юристите на ФБР да мине през офиса ви утре. Ще има нужда от достъп до компютъра, където се съхраняват охранителните записи от „Соня“. Ще направи копие на видеото, след което повече няма да ви се пречкаме.
	С тези думи Кейд й подаде ръка за довиждане. И за да й благодари. Като се изключеше цялото дразнене, тя му бе оказала неоценима помощ този уикенд.
	— Благодаря ви. За всичко.
	— Няма защо.
	Докато ръката й се плъзгаше меко в неговата, очите им се срещнаха.
	— Онази услуга, която уж ви дължа… — Кейд нарочно направи пауза, без да откъсва поглед от нейния. — Обадете ми се някой ден. Ще го обсъдим.
	Устните на Брук се разтвориха от изненада… вероятно се опитваше да прецени дали зад думите му не се крие таен смисъл.
	— Ще го направя. За да си поговорим за услугата, която _определено_ ми дължите. Никакво _уж_.
	Кейд се приведе към нея и ето че двамата стояха съвсем близо в интимната обстановка на сумрачния й офис. През прозорците зад тях се разкриваше гледка към един кипящ от живот нощен град. Гласът му изведнъж стана дрезгав.
	— Очаквам го с нетърпение, госпожице Паркър.


>	8

	Брук тъкмо бе приключила с преглеждането на последната сметка, която беше получила от „Грей & Далас“, правната кантора, която използваха за трудовите въпроси на компанията, когато секретарката й се обади по интеркома.
	— Кийт е тук.
	— Благодаря, Линдзи. Нека влезе.
	Брук остави сметката на бюрото си, потръпвайки при мисълта за сумата. За съжаление, това беше необходим разход, тъй като в момента Правният отдел на компанията се състоеше от нея, един юридически сътрудник и нейната асистентка. Тъй като бяха затрупани с работа, Брук и Иън бяха решили, че повечето трудови въпроси ще бъдат прехвърляни на външна кантора.
	Вратата се отвори и Кийт, вицепрезидентът по охраната, влезе в офиса й с папка в ръка. По-рано сутринта й се беше обадил за да й каже, че иска да обсъдят един поверителен въпрос. Което обикновено означаваше, че някой в един от ресторантите е забъркал каша.
	Дано само отново не става дума за кражба на кредитни карти, помисли си Брук. Или пък някой предизвикващ главоболия проблем, като онзи път, когато мениджърът на един от ресторантите се бе обадил да я пита дали може да уволни помощник-готвача, защото научил, че мъжът бил съден за убийство.
	— Леле. Как разбра? — попитала го бе Брук.
	— Той се пошегува с един от сервитьорите как си бил развил готварските умения в затвора. Сервитьорът го попита за какво е лежал и той каза: „Убийство“.
	— Обзалагам се, че това бързо-бързо е сложило край на разговора. И да, можеш да го уволниш — казала бе Брук. — Очевидно е излъгал в молбата си за кандидатстване за работа. — Всички служители на „Стърлинг“, независимо от позицията, бяха длъжни да отговорят на въпроса дали са били осъждани за престъпление, включващо „насилие, измама или кражба“. Убийството определено попадаше в тази категория.
	Десет минути по-късно мениджърът й се беше обадил отново.
	— Ъм… ами ако всъщност не е излъгал? Току-що проверих молбата му и се оказа, че е отговорил с „да“ на въпроса дали е бил осъждан.
	Брук бе замълчала за миг.
	— Какво е отговорил на следващия въпрос, където питаме за какво престъпление е бил осъден?
	— Ъ… „непредумишлено убийство“.
	— Разбирам. Знаеш ли, Кори, идеята може да ти се стори щура, но защо не започнеш да четеш молбите им мъничко по-внимателно, преди да решиш да наемеш някого?
	— Моля те, не ме уволнявай.
	Брук беше отпуснала глава на бюрото си в пристъп на безсилно отчаяние.
	Беше се справила обаче, така както щеше да се справи и с проблема, който бе довел Кийт от охраната при нея.
	— По телефона звучеше доста сериозно — отбеляза, докато той се настаняваше на един стол срещу бюрото й. — Трябва ли да се притеснявам?
	— Не. Но имам чувството, че ще се ядосаш. Аз определено съм.
	Това въведение изобщо не й хареса.
	— Казвай.
	Кийт кръстоса крака.
	— Онзи ден получих обаждане от „Ситибанк“ за да ми съобщят, че е имало пробив в базата данни на служебните ни кредитни карти.
	Определено започваше добре, ако целта беше да я ядоса. Всички корпоративни служители на „Стърлинг“, както и мениджърите, заместник-мениджърите, главните готвачи, помощник-готвачите и сомелиерите, работещи в ресторантите и спортните арени, обслужвани от компанията, получаваха кредитна карта от „Ситибанк“ за всякакви разходи, свързани с бизнеса.
	— Някой е направил допълнителни разходи по картата?
	Кийт поклати глава.
	— Не става въпрос за кражба. Някой като че ли е вдигнал мерника на Иън. Влязъл е в сметката му и е променил описанията на всичките му разходи.
	Брук наклони объркано глава.
	— Само описанията? Защо му е на някой да го прави?
	Кийт извади един лист от папката си и го плъзна по бюрото.
	— Това може би ще ти отговори на въпроса.
	Брук взе листа, върху който имаше таблица, която й беше позната. Винаги когато някой служител на „Стърлинг“ платеше нещо с картата си, трябваше да въведе кратко описание в базата данни на банката, като например „Вечеря с адвокатите на «Ел Ей Арена»“. Брук плъзна поглед по разходите на Иън за месец май, без да забележи нищо необичайно, докато не стигна до вписванията за командировката, която беше направил до Лос Анджелис за да потърси място за ресторанта, който обмисляха да открият там сега, когато компанията вече имаше присъствие в Лос Анджелис благодарение на Отдела за спорт и развлечения.
	Нямаше как да пропусне направените поправки.
C>
	Вечеря в Лос Анджелис с някои от приятелите ми педали.
	Забих един тип с впит панталон и го черпих питие, преди да го заведа в женчовския ми апартамент в хотела.
	Такси до срещата на „Анонимни гълтачи на сперма“.
C$
	И така нататък.
	Спокойно можеше да се каже, че Брук беше оставила „ядосана“ зад гърба си. „Ядосана“ бе, когато някой оставеше изпражненията на кучето си на тротоара пред блока й и тя стъпеше в тях с осемсантиметровите си токчета, докато се качваше в таксито. Ала да проникнеш в сметките на компанията и да вкараш хомофобски обиди по адрес на шефа й? Това беше в съвсем друга категория.
	Тя отмести таблицата настрани.
	— Знаем ли кой го е направил?
	— Не, макар че поне знаем _как_ го е направил — отвърна Кийт. — Веднага щом го видях, говорих с мениджърите за всички наскорошни уволнения, за всеки, негодувал против Иън или компанията изобщо. Никой от тях не се сети за нещо специално. После обаче ни хрумна, че единствено Иън и секретарката му би трябвало да имат достъп до файла с неговите разходи.
	— Не мога да повярвам, че Лиз би направила нещо подобно — каза Брук. Асистентката на Иън работеше за него от години.
	— Не и нарочно. Оказа се обаче, че така и не е сменила паролата от онази, която дадохме на всички служители, след като обновихме софтуера на всички компютри. През цялото това време е използвала „Стърлинг123“.
	Брук въздъхна. И си отбеляза наум да изпрати мемо до всички служители с нареждане незабавно да си сменят паролите.
	— В такъв случай би могъл да бъде всеки.
	— В общи линии, да — съгласи се Кийт. — С колегите от „Ситибанк“ си сътрудничим и те ми дадоха списък с датите и часовете на промените, както и IP адреса на компютъра, от който са били направени. Успях да установя, че въпросният задник го е извършил от компютър в Чикаго.
	— Това включва около осемдесет процента от всички настоящи и бивши служители на „Стърлинг“.
	— За съжаление е така. И тъй като нашите възможности се простират дотук, се обърнах към ФБР. — Кийт направи физиономия. — Агентът, с когото разговарях, каза, че понеже не липсват средства и тъй като, строго погледнато, този тип не е проникнал незаконно в системата на банката (използвал е истинската парола и потребителско име на някой друг), случаят бил с „нисък приоритет“. Когато го притиснах да ми каже точно колко нисък, той ми отговори, че щял да се свърже с мен допълнително. Честно казано, ще се учудя, ако някога отново ми се обади.
	В който случай задникът, направил това, щеше да се отърве безнаказано и да продължи да работи за компанията. За щастие, Брук познаваше човек, който притежаваше властта да не го допусне.
	Човек, който по една случайност й дължеше услуга.
	— Благодаря ти, Кийт — каза тя. — Аз ще се заема от тук нататък.

	* * *

	Няколко минути по-късно Брук почука на вратата на Иън.
	— Имаш ли секунда? — попита, когато той вдигна поглед от бюрото си.
	Иън й махна да влезе.
	— Разбира се. Заповядай. По дяволите — каза при вида на сериозното й изражение, след като тя затвори вратата зад себе си. — Не ми казвай, че имаме още един убиец.
	Брук се усмихна на шегата му. Поне _сега_ можеха да се смеят за това. За разлика от тази нова ситуация. Тя се настани срещу него и му каза без заобикалки:
	— Някой е проникнал в базата данни на „Ситибанк“ и е променил част от твоите разходи. По-точно — разходите от последното ти пътуване до Лос Анджелис.
	Иън я погледна объркано.
	— Описанията? Че защо му е да го прави?
	— От злоба. Все още не знаем дали е настоящ, или бивш служител. За сметка на това установихме, че се е възползвал от факта, че Лиз не е сменила паролата си. — Тя сложи таблицата от Кийт на бюрото. — Мисля, че трябва да го видиш.
	Иън взе листа, очевидно все така недоумяващ, и плъзна поглед по него. След миг стисна устни. Дочете до докрай и остави таблицата пред себе си.
	— „Гълтач на сперма“. Не го бях чувал от гимназията насам.
	— Имаме IP адреса на човека, който го е направил, но Кийт успял единствено да стесни кръга до рамките на Чикаго. От ФБР смятат, че е „случай с нисък приоритет“, но аз имам контакт, който може да ни помогне.
	— Не за първи път чувам обиди по свой адрес, Брук. Направи каквото можеш, но не е нужно да го превръщаш във федерален случай. Да, да, нарочно го казах.
	— Възможно е извършителят все още да работи при нас, Иън. Не ми харесва идеята да имаме служител, достатъчно злонамерен за да влезе в личната база данни на изпълнителния директор просто за да напише такова нещо. Независимо дали от ФБР ще го арестуват, или не, искам човекът, отговорен за това, да изхвърчи от компанията. — Брук замълча и следвайки неговия пример, добави с по-шеговит тон: — Пък и нали затова ми плащаш толкова пари, забрави ли?
	Иън потърка челюстта си.
	— Ако си спомням правилно, плащам ти толкова пари, защото последния път, когато дойде време да ти повиша заплатата, ти ми тръсна доклад, дълъг шестнайсет страници и пълен с таблици и диаграми със заплатите на всички съпоставими позиции на главен юрист.
	Е, да. Макар че, в нейна защита, Иън беше настоял шеговито да му „докаже“ колко струва. Така че тя бе направила именно това… което включваше изготвянето на таблици и диаграми.
	— Значи, си съгласен да действам?
	— Имаш благословията ми да откриеш този задник и да се разправиш с него така, както само ти можеш.
	След като разрешиха този въпрос, Брук стана и се отправи към вратата. Тъкмо излизаше от офиса, когато Иън добави:
	— Само още нещо, Брук. — Той задържа погледа й и кимна с признателност. — Благодаря ти.


>	9

	В една от съдебните зали във федералната сграда „Дърксен“ съдия Райнхард четеше обвинителния акт с деветте обвинения, които журито в разширен състав беше поискало миналата седмица в делото _Съединените щати против Алек Сандерсън_. Вдясно от централната маса, на банката на защитата, стояха петима мастити адвокати с мрачни изражения. Зад тях петимата подсъдими слушаха стоически, докато съдията четеше предявените им обвинения. Откъм залата, препълнена с репортери, зяпачи и неколцина роднини, непрекъснато се носеше щракане на фотоапарати.
	Кейд стоеше вляво от съдийската маса, напълно невъзмутим. Тъй като не му беше за първи път, прекрасно знаеше каква бе стратегията на корумпирани политици като Сандерсън. Те наемаха най-скъпите адвокати и PR експерти в града, които, изпълнени с морално възмущение, тръбяха на всеослушание, че клиентът им е невинен _(Справедливостта ще възтържествува! Ще победим в съда!)_, след което един ден се събуждаха, получаваха солидна доза от реалността за закуска и започваха да се обръщат един срещу друг, с надеждата да си издействат по-малка присъда.
	Освен към сенатор Сандерсън, Кейд беше повдигнал обвинения в корупция към Чарлс Торино, изпълнителния директор на болницата, предложил подкуп на Сандерсън в „Соня“; както и към един строителен предприемач, който на няколко пъти беше давал подкуп на Сандерсън в замяна на помощта му в придвижването на няколко големи строителни проекта; към един лобист, който бе платил на Сандерсън за да отпусне държавни фондове на различни проекти; и накрая към финансовия консултант, учредил дружество фантом, през което минавали подкупите за Сандерсън. Както можеше да се очаква, обвиненията, повдигнати против сенатора и четиримата бизнесмени, бяха водеща новина за медиите в Чикаго през последната седмица и офисът на Кейд беше залят с обаждания от пресата. Всички искаха да знаят с какви доказателства разполага Прокуратурата.
	Нещо, което щяха да научат след около две минути.
	— Подсъдими, признавате ли се за виновни? — попита съдията, когато прочете обвинителния акт.
	Един по един, адвокатите на защитата се приближиха и отговориха „не“ от името на клиентите си. След това адвокатът на Сандерсън поиска допълнително време за да се запознаят с материалите по делото, преди да бъде насрочено следващото съдебно заседание.
	— Ваша чест, обвинението не възразява — каза Кейд, — особено с оглед на факта, че Прокуратурата разполага с над петдесет и пет хиляди документа и около хиляда записа на телефонни разговори, които подкрепят повдигнатите обвинения.
	И това бяха думите, които и последният репортер в залата щеше да цитира от днешното заседание.
	Защото Кейд също знаеше как се играе тази игра.
	Думите му бяха последвани от вълна на шепот в залата. Видимо смутени от новината за лавината от доказателства, с които Кейд щеше да ги затрупа, адвокатите на останалите подсъдими се смълчаха за миг. Един от тях, защитникът на Торино, буквално се изпоти.
	След което и четиримата си донесоха високоплатените задници до съдийската банка за да поискат делата на клиентите им да бъдат отделени от това на сенатора.
	_Ето че се започва_, помисли си Кейд, докато съдията насрочваше заседание, в което адвокатите да изложат аргументите си за отделни процеси. Това бе едва първата им поява в съда, а четиримата съобвиняеми вече се опитваха да се дистанцират от сенатор Сандерсън. Като се имаха предвид солидните доказателства, беше само въпрос на време адвокатите им да му се обадят за да обсъдят възможността за сключване на споразумение.
	След края на заседанието Кейд си тръгна от съдебната зала спокоен, че процесът започва добре. Погледна си часовника. Три часът. Време за кафе. При асансьорите едва не натисна копчето за горния етаж, с намерението да се отбие през офиса за да види дали Райлин, която също работеше в Отдела за специални обвинения, не иска да се присъедини към него… а после си спомни, че тази седмица тя има дело.
	Ето защо пое надолу сам и прекоси фоайето, минавайки покрай детекторите за метал и охраната. Беше извървял около една пресечка, когато мобилният му телефон иззвъня. Извади го от вътрешния джоб на сакото си и погледна номера.
	Брук Паркър.
	По лицето му бавно се разля усмивка.
	От другата страна на улицата работеше пневматичен чук, така че Кейд влезе в една сладкарничка за да избяга от шума.
	— Госпожице Паркър. Каква приятна изненада.
	В слушалката се разнесе дрезгав, женствен глас.
	— Знаех си, че става въпрос за корупция.
	Кейд се усмихна широко. Не се бяха чували от две седмици, но естествено, че щеше да започне така.
	— Значи, се обаждате за да се поперчите, че сте били права. Да не повярва човек.
	— Всъщност обаждам се за услугата, която ми дължите.
	_Интересно._
	— Все още не помня да съм се съгласявал с това.
	— Дайте си малко време — отвърна тя. — Сигурна съм, че ще си спомните.
	Възцари се пауза, толкова дълга, че Брук най-сетне я наруши:
	— Ало? Там ли сте?
	— Извинявайте. Давах си малко време. Не, все така не си спомням.
	Тя въздъхна.
	— За нещастие, май съм подценила колко мъчителен ще бъде този разговор.
	Кейд се засмя, давайки си сметка, че _наистина_ му беше липсвало да я дразни по този начин. Представи си я, седнала на бюрото си, с прибрана коса, обувки с високи токчета и секси пола.
	Представата определено не беше неприятна.
	— Каква услуга? — попита той.
	— От онези, които предпочитам да не обсъждам по телефона. Въпросът е деликатен. Ако сте свободен, навярно бихме могли да се видим в бар „Несуно“ на Гранд авеню тази вечер? Да кажем, в шест и половина?
	Трябваше да признае, че е любопитен. По повече от една причина.
	— Да не би току-що да ме поканихте на среща, госпожице Паркър?
	— Не.
	— Сигурна ли сте? Защото…
	— Отговорът си остава „не“. Имам нужда от нещо и вие сте единственият, който може да ми го даде. — Прекъсна го, преди да е успял да каже каквото и да било. — Да, да, давам си сметка как прозвуча това. Сега трябва да затварям, господин Морган. Шест и половина. Бар „Несуно“.
	Кейд се усмихна и затвори, мислейки си, че май се беше посмутила, когато бе казал, че ще излязат на среща.
	Много добре.

	* * *

	Кейд слезе от асансьора на двайсет и първия етаж на сградата „Дърксен“ с чаша кафе в едната ръка и пликче с курабии в другата. Докато завиваше зад ъгъла, отвъд който беше приемната на Прокуратурата, висок мъж със светлокестенява коса се бутна в него, видимо забързан.
	— О, да му се не види. Извинявайте — избъбри мъжът.
	Кейд изправи чашата, без да я разлее (рамото му може и да беше извън играта, ала рефлексите на футболист все още му бяха от полза понякога), и вдигна поглед. Онзи, който се беше блъснал в него, не беше мъж, а тийнейджър.
	Сините очи на младежа се разшириха и той преглътна.
	— Ъм, съжалявам. Не гледах къде вървя. — Той се размърда неловко. — Очевидно.
	Кейд махна дружелюбно с чашата.
	— Няма нищо. Само опитай да не вдигаш повече от сто километра в час по коридорите. — И той се отправи към вътрешността на офиса.
	Както обикновено, мястото кипеше от дейност, по бюрата и работните места седяха секретарки и юридически сътрудници. Офисите на Прокуратурата заемаха целия етаж, като големият ъглов кабинет принадлежеше на шефката на Кейд, Камерън Линд. Кейд поспря до бюрото на секретарката си, преди да си влезе в кабинета.
	— Курабийка? — предложи, отваряйки пликчето.
	— Мм. — Деми, секретарката му, стана и надникна вътре. — Леле. Колко си купил?
	— Оказах се в магазина, вътре ухаеше невероятно, а после една невероятно изкусна продавачка спомена нещо за намаление, ако взема една дузина. Беше обречена битка.
	Деми го изгледа изпитателно. Тя бе негова секретарка през всичките осем години, в които работеше в Прокуратурата, и двамата се познаваха отлично.
	— Виждам, че си в добро настроение. Да разбирам, че съдебното заседание е минало добре?
	— Накарах адвокатите на защитата да се препотят. Буквално.
	— Браво. Между другото, Пол се обади за да види какво става при теб. — Пол беше говорителят на Прокуратурата. — Каза, че през последния половин час телефонът му се скъсал да звъни.
	— Благодаря, Деми. — С курабии и кафе в ръка, Кейд влезе в кабинета си и седна на бюрото. Върна обаждането на Пол и го осведоми какво се беше случило в съда. В мига, в който затвори, Деми се появи на прага.
	— Нека да отгатна. Още една курабия? — предположи Кейд.
	— Всъщност докато ти беше на телефона, се обадиха от рецепцията. Имаш посетител. Някой си господин Зак Томас.
	— Познавам ли някой си господин Зак Томас?
	— Не съм сигурна. Казва, че е тук, защото разполага с доказателства по един от нашите случаи. — Деми понижи глас. — Рецепционистката спомена, че е тийнейджър. И очевидно се държал леко странно. Когато го помолила за документ за самоличност със снимка за да го запише, той станал нервен и отговорил, че не носи такъв. Рецепционистката ме попита дали искаш да му каже, че си зает до края на деня.
	Кейд разбираше предпазливостта на служителката — охраната във федералната сграда беше наистина строга. Предполагаше обаче, че този Зак Томас е същият младеж, с когото се беше сблъскал преди малко, и бе любопитен да разбере защо един тийнейджър иска да се срещне с него.
	— Кажи й, че всичко е наред. Ей сега ще дойда.
	Когато отиде в приемната, Кейд завари младежа да стои настрани, напъхал ръце в джобовете на суитшърта си.
	Той се приближи, протегнал десница.
	— Ти трябва да си Зак Томас. Кейд Морган.
	Момчето, петнайсет — шестнайсетгодишно, имаше здраво ръкостискане, макар че дланта му беше леко влажна.
	— Още веднъж, съжалявам, задето се блъснах в теб преди малко.
	— Вярвай ми, нищо работа в сравнение с онова, което съм понасял. Секретарката ми каза, че искаш да говориш с мен за някакъв случай?
	Зак кимна.
	— Да, разполагам с, ъъъ, информация. Обаче се надявах, че бихме могли, ами да говорим насаме.
	Човече, хлапето наистина беше нервно. Кейд набързо прекара през ума си всичките си висящи случаи, което не беше чак толкова лесно, като се имаше предвид, че в момента ръководеше около петдесетина дела в най-различни фази. Опита се да предположи по кое от тях би могло да разполага с доказателства едно шестнайсетгодишно хлапе.
	А после челюстта му се напрегна. Преди около месец беше спечелил дело срещу четиресетгодишен мъж от западните предградия, прогимназиален учител по физическо възпитание, който снимал тайно с телефона си учениците, докато се преобличат в мъжката съблекалня. Беше споделял снимките онлайн с кръг от интернет приятелчета, които се бяха кръстили „Любители на момчета“. Кейд категорично беше отказал да обсъжда намалена присъда (не сключваше споразумения с хора, които създаваха и разпространяваха детска порнография), отнесъл бе случая до съда и подсъдимият бе признат за виновен по всички обвинения. Заседанието, на което щеше да бъде произнесена присъдата, бе насрочено за следващата седмица и Кейд бе твърдо решен да се погрижи онзи задник да излежи и последния ден от трийсет и петте години — максимумът, който законът предвиждаше.
	Хлапето пред него, Зак (ако това изобщо беше истинското му име), изглеждаше прекалено голямо за да е в прогимназията, но може би беше бивш ученик на подсъдимия, прочел за делото в пресата, и искаше да сподели някаква информация преди последното заседание на съда.
	При тази мисъл погледът на Кейд омекна.
	— Разбира се, че можем да поговорим в кабинета ми. Последвай ме. — Той тръгна по коридора и махна към вратата на кабинета си. — Заповядай, седни. — Хвърли поглед на Деми и й даде знак да задържи всичките му обаждания, след което затвори вратата и се настани на бюрото си. — Е — започна небрежно, внимавайки да не премине в режим разпит, — за кой случай искаш да говорим?
	Зак изпусна дъха си.
	— Това е наистина неловко.
	— Недей да бързаш — каза Кейд насърчително.
	— Не бях сигурен дали мога да го направя. Когато на рецепцията започнаха да ми задават всички тези въпроси за име и цел на посещението и поискаха да съм им покажел някакъв документ за самоличност, се паникьосах. Вече бях решил да се чупя, но докато си тръгвах, се бутнах във вас и това ми се стори, ами не знам, като знак или нещо такова.
	Кейд наклони глава на една страна, забелязал нещо в думите му.
	— Значи, си ме разпознал?
	— Ами да. Вие сте Кейд Морган.
	Кейд се усмихна на почти благоговейния начин, по който Зак произнесе името му.
	— Да разбирам, че си почитател на футбола.
	Или това, или проявяваше странен интерес към прокурорите.
	— От баща ми е. Страшно си пада по футбола. — Давайки си сметка, че той е на ход, Зак се размърда в стола си. А после очите му попаднаха върху пликчето върху бюрото. — Курабии. Ето защо мирише толкова хубаво тук.
	Очевидно печелеше време, но Кейд го остави. Нямаше смисъл да го притиска — хлапето трябваше да направи това, каквото и да бе то, когато е готово.
	— Вземи си. Прилъгаха ме да купя цяла дузина.
	Като всяко момче на неговите години, на което бяха предложили нещо за ядене, Зак изобщо не се поколеба. Посегна към пликчето и погледна вътре.
	— Супер, тези са с М & М. — Извади една курабия и я изяде наведнъж.
	Кейд се усмихна.
	— И на мен са ми любими.
	По някаква причина, това като че докосна някаква струна у Зак. Той преглътна курабията и изражението му стана по-сериозно.
	— Излъгах за името си. Всъщност Томас е средното ми име. Боях се, че няма да се съгласите да ме приемете, ако кажа истинската си фамилия на рецепционистката.
	Кейд го погледна объркано.
	— Защо бих отказал да те приема, ако знаех фамилията ти?
	— Защото тя е Гарити.
	Цялото тяло на Кейд се вкамени. Каквото и да беше очаквал да чуе, определено не беше това.
	Зак го погледна право в очите.
	— И съм почти сигурен, че си ми брат.


>	10

	В продължение на един дълъг миг Кейд не каза нищо.
	Вероятно за първи път в живота си беше останал без думи.
	— Мислиш, че е възможно да съм твой брат.
	— Баща ти Ноа Гарити ли е? — изтърси Зак направо. А после махна с ръка към Кейд. — Искам да кажа, вече го знам. Страшно приличаш на него.
	_Приличам ли на него, мамо?_
	Кейд потръпна, върнал се изведнъж назад във времето, десетгодишно момче, развълнувано и отчаяно копнеещо за информация.
	Той побърза да пропъди спомена.
	— Да. — Костваше му много да признае дори толкова.
	Зак се усмихна, сякаш това бе най-страхотната новина в света.
	— Знаех си. Той е и мой баща. С теб сме полубратя.
	— Той не ми е баща.
	Усмивката на Зак угасна.
	— Ама нали току-що каза…
	— Биологически Ноа Гарити може и да ми е баща, но нищо повече.
	Зак кимна, придобил смутено изражение.
	— Извинявай. Нямах предвид… Искам да кажа, не знам каква е историята между вас.
	— Историята е съвсем кратка. Срещнах се с него веднъж, когато бях на десет години, и никога повече не го видях.
	Зак се взираше неловко в пода.
	— Ами тогава това тук сигурно ти се струва още по-странно.
	Кейд прокара ръка пред устата си. _Ноа Гарити._ Исусе, не се бе сещал за него от години. И честно казано, би предпочел да не го прави още много години занапред.
	Неочакваната поява на тийнейджъра, който седеше насреща му, направи този план на пух и прах.
	— Смятам, че спокойно можем да го наречем „странно“, да.
	Той се вгледа по-внимателно в Зак. Косата му беше по-светла от неговата, ала очите му бяха огледален образ на неговите.
	— Как ме откри? — Внезапно му хрумна нещо. — Не ми казвай, че те е изпратил Ноа.
	— Не — побърза да отговори Зак. — С мама дори не знаят, че съм тук. Баща ми… не обича да говори за теб.
	_Радвам се да чуя, че чувствата ни са взаимни._
	— Как тогава разбра кой съм?
	— Той ми каза веднъж, много отдавна — обясни Зак. — Бях на четири години и двамата гледахме мача за купата „Роуз Боул“. Това е първият мач, който си спомням как гледам с татко. Той се вживяваше и викаше по телевизора и накрая, когато ти хвърли онзи невероятен пас и спечели мача, той ме сграбчи и затанцува с мен около масата в хола.
	Зак се усмихна на спомена, но после изражението му стана сериозно.
	— И тогава всички разбраха, че си контузен, и коментаторите започнаха да обясняват как са те ударили лошо и че е възможно рамото ти да е счупено. Спомням си как целият стадион стана на крака и ти ръкопляскаха, докато треньорът и помощникът му те извеждаха от игрището. Аз погледнах към татко и в очите му имаше сълзи. За първи път го виждах да плаче и го попитах дали е тъжен, защото мъжът на телевизора е пострадал. И тогава той се обърна към мен и каза: „Този мъж е твой брат, Зак“.
	Кейд го гледаше, неспособен да разбере нищо от това, което му говореха. Зак спокойно би могъл да се появи в офиса му и да заяви, че идва от бъдещето и е изпратен за да спаси планетата от зли киборги, толкова сюрреалистично бе всичко това. Кейд имаше _един-единствен_ спомен с Ноа Гарити и този спомен свършваше с това, как Ноа завинаги си тръгва от живота му.
	— Сигурен ли си, че говорим за един и същи Ноа Гарити? От Хофман Естейтс, напуснал гимназията „Конант“, без да завърши?
	Зак изглеждаше изненадан.
	— Не ми е казвал, че не е завършил. Знам само, че е бил уайдрисийвър в отбора и е бил голяма звезда в гимназията. — Зак отново се върна към разказа си. — Не мисля, че беше възнамерявал да ми каже, че си му син, защото след това винаги сменяше темата, когато го питах за теб. Аз обаче никога не забравих, че имам брат. Винаги съм се чудил какъв ли си и дали, е, нали се сещаш, дали ще си допаднем и така нататък. А после миналата седмица видях името ти във вестниците покрай случая със сенатор Сандерсън и… ами, просто ми се прииска най-сетне да се запознаем.
	Кейд прокара ръка през косата си.
	Имаше _брат_.
	След като Ноа го беше отписал от живота си, Кейд никога не си бе позволявал да се запита за останалата част от семейство Гарити… Особено като се имаше предвид, че никой от тях не бе опитал да се свърже с него.
	До днес.
	— Има ли и други? Искам да кажа, имаш ли брат или сестра? — попита той.
	Зак поклати глава.
	— Не. Само аз съм.
	— Какво търсиш, Зак? От мен. — Надяваше се, че думите му не бяха прозвучали коравосърдечно; просто се опитваше да осмисли всичко това и да бъде възможно най-директен.
	Зак сви рамене.
	— Виж, разбирам, че за теб съм напълно непознат, обаче… не знам, навярно някой ден бихме могли да се срещнем на по хамбургер или нещо такова. Да прекараме малко време заедно.
	Кейд видя жаждата в очите на Зак, поглед, който му беше познат. Защото преди двайсет и три години той бе изпитвал съвсем същото и бе разтворил сърцето си за някой, който му беше почти напълно непознат, точно както правеше Зак сега.
	Не знаеше нищичко за това, как да бъде брат. И определено не беше готов неочаквано да се сдобие с такъв в четири без петнайсет в петък следобед. Едно обаче знаеше.
	Нямаше да причини на това хлапе онова, което Ноа Гарити някога бе сторил на него.
	Така че кимна.
	— С удоволствие, Зак.

	* * *

	След като Зак си тръгна, Кейд затвори вратата на кабинета си и седна на бюрото си. Двамата се бяха уговорили да обядват заедно другата седмица в едно заведение за хамбургери. Кейд имаше само едно условие и то не търпеше възражения.
	— Не искам Ноа да бъде там. Не ме интересува дали ще му кажеш, че си дошъл да ме видиш, или не. То си е твоя работа. В това между нас обаче той _няма_ място.
	Разгорещеността му като че ли беше учудила Зак, но той бе кимнал.
	— Окей. Както кажеш. Няма проблем.
	Кейд не знаеше какво означава това, че Ноа се бе разплакал на мача за купата „Роуз Боул“, и не искаше да знае. Той беше юрист и работеше с факти. А в този случай имаше само един неопровержим факт, който бе от значение: Ноа Гарити не си бе направил труда да се свърже с него в продължение на двайсет и три години. Не беше част от живота на Кейд и никога нямаше да бъде.
	Кейд знаеше достатъчно от историята, макар че му беше отнело години, докато навърже нещата. Майка му, Кристин Морган, беше забременяла от Ноа Гарити през последния срок в гимназията. Родителите на Кристин учудващо бяха запазили самообладание, когато разбрали, че дъщеря им, кралицата на класа, чака дете; за сметка на това Ноа направо се шашнал. По-големият му брат бил отпаднал от университета на Илинойс и решил да се премести в Калифорния с един свой приятел за да открият компания за озеленяване. Когато предложили на Ноа да отиде с тях, той си събрал нещата и потеглил към слънчевия Западен бряг, скъсвайки с Кристин, като оставил бележка в шкафчето й в училище. _Не ме мрази, бейби. Просто не съм готов да стана баща._
	За късмет на Кейд, Кристин осъзнала, че готова или не, появата на бебето (което тя решила да задържи) означавала, че _някой_ трябва да постъпи отговорно. Завършила гимназия и се записала в местния колеж. Кейд, който никога не беше причинявал много неудобства на майка си, се появил на бял свят през зимната ваканция, давайки възможност на Кристин (с помощта на нейната майка като бавачка) да тръгне на лекции през февруари. Две години по-късно завършила и се прехвърлила, заедно с Кейд, в Университета на Северен Илинойс, където се дипломирала като медицинска сестра.
	Когато Кейд беше на около пет години, горе-долу по времето, когато двамата с майка му се преместиха в Чикаго и тя започна първата си работа като сестра, взе да задава въпроси за баща си. Много бързо си даде сметка, че това е щекотлив въпрос. Баба му и дядо му се опитваха да заобикалят темата, доколкото им беше възможно, а майка му, едва двайсет и три годишна по онова време, говореше само отрицателни неща за Ноа — как така и не завършил гимназия, как ги зарязал, когато тя забременяла, как нито веднъж не опитал да се свърже с тях. В крайна сметка Кейд престана да задава въпроси.
	До онзи ден, пет години по-късно, когато майка му дойде при _него_.
	Той беше в стаята си и играеше видео игра, преди да си легне, когато тя почука на вратата му и каза, че трябва да си поговорят.
	Кейд знаеше точно какво означава това. Неприятности.
	— Идеята да пуснем щуреца в роклята на Манди Франклин по време на сутрешното събиране в училище беше на Шон.
	Майка му скръсти ръце на гърдите си.
	— Не съм чула нищо за никакъв щурец. Сега обаче знам за какво ще си поговорим след това.
	Тя приседна на леглото до него.
	— Това обаждане по телефона преди малко? Беше баща ти.
	Кейд остави видео играта настрани и се изправи в леглото.
	_Баща_ му?
	— Какво искаше? Каза ли нещо за мен?
	— Да. Върнал се е от Калифорния и иска да те види.
	Кейд усети вълнение, но и мъничко притеснение в стомаха си, както докато чакаше на опашка, преди да се качи на скоростното влакче.
	— Ти какво му отговори.
	— Казах му, че зависи от теб.
	Тя не продължи и Кейд се зачуди дали това не е някакъв тест.
	— Ще се ядосаш ли, ако кажа „да“? — попита той предпазливо.
	Майка му поклати глава.
	— Няма да се ядосам, миличък. — Тя посегна и отметна кичур коса от челото му. — Ти решаваш.
	Кейд се замисли.
	— Кога иска да ме види?
	— Утре.
	— Искам да го видя.
	Майка му кимна, сякаш бе очаквала този отговор.
	— Добре. Ще му съобщя.
	— Усмихваш се с онази особена усмивка — каза Кейд. — Онази фалшивата, която използваш винаги когато госпожа Креймър дойде за да ни напомни, че тревата ни е прекалено висока.
	— Е, госпожа Креймър би трябвало да си намери нещо по-хубаво за правене от това, да следи моравите на съседите си. — Изведнъж тя се пресегна и го взе в прегръдките си. — Утре ще се постарая за усмивката си, Кейд. За теб.
	Беше го завила, а после бе легнала до него, както правеше само когато той беше болен или в нощи като онази, когато беше сигурен, че е чул странно стържене в дрешника си, след като по-големият брат на Шон ги беше оставил да изгледат „Кошмари на «Елм стрийт»“.
	— Има ли нещо, което искаш да ме попиташ? — каза тя, докато и двамата се взираха в тавана, сложили глави върху възглавницата му.
	— Може ли да ми кажеш нещо за него? — Кейд замълча за миг. — Обаче, мамо… може ли този път да е нещо хубаво?
	Майка му преглътна и избърса очите си и Кейд се притесни дали не беше отишъл твърде далеч.
	Тя се обърна за да го погледне.
	— Не съм те прецакала напълно, нали?
	Кейд се престори, че се замисля над това.
	— Дори и да си, вероятно няма да го разбера.
	Тя се усмихна, точно както Кейд се беше надявал, а после пъхна ръка под възглавницата, намествайки се по-удобно.
	— Добре тогава. Три хубави неща за Ноа Гарити. Може да разсмива хората. В гимназията всички искаха да бъдат приятели с него. Второ, той е невероятен футболист. Винаги когато топката беше в него, целият стадион скандираше толкова силно, че сигурно можеше да се чуе на цяла миля от там. И накрая — тя замълча за миг, сякаш това бе най-важното, — за бала ни ми каза, че е прекарал цял час, избирайки цветята за корсажа ми. Каза, че не могъл да намери нищо толкова красиво, колкото мен.
	Кейд прехвърли през главата си тези скъпоценни късчета информация, повече, отколкото бе научил за Ноа Гарити в продължение на десет години. Реши, че това с цветята звучи малко сладникаво и тъпо, но другите неща бяха готини. И не можа да се сдържи да не зададе още един въпрос.
	— Приличам ли на него, мамо?
	Тя го докосна лекичко по бузата.
	— Одрал си му кожата.
	На следващата сутрин стомахът му отново беше като преди скоростното влакче. Майка му като че ли понечи да каже нещо, когато той излезе от стаята си, облечен в най-хубавата си риза, но после прехапа устни и отново се залови с приготвянето на закуската.
	Точно преди обяд (с половин час закъснение, вероятно заради трафика) Кейд чу как една кола спира пред тях. Неспособен да се сдържи, той изтича в дневната и погледна през прозореца.
	_Той_ беше.
	Пред очите му един мъж, облечен в кафяво кожено яке, слезе от черната поочукана кола. Погледна къщата за миг, а после пъхна ръце в джобовете на якето си и се приближи до входната врата.
	Когато звънецът иззвъня, Кейд се дръпна назад, без да знае какво да направи или да каже. Майка му отвори вратата, каза тихичко няколко думи, които той не можа да долови, и ето че след десет години баща му най-сетне беше тук, стоеше в дневната им и изглеждаше невероятно висок и готин в коженото си яке.
	И изведнъж всичко се промени. Кейд вече не беше нервен, нито развълнуван.
	Беше ядосан.
	Беше му отнело десет _години_ за да се появи.
	— Леле. — Ноа хвърли поглед към майка му. — Одрал ми е кожата.
	Тя му отвърна с една от онези фалшиви усмивки.
	— Това вероятно не би те учудило толкова, ако беше идвал и преди.
	Ноа посочи към Кейд.
	— Сега ли ще го направим, пред детето?
	— _Детето_ мисли същото — заяви Кейд предизвикателно.
	И Ноа, и майка му го погледнаха. Кейд се приготви да му дръпнат конско (бяха го учили да не отговаря на възрастните и винаги да е любезен), но такова не последва. Вместо това майка му кимна.
	— Е, ще ви оставя да си поговорите.
	И като му намигна окуражително, ги остави сами. Миг по-късно Кейд чу подрънкване на купички откъм кухнята.
	Ноа се размърда неловко.
	— Да си поговорим. Окей. — Той махна към дивана. — Защо не седнем? Обзалагам се, че имаш цял куп въпроси. — Засмя се, сякаш това беше адски смешно.
	Кейд го последва на дивана, мислейки си, че майка му би могла да спомене още нещо предишната вечер — че баща му е _задник_.
	Настани се в другия край на дивана, твърдо решен да изглежда суров. Определено имаше цял куп въпроси и най-вече — един.
	— Защо не дойде да ме видиш досега?
	Ноа примига.
	— Е, добре. Уважавам мъж, който казва онова, което мисли. — Нов смях.
	Кейд го изгледа свирепо.
	Ноа се прокашля.
	— Ами, ъ, сложно е, Кейд. Бях почти дете, когато ти се роди.
	— Майка ми е била на същите години и въпреки това ме е искала.
	Ноа потръпна.
	— Исусе, изобщо не си поплюваш, а? — Той въздъхна. — Предполагам, че трябваше да открия себе си. — Той го погледна. — Знам, че не ти е ясно, но може би един ден, когато си по-голям, ще го разбереш.
	— Затова ли дойде сега? Защото си открил себе си?
	— Като някакъв адвокат си с тези въпроси. — Ноа се усмихна. — Снощи майка ти ми каза колко си умен. От нея си го взел, да знаеш.
	Кейд реши, че ще е най-добре да си замълчи. Обаче — _много ясно_!
	— Не ми отговори — изтъкна той.
	— Опитвам се да открия себе си, Кейд. Наистина се опитвам.
	Ново мълчание.
	— Чух, че обичаш футбола — каза Ноа най-сетне. — Знаеш ли, някога и аз играех футбол.
	Кейд опита да си придаде незаинтересуван вид.
	— Биваше ли те?
	Ноа наклони глава и го огледа преценяващо.
	— Защо да не ти покажа?
	Хванат неподготвен от предложението, Кейд се огледа наоколо.
	— Сега?
	— Аха. Върви да си донесеш топката. Ще те чакам на двора.
	И сякаш се бяха уговорили, той стана и се отправи към вратата.
	Тъй като не знаеше какво друго да направи, Кейд отиде в стаята си за да вземе топката. Когато излезе навън, видя Ноа да го чака на тротоара, пушейки цигара.
	Той изпусна струйка дим и му кимна.
	— На каква позиция играеш?
	— Куотърбек.
	Ноа дръпна за последен път от цигарата и я хвърли в канавката.
	— Да те видим как хвърляш. — Той застана в другия край на моравата, на десетина метра от Кейд.
	Кейд отстъпи назад и хвърли. Без дори да се помръдне, Ноа улови топката до гърдите си.
	— Не беше лошо. Сега пробвай в движение.
	— Госпожа Креймър казва, че не ни е разрешено да тичаме по моравата й.
	— Така ли? Е, да видим дали не бих могъл да я накарам да направи изключение. — Стиснал топката под мишница, Ноа пое по пътеката, отвеждаща до входната врата на госпожа Креймър, и натисна звънеца. Няколко секунди по-късно тя отвори.
	Кейд видя как Ноа каза нещо и посочи топката. А после се усмихна и продължи да говори и за изумление на Кейд, госпожа Креймър се _засмя_. Дори не беше подозирал, че това е възможно.
	Миг по-късно Ноа си тръгна, помахвайки й за довиждане. Затича се и подхвърли топката на Кейд.
	— Всичко е наред. Имаме разрешение — каза Ноа, след като Кейд я улови.
	И ето че Кейд играеше футбол с баща си в един свеж есенен следобед. Съвсем простичък миг — двама души си подхвърляха топка — и все пак толкова съвършен, че лицето едва не го заболя, толкова широко се усмихваше.
	Не искаше да хареса Ноа (е, по-скоро не можеше), обаче него _наистина_ го биваше във футбола. Е, да, майка му се опитваше да му помага с тренировките, както и дядо му понякога, ала и двамата толкова често изпускаха пасовете му, че прекарваха повечето време, търсейки топката из храстите на госпожа Креймър. Освен това никой от тях не разбираше особено от играта, така че през половината от времето майка му стоеше, когато би трябвало да тича, и обратното. Ала Ноа… е, той правеше всичко точно както трябва.
	На няколко пъти Кейд забеляза майка си да надниква през прозореца и й махаше за да я увери, че всичко е наред. Тя сигурно изпитваше тайничко облекчение — сега, когато баща му се беше върнал, вече не беше нужно да се мъчи да му помага с тренировките. Ноа вероятно можеше да го научи и на други неща, като например как да поправя коли и развалени миялни и пещи за отопление, така че да не трябва всеки път да викат майстор, когато нещо се повреди. Готов бе да се обзаложи, че Ноа знае цял куп такива неща.
	След няколко часа, когато и двамата бяха толкова изморени, че едва се държаха на краката си, Кейд рухна на земята до Ноа. Ноа извади пакет цигари и запалка от задния джоб на дънките си и запали.
	— Майка ти беше права. Наистина те бива. — Той се пресегна и разроши косата на Кейд. — Един ден току-виж си станал по-добър и от мен.
	Кейд усети, че се задушава от гордост, и можа само да кимне.
	Ноа отпусна ръце на коленете си, а цигарата висеше между пръстите му.
	— Слушай. Един мой приятел има два билета за мача на „Беърс“ тази неделя, но не може да ги използва. Предложи ми ги и си помислих дали не би искал да отидеш.
	— С теб? — попита Кейд.
	Ноа се засмя.
	— Да, с мен.
	От вълнение Кейд едва успя да изкара думите.
	— Би било страхотно! — Замълча, а после нещо в него, нещо предпазливо и неловко, и все пак изпълнено с надежда, го накара да продължи: — Благодаря, татко.
	Изражението на Ноа се промени, моментно колебание в усмивката му, преди да кимне:
	— Няма защо, хлапе.
	В понеделник Кейд се похвали на всичките си съученици, че този уикенд баща му ще го заведе на мача на „Беърс“. Дори Шон, който това лято беше ходил на няколко мача на „Къбс“ с баща си и брат си, беше впечатлен. В събота вечерта толкова се вълнуваше, че едва успя да изтърпи поученията на майка си за това, как на двамата с Ноа не им било разрешено да ходят никъде — ама наистина _никъде_ — освен на мача и обратно, как била пъхнала няколко монети в джоба на якето му, така че да може да й се обади от някой уличен телефон, „за всеки случай“.
	На следващата сутрин Кейд се облече и изгълта набързо закуската си. Мачът започваше на обяд, така че Ноа беше обещал да го вземе в единайсет. В единайсет без петнайсет, неспособен да се сдържа повече, той седна до прозореца в дневната и зачака.
	В единайсет и петнайсет все още чакаше.
	— И миналия път закъсня. Ще дойде, мамо — каза й той.
	В дванайсет часа, когато мачът вече бе започнал, той разбра.
	Ноа Гарити му беше направил проба — единственият шанс на Кейд да има баща.
	И той се беше провалил.

	* * *

	Кейд изпусна дъха си и прокара ръка пред устата си, загледан през прозореца на офиса. Много отдавна бе погребал проблемите си с Ноа Гарити и те трябваше да останат погребани.
	За щастие, беше петък вечер, което означаваше, че може да се прибере вкъщи, да си налее силно питие и да забрави за всичко това.
	А после изведнъж се сети.
	Петък вечер.
	_Мамка му._
	Погледна си часовника и установи, че закъснява с десет минути за срещата си с Брук Паркър. За миг си помисли дали да не й прати есемес, че е възпрепятстван, но тя вероятно вече го чакаше в заведението, несъмнено заета с това, да измисля всички онези сладки саркастични забележки, които щеше да запрати в лицето му, когато той най-сетне се появи.
	Не беше сигурен дали от това му се прииска да отиде повече, или по-малко.
	Грабна куфарчето си, напъха вътре няколко папки с документи, които искаше да прегледа през уикенда, и излезе навън за да си вземе такси. Бар „Несуно“, едно от заведенията на „Стърлинг“, беше италианска пицария и винен бар недалеч от Мичиган авеню. Уличката беше еднопосочна, с движение в обратната посока и като знаеше какъв е трафикът в петък вечер, Кейд помоли шофьора да го остави на една пресечка от там за да спести време.
	Тръгна забързано към ресторанта. Първият човек, когото видя в топлия интериор с неизмазани тухли, беше Брук. Бъбреше си със салонната управителка и изглеждаше точно така, както си я беше представил този следобед — изискана и адски секси с полата и високите си токчета.
	Той тръгна към нея.
	— Знам, че закъснях — започна, когато се приближи до нея, прекъсвайки я в мига, в който тя отвори уста. — Съжалявам. Имах… странен следобед.
	Тя го погледна изпитателно и Кейд със закъснение си даде сметка, че беше разхлабил вратовръзката си и беше разкопчал най-горното копче на ризата си, докато отново и отново прехвърляше през ума си всичко, което Зак му беше сервирал по-рано през деня. Освен това беше почти сигурен, че косата му е разрошена, след като толкова пъти беше прокарвал пръсти през нея. Не беше точно начинът, по който изглеждаше обикновено в професионална обстановка.
	Така че се приготви да посрещне неизбежния саркастичен коментар.
	— Имаше вид на човек, който има нужда от едно питие, Морган. — А после неочаквано изражението й омекна и тя наклони глава към масите. — Защо не седнем?
	Изненадващо, Кейд почувства нещо странно в гърдите си — като малка лодка, подмятана от разбушувалото се море, върната изведнъж в правилния курс от топъл, спокоен бриз.
	Докато салонната управителка ги отвеждаше до масата им, той хвърли поглед към Брук.
	— Благодаря.
	Тя срещна очите му с лека усмивка.
	— И аз съм имала такива дни, Кейд. Колкото искаш.


>	11

	Почти веднага след като се настаниха, сервитьорката (вероятно предупредена от салонната управителка за присъствието на Брук) се появи за да им се представи и да вземе поръчката им за питиета.
	— Бърбън и битер. — Уловила изненадания поглед на Кейд, Брук обясни: — Специалитетът на заведението.
	Кейд се обърна към сервитьорката.
	— В такъв случай и за мен същото. — Той бутна менюто с напитките настрани, без да откъсва очи от Брук.
	Нещо се беше променило. Не беше сигурна дали има общо със „странния“ му следобед, или пък беше заради мястото (уютен бар в петък вечер), ала нещо особено витаеше във въздуха между тях. Нещо дръзко в погледа му, което говореше, че сега играят друга игра.
	И докато седеше насреща му и попиваше невероятно привлекателния му вид (разрошена коса и небрежно разхлабена вратовръзка), Брук не беше напълно сигурна, че има нещо против тези нови правила.
	— Благодаря, че приехте да се видим толкова скоро — започна тя.
	— Загадъчната услуга. — Кейд протегна ръка върху облегалката на сепарето. — Какво мога да направя за вас?
	— Да ми дадете едно име.
	— Чие?
	Брук понижи глас за да е сигурна, че никой от персонала няма да я чуе:
	— Името на наш служител, проникнал в базата данни с разходите на „Стърлинг“.
	Това като че ли събуди интереса му.
	— Слушам ви.
	Тя му разказа за станалото, замълчавайки за миг, когато сервитьорката се появи с коктейлите им. Кейд я слушаше, без да я прекъсва, отпивайки от време на време от чашата си, докато тя му обясняваше за разследването, извършено от вицепрезидента по охраната, и как, след като открили IP адреса на хакера, се оказали в задънена улица.
	— Кийт говорил с един агент от ФБР, който му казал, че ще мине известно време, преди да се свържат с нас допълнително. Надявах се, че вие бихте могли да ускорите мъничко процеса.
	Брук зачака обнадеждено, докато Кейд обмисляше чутото.
	Той остави чашата си на масата.
	— Няма да говоря с ФБР за това. То е…
	— … прекалено маловажно — довърши Брук вместо него и продължи все така неразколебана: — Вижте, разбирам, че в сравнение със случаите, с които се занимавате, това е дребна работа. Този задник, който и да е той, не е присвоил пари, нито е откраднал нечия идентичност или нещо такова. — Тя се приведе напред. — Въпреки това е влязъл в архивите на компанията с едничката цел да унижи шефа ми. И да, аз смятам Иън за свой приятел, така че това ме засяга лично, но става дума за нещо повече. Този хакер е долен мръсник. Само че, вместо да дращи хомофобските си обиди по стените на тоалетните, както вероятно е правил в гимназията, той е подходил по-съвременно и бълва обидите си чрез една онлайн база данни. — Тя прикова поглед в този на Кейд. — Не очаквам да повдигнете обвинение, нито дори да го арестувате. Но бих искала поне да науча името му за да мога да му уволня задника.
	Когато Брук приключи с речта си, Кейд се облегна на масата.
	— Ако ме бяхте оставили да довърша изречението си, щяхте да научите, че причината да не се обърна към ФБР е, защото смятам, че това е нещо, с което трябва да се заемат Тайните служби.
	Брук се облегна назад.
	— О. Тайните служби. Разбира се. — Тя наклони глава на една страна. — Защото, освен да защитават президента, Тайните служби имат юрисдикция над… нещо, което вероятно съм учила в Юридическия факултет, но сега тотално ми убягва.
	— Престъпления срещу финансовите институции на Съединените щати.
	Брук щракна с пръсти.
	— Аха. Точно така.
	— Вашият гаден мръсник е проникнал в базата данни на „Ситибанк“. Едва ли може да се нарече заплаха за националната сигурност, но ще помоля един мой приятел от Тайните служби да погледне случая. Казахте, че имате IP адреса?
	— Да, ето го. — Брук извади лист хартия от чантата си и му го подаде.
	— Много добре. — Кейд го прибра в куфарчето си. — Дайте ми няколко дни. Скоро ще имате възможността да му уволните задника. Както и останалата част от него.
	Брук се усмихна, обзета от приятно облекчение (и мъничко изненада), че се бе оказало толкова лесно.
	— Благодаря ви.
	— Няма защо. — Кейд посочи чашата й, сменяйки рязко темата. — Празна е.
	— Както и вашата.
	— Още едно? Този път аз черпя.
	Сякаш усетила за какво си говорят, или пък просто защото си отваряше очите на четири и беше забелязала, че _главният юрист_ на компанията седи с празна чаша пред себе си, сервитьорката се приближи до масата им.
	— Ще желаете ли още едно питие?
	— Тъкмо обсъждахме точно този въпрос — отвърна Кейд, без да откъсва очи от Брук.
	_Просто кажи „не“._ Получила бе онова, за което беше дошла, и сега бе време да вземе куфарчето си, да се изправи и да си върви.
	А по предизвикателния поглед в очите на Кейд разбираше, че той очаква да постъпи точно така.
	Тъй като не беше от онези, които отстъпват пред каквото и да било предизвикателство, най-малкото пък такова, което идваше от страна на могъщия Кейд Морган, Брук се обърна към сервитьорката.
	— Да, още едно питие би било чудесно.
	Сервитьорката се отдалечи забързано, а Кейд се усмихна лукаво.
	— Карай по-полека с бърбъна.
	Брук се облегна назад, без изобщо да се смути.
	— В работата ми редовно се налага да водя клиенти на вечеря и да ги наливам с вино, Морган. Притеснявайте се за себе си.

	* * *

	Е, добре. Алкохолът може и да й беше завъртял главата.
	Съвсем мъничко.
	Несъмнено беше така, защото й беше топло и приятно и — колкото и да беше невероятно! — се наслаждаваше на компанията на Кейд.
	Бяха в ресторанта вече повече от час. Преди известно време мениджърът се бе отбил за да я поздрави, и бе изпратил на масата им блюдо с подбрани антипасти*. Брук си беше поръчала чаша вино към тях, докато Кейд си бе взел още един бърбън, след което, незнайно как, срещата им беше прераснала в истинска вечеря — разтеглена на ръка пица, излязла току-що от пещта на дърва в заведението.
	[* Италиански ордьовър, включващ колбаси, сирене, зеленчуци, маслини и др. — Б.пр.]
	— Едно трябва да ви се признае в „Стърлинг“ — заяви Кейд, докато си вземаше поредното парче. — Определено ви бива с храната.
	Брук също си взе друго парче. Тук бяха на едно мнение.
	— Има далеч по-лоши места за работа от ресторантьорска компания.
	— Винаги ли е така, когато се храниш в някое от заведенията на „Стърлинг“? — попита Кейд. — Всички се въртят около теб, надпреварващи се да ти угодят?
	— Не съм сигурна дали бих го нарекла точно така.
	Той я погледна.
	— Моля ти се. Знаеш, че страшно ти харесва.
	— Кой ми го казва — човек, който се хвали, че има номера на Тайните служби в списъка си за бързо избиране.
	— Не забравяй също така ФБР, Службата за борба с наркотиците, Бюрото за алкохол, тютюн и огнестрелни оръжия, както и данъчните. — Той се ухили широко, преди да отхапе от пицата.
	— С което току-що сам доказа тезата ми. — Брук задъвка замислено. — Всъщност сега е по-добре, когато се отбия в някой от ресторантите. Мисля, че в началото всички ме мразеха. Аз бях първият главен юрист, който Иън бе наемал някога, така че, когато станах част от компанията, хората не знаеха какво да очакват. Отне ми около година, докато ги убедя, че не се опитвам да _намеря_ проблеми и че работата ми е да им помагам, когато все пак се появят такива.
	Кейд се замисли над думите й, играейки си с чашата.
	— Чудех се за нещо. Не го приемай погрешно.
	— Никога в историята на човечеството не се е случвало някой мъж да _не_ каже нещо обидно, след като започне по този начин, но ако искаш да се пробваш, Морган, давай.
	Крайчетата на устните му се извиха в усмивка.
	— Защо си необвързана?
	Брук посегна към чашата си и отпи глътка вино, карайки го да почака, преди да му отговори.
	— Откъде знаеш, че съм необвързана?
	— Вон. Досети се по това, че в офиса ти няма снимки на мъж или деца.
	— Говорил си за мен с агент Хъксли и агент Вон?
	— Възможно е да е станало дума за теб.
	— Така значи. И какво друго казахте, докато си шушукахте като махленски клюкарки?
	Очите му затанцуваха развеселено, ала не се откъснаха от нейните. Прокурор, твърдо решен да получи отговор на въпроса си.
	— Не ми отговори.
	Не, не беше. И макар че част от Брук се изкушаваше да смени темата, друга част бе любопитна.
	Тя се облегна назад с чаша в ръка и го погледна право в очите.
	— Знаеш ли какво? Ще ти отговоря на въпроса, ако и ти направиш същото.
	— Откъде знаеш, че не съм женен?
	— Защото никой мъж не би задал подобен почти флиртаджийски въпрос на една необвързана жена, ако самият той се среща с някого. Или поне с някого, когото уважава. — Брук отпи глътка вино. — Така че или не уважаваш жените, или не си обвързан.
	Крайчетата на устните му се извиха. _Право в десетката._
	— Не съм обвързан.
	И с това признание зачака нейния отговор.
	Брук опита да си придаде равнодушен вид.
	— Очевидно работя твърде много. Според Готиния гинеколог това означава, че не съм „жена за голямата картина на живота му“. — Брук видя как челюстта на Кейд се напрегна, но той не каза нищо и тя продължи: — О, освен това да излизаш с мен е, като да излизаш с мъж, защото не се оплаквам, че не ме извеждат достатъчно.
	— Не се засягай, но Готиния гинеколог звучи като истински задник.
	— Не беше първият със същите оплаквания. — Брук прехапа устни. Това не беше възнамерявала да си признае. Може би беше заради виното. — Е, добре. Сега е твой ред.
	Кейд отпи глътка бърбън.
	— Аз съм емоционално недостъпен.
	Брук потисна усмивката си при прозаичния начин, по който го каза.
	— Така ли е?
	— Според бившите ми приятелки, да. И използвам сарказма като защитен механизъм.
	Брук посочи с пръст към себе си.
	— Я виж ти, аз също.
	Кейд вдигна чашата си към нея.
	— Значи, ако двамата с теб се съберем, сигурно бихме могли да изкараме цялата си връзка, без да си кажем нито едно съществено нещо.
	— Да, макар че двамата с теб никога няма да се съберем, защото дори не се харесваме.
	— Така е. — Кейд се вгледа в нея над осветената от свещ маса. — Добре, че си го изяснихме.
	Брук усети как нещо изпърха в стомаха й, докато той я гледаше по този начин.
	— Определено.

	* * *

	Когато час по-късно си тръгнаха от ресторанта, Брук бе почти сигурна, че и на _двамата_ им е топло и приятно. След пицата си бяха поръчали по едно последно питие, докато си разказваха случки от кариерата си, като всеки, както можеше да се очаква, се мъчеше да надмине другия с най-смешните истории.
	Докато той я изпращаше до тях, Брук изведнъж си даде сметка, че тази нейна не-среща с Кейд се бе оказала най-близкото до среща изживяване, което бе имала от доста време насам. Е, да, бяха се видели по служебен въпрос, но тя се чувстваше по-комфортно и по-спокойно с него, от… дори не помнеше откога. Не се беше притеснявала за това, накъде отиват нещата между тях и разни други глупости, свързани с връзките, нито пък се бе опитвала да го впечатли. А като се имаше предвид почти неограниченото му умение да я дразни, бе сигурно, че и той изпитва същото. Те бяха просто двама души, които в петък вечер бяха изпили няколко питиета заедно, докато хапваха пица и си разказваха забавни истории.
	— Късметлийка си, че можеш да ходиш пеша на работа — отбеляза Кейд, докато се качваха с асансьора към нейния етаж.
	— Ти къде живееш?
	— „Лейквю“.
	— Първият ми апартамент в града беше в „Лейквю“. Все още ми липсва… — Брук млъкна, осъзнала изведнъж нещо. — Я чакай. Защо си в този асансьор?
	— Защото… той се качва към апартамента ти?
	— И защо ти се качваш към апартамента ми? — Толкова бяха погълнати от разговора си във фоайето на блока, че изобщо не беше обърнала внимание на факта, че се беше качил с нея в асансьора, вместо да се сбогуват долу.
	Кейд се замисли над въпроса й.
	— Хм. Любопитно.
	Асансьорът иззвъня и отвори врати на нейния етаж. Брук слезе и когато Кейд я последва, тя разбра.
	— Кой от тях е твоят?
	Пеперудите, които бяха започнали да пърхат в стомаха й в ресторанта, сега правеха акробатически салта. Тя обаче с нищо не го показа, твърдо решена да не му позволи да види, че, да, беше мъничко смутена.
	— Двайсет и пет нула шест.
	Поведе го натам, ровейки в куфарчето за ключовете си. Когато стигна до апартамента, се обърна и го погледна.
	— Няма да те поканя да влезеш.
	Той дойде малко по-близо.
	— Не затова се качих в асансьора. Знаеш го, нали?
	Да, знаеше го. В противен случай щеше да го спре още преди да бе слязъл от асансьора. Тя вирна брадичка.
	— Тогава защо?
	Кейд стопи остатъка от разстоянието между тях, очите му станаха тъмносини и премрежени.
	— Качих се в асансьора за това.
	И като се наведе, той я целуна.
	Брук бързо си даде сметка, че каквито и други недостатъци да имаше, Кейд Морган определено умееше да се целува. Докосвайки изкусително нейните, устните му ги накараха да се отворят по начин, от който Брук усети как изтръпва до пръстите на краката. Тя плъзна ръце по гърдите му (_леле_, имаше страхотни мускули) и си позволи да се отдаде за миг на това, което се случваше между тях… каквото и да бе то.
	Кейд вдигна ръце и улови лицето й в дланите си, задълбочавайки целувката, докато езикът му се увиваше горещо около нейния. Изследва собственически устата й, а в гърдите му се надигна ниско ръмжене, на което Брук отвърна, като гризна закачливо долната му устна.
	Асансьорът надолу по коридора звънна, пристигнал на нейния етаж.
	Кейд се отдръпна с пламнал поглед, докато проследяваше с палец очертанията на долната й устна.
	— Лека нощ, Брук Паркър.
	Обърна се и си тръгна в същия миг, в който една двойка на средна възраст (съседите на Брук от номер 2508) мина покрай тях. Кейд им кимна с едно учтиво „Здравейте“ и се отдалечи, преметнал дръжката на куфарчето си през рамо.
	Брук го проследи с поглед, възхищавайки се безмълвно на високата му широкоплещеста фигура, докато се мъчеше да извика повече раздразнение у себе си от това, че последната дума отново бе негова.


>	12

	Следващата седмица, както можеше да се очаква, беше наистина натоварена за Брук. На първо число от месеца компанията щеше да поеме обслужването на „Стейпълс Сентър“, което означаваше, че тя трябваше да работи почти денонощно за да довърши трудовите договори на мениджърите, които бяха наели.
	Това бе проектът й за тази седмица. Следващата трябваше да ръководи годишния семинар относно проявите на дискриминация и сексуален тормоз на работното място, който беше задължителен за всички служители в осемте заведения на „Стърлинг“. След това щеше да е нещо друго — винаги имаше нещо друго. Не че тя се оплакваше.
	Е, обикновено.
	Малко след четири часа следобед Форд се обади за да я чуе как е.
	— Все още възнамеряваш да дойдеш на мача утре, нали?
	Брук закрепи слушалката между рамото и ухото си за да може да говори, докато подписва докладите за разходи, които Линдзи беше приготвила.
	— Не би трябвало да има проблем. Опитвам се да приключа всичко тази вечер, така че през уикенда да трябва да работя само в неделя.
	— Искаш ли да се видим за обяд преди мача?
	— Да. Само че не в „Мърфис“ — отвърна тя. — Миналия път на два пъти си разляха бирата отгоре ми.
	— То е част от преживяването.
	— Онази, която осигури билетите, избира ресторанта.
	Форд не беше във възторг.
	— Добре. Не и „Саутпорт Гроусъри“ обаче — каза той, говорейки за едно симпатично заведенийце на няколко пресечки от „Ригли Фийлд“.
	— Хайде де, там правят страхотни омлети от белтъци.
	— Забрави ли клечката, която изтегли за най-добър приятел, онази с пениса? Тази клечка не иска да яде омлет от белтъци, преди да отиде на мача на „Къбс“ и „Сокс“.
	Линдзи надникна в офиса на Брук, прекъсвайки спора.
	— Имаш посетител. Господин Кейд Морган.
	Това я изненада. Очаквала беше обаждане по телефона, не лично посещение. Не се бяха чували от своята не-среща миналия петък, въпреки че мисълта за него й беше минала през ума на един-два пъти. Целувката си я биваше — и то много — ала реалистично погледнато, не можеше да се каже, че нещата между тях отиват някъде. Също като нея, той очевидно имаше проблеми с връзките, ако се съдеше по нещата, които беше споменал онази нощ за така наречената си „емоционална недостъпност“.
	— Нека заповяда — каза тя на Линдзи, преди отново да се върне към разговора си с Форд. — Трябва да затварям. Имам служебна среща. — Строго погледнато, това не беше лъжа. Връзката между тях с Кейд _действително_ беше професионална. Общо взето. — По-късно ще ти пратя имейл за обяда утре.
	Затвори и се улови, че си проверява косата в отражението си в прозореца, преди да си спомни, че не се опитва да впечатли Кейд.
	— Заповядайте, господин Морган — долетя гласът на секретарката й, последван от познат плътен, мъжествен глас, който й благодари, а после Кейд пристъпи в кабинета й, все така красив и спиращ дъха в строгия си сив костюм.
	_О, господи._
	Тя открай време имаше слабост към костюмите от три части.
	Линдзи й се усмихна от прага.
	— Кажи ми, ако имаш нужда от нещо, Брук. — Зад гърба на Кейд, устните й оформиха едно безмълвно „Леле!“.
	— Благодаря, Линдзи.
	Е, добре, той наистина беше сексапилен. Брук се изправи, мислейки си, че ще е най-добре да затвори вратата — Кейд вероятно беше тук за да говорят за хакера, нещо, което тя не искаше да се разчува.
	В мига, в който затвори, Кейд я дари с една от хилядаватовите си усмивки.
	— Госпожице Паркър. Толкова ми е приятно да ви видя.
	О, да, определено щеше да съжалява, че го беше целунала — отсега го усещаше. Той очевидно смяташе, че онази моментна проява на неблагоразумие му даваше правото да плъзне по тялото й дързък и фамилиарен поглед насред кабинета й.
	— Господин Морган — отвърна тя, подчертавайки с тона си, че срещата им трябва да остане в рамките на професионалното. — Предполагам, че разполагате с информация за мен.
	Той се облегна на една от етажерките, сякаш си беше у дома.
	— Имам името, което търсиш. Ерик Хайбър.
	_Ерик Хайбър._ Брук потърка нетърпеливо ръце. О, с какво удоволствие щеше да уволни хомофобския му хакерски задник.
	Веднага щом разбереше кой беше той, по дяволите.
	— Ерик Хайбър… нищо не ми говори — каза замислено, докато минаваше покрай Кейд за да потърси името в компютъра си.
	— Работи като сервитьор в „Райлис“ на Гранд авеню — осведоми я Кейд. — Двайсет и четири годишен, неосъждан, работи за „Стърлинг“ от две години. Добър приятел с Дарел Уилямс, един от техническата поддръжка тук, в корпоративния офис, който преди около месец се изпуснал, че е затрупан с работа покрай въвеждането на нов софтуер, който освен останалото, временно прехвърлил всички в Корпоративния отдел на служебна парола. Според Хайбър Уилямс няма никаква представа, че той е проникнал в базата данни на компанията. Заявил, че в началото цялата работа била просто шега, макар че, когато го притиснали, си признал, че около пет седмици по-рано обслужвал масата на Иън Стърлинг и негов приятел в „Райлис“ и забелязал, че двамата мъже демонстрирали неприкрита привързаност, и бил шокиран, че, цитирам, „готин тип като Иън Стърлинг си пада по тия педалски гадости“.
	Кейд млъкна и Брук го зяпна изумено.
	— Откъде знаеш всичко това?
	— Тайните служби го задържаха тази сутрин. Научих, че по време на разпита се разревал, когато споменали думите „федерални обвинения“ и „банкова измама“.
	Брук все още се мъчеше да осмисли чутото.
	— Задръж малко. Означава ли това, че вие ще се нагърбите със случая?
	— Уредих един младши прокурор да се заеме под мой надзор — отвърна Кейд. — Очаквам, че ще му се размине с условна присъда, но подозирам, че сериозно ще си помисли, преди отново да проникне в някоя банкова база данни за да се „пошегува“. — Очите му се плъзнаха по нея и той смени рязко темата. — Между другото, изглеждаш адски секси в тази рокля.
	Брук отново почувства, че й става мъничко горещо от неприкрито оценяващия му поглед. Носеше впита червена рокля без ръкави най-вече защото искаше отново да си обуе червените обувки.
	— О, моля ти се, имам я от сто години.
	При звука на престорено скромния й глас в очите на Кейд припламна неприкрит интерес.
	— Вечеряй с мен утре.
	Директният начин, по който го каза, я хвана неподготвена. Очаквала бе повече закачки, почти флиртаджийски сарказъм, а не покана за истинска _среща_.
	— Не съм сигурна, че е добра идея.
	Всъщност някои части от нея нямаха нищо против да прекарат вечерта с Кейд. Ала други, онези, които все още можеха да мислят трезво, въпреки ослепителния сексапил на кобалтовосините очи и костюма от три части, не бяха забравили, че бе решила известно време да стои настрани от всякакви емоционални истории.
	— И аз бях там, когато се целунахме — напомни й той, виждайки колебанието й. — Почти съм сигурен, че ти хареса. И то много. — Приближи се до нея, така че сега тя бе уловена като в капан между него и бюрото.
	Брук сложи ръка на гърдите му за да го спре.
	— Я по-полека, каубой. Това е работно мяс… — Тя замълча, усетила изключително корави мускули под дланта си. — Сериозно, всички прокурори ли са толкова мускулести?
	— Тренирам заедно с Вон в спортната зала на ФБР — отвърна той, свивайки небрежно рамене. — Басейнът там се отразява добре на рамото ми.
	— Какво му има на рамото ти?
	По някаква причина, въпросът й като че ли го изненада.
	— Стара травма от колежа.
	Преди Брук да успее да попита още нещо, телефонът на бюрото й се обади.
	— Май ще е най-добре да вдигна.
	Кейд не помръдна от мястото си.
	— Все още не си се съгласила да вечеряме заедно.
	Вярно беше. Не беше и отказала.
	Е, добре де. Кейд като че ли започваше да й харесва мъничко. Беше интелигентен и забавен и беше направил повече, отколкото би могла да очаква, по въпроса с Ерик Хайбър. И все пак, да приемем, че беше изкушена да излезе с него — от безкрайната поредица несериозни връзки на Форд беше научила, че и при тях си има правила. Може би трябваше да предложи да се видят на питие, но пък вече бяха вечеряли заедно в петък. От друга страна, може би не се броеше за истинска вечеря, ако беше започнало като бизнес сре…
	Телефонът на бюрото й отново зазвъня. Имаше твърде много неща, които да прехвърли през ума си, и съвсем малко време.
	— Наистина трябва да вдигна. Да ти се обадя по-късно за вечерята?
	Очите на Кейд се плъзнаха по тялото й, бавният, продължителен поглед на мъж, който не е свикнал да чака за онова, което иска.
	— Много добре. Предложението ми важи за следващите двайсет и четири часа.
	— А после?
	— А после крехкото ми мъжко его ще бъде необратимо наранено.
	Брук не можа да скрие усмивката си.
	— Съмнявам се, че това изобщо е възможно.
	— Може и да е така. Ала то няма значение. — Той дойде малко по-близо и отметна косата й с една ръка. Наведе глава и прошепна в ухото й: — Защото ти ще приемеш.
	Докато се отдръпваше, очите му не се откъсваха от нейните.
	— Приятен следобед, госпожице Паркър.
	Остатъкът от следобеда отлетя, изпълнен с несекващ поток от имейли и конферентни разговори. Минаваше шест часът, преди Брук най-сетне да успее да вдигне глава, възползвайки се от няколкото свободни минути за да хапне набързо едно енергийно блокче, преди да се заеме с поредния разговор. Този път щеше да се чуе с един от адвокатите от лосанджелиската кантора, която използваха за трудовите си казуси за да обсъдят някои промени, които законите в Калифорния налагаха да направят в договорите на двамата мениджъри, които възнамеряваха да прехвърлят в „Стейпълс Сентър“. Едва ли бе най-забавният начин да прекараш петъчната вечер, ала Брук възнамеряваше да си навакса утре, на мача между „Къбс“ и „Сокс“.
	Всички вече си бяха тръгнали и офисите на „Стърлинг“ тънеха в тишина. Брук обичаше, когато наоколо цареше такова спокойствие — даваше й възможност да мисли, без обичайните прекъсвания.
	А точно сега… мислеше за Кейд.
	_Защото ти ще приемеш._
	Беше прекалено самоуверен. Част от нея го намираше за дразнещо, ала друга част смяташе, че е интригуващо. В ежедневния й живот като главен юрист на „Стърлинг“ обикновено _тя_ бе тази, която вземаше решенията. Така че беше доста стимулиращо да бъде с някого, който я предизвикваше по начина, по който го правеше Кейд.
	Само че.
	Преди дори да обмисли да приеме предложението му, трябваше да установи някои основни правила. Не беше имала неангажиращи връзки от колежа насам, а доколкото чуваше, те бяха съвсем различни сега, когато беше минала трийсетте.
	С тази мисъл, тя бързо набра номера на Форд, експерта в това отношение — именно с него трябваше да си поговори. За съжаление, той не си вдигна телефона. Брук му остави съобщение, а после остана да седи на бюрото си, загледана невиждащо в компютъра си. Постепенно погледът й се фокусира, когато осъзна какво има пред себе си, буквално на една ръка разстояние.
	Силата на интернет.
	Провери бързо часовника на бюрото си и видя, че й остават десет минути до конферентния разговор. Предостатъчно време за да направи малко „проучване“. Завъртя се на стола и извади верния си айпад от куфарчето (сякаш би направила нещо такова от служебния си компютър!), отвори браузъра и потърси „правила на неангажиращите връзки“ в Гугъл.
	3730000 резултата за 1,8 секунди.
	Бинго.
	Започна да преглежда линковете, докато не попадна на нещо, което й се стори точно каквото търсеше. Беше от популярно женско списание и се наричаше „Десет правила за неангажиращ секс“. Брук отвори файла и зачете.
C>
	1. Бъдете откровени за намеренията си от самото начало. Уверете се, че той е наясно, че не търсите сериозна връзка.
C$
	_Звучи справедливо_, съгласи се Брук. _Бъдете откровени. Няма проблем._
C>
	2. Никога не започвайте неангажираща връзка с очаквания. Помнете, че и двамата сте свободни да си тръгнете по всяко време.
	3. Постарайте се нещата да си останат простички и лишени от стрес. И се забавлявайте!
C$
	Брук направи физиономия. Започваше да си мисли, че това ще се окажат съвсем елементарни правила, когато останалата част от списъка привлече вниманието й.
C>
	4. В една неангажираща връзка всички уговорки трябва да се правят единствено с есемеси. Колкото по-мръснишко е съобщението, толкова по-добре!
	5. Важно е съобщенията да се редуват, така че взаимният интерес да се поддържа.
	6. Никакви лични подаръци, освен секс играчки и масажни масла.
	7. Най-малко осемдесет процента от времето ви заедно трябва да бъде прекарано отчасти или напълно голи.
	8. Не му се обаждайте просто за да го чуете.
	9. Никога не вземайте вана заедно.
	10. За нищо на света не бива да продължавате да се виждате, ако един (и само един) от вас поиска нещо повече.
C$
	Брук дочете списъка с правилата, без да знае дали да се смее, или да се плаши. През _осемдесет_ процента от времето в една неангажираща връзка трябваше да бъде гола? Това включваше ли, докато спят? Докато са под душа? Но не и във ваната, о, не, ваните бяха напълно забранени.
	Това трябва да беше шега. Никакви лични подаръци, освен секс играчки? Ами да, защото нищо не казваше по-красноречиво „Харесвам те“ от един вибратор, подарен „ей така, без повод“.
	Абсурдно. Брук реши да запази въпросите си за Форд — честно казано, тези съвети й се струваха малко съмнителни.
	Телефонът на бюрото й зазвъня. Време бе за конферентния разговор.
	Забелязала, че след списъка с правила има статия на цели три страници (е, сега просто _трябваше_ да дочете остатъка, просто за майтап), тя реши да изпрати линка на личната си поща, с намерението да прочете статията с чаша хубаво вино, когато се прибере у дома. Тъй като не искаше да кара колегите от Лос Анджелис да я чакат и понеже страшно я биваше в това, да върши няколко неща едновременно, тя вдигна, отговаряйки с едно делово „Брук Паркър“ и…
	_Мамка му!_ Без да иска натисна бутона за да „хареса“ статията във фейсбук, вместо онзи за споделяне по имейл.
	О, не, не, не.
	Това изобщо не беше хубаво.
	— Ъ… здравейте. Задръжте за мъничко — заекна тя. Ето колко я биваше да върши няколко неща едновременно.
	Върху екрана на айпада се появи прозорец с нейната снимка във фейсбук, подканящ я да добави коментар под линка към „Десет правила за неангажиращ секс“.
	Тя начаса натисна „откажи“.
	И просто така всичко изчезна.
	Какво облекчение!
	Замалко да стане истинско бедствие. Дотук беше с вършенето на няколко неща едновременно, докато беше на работа. Досущ като писането на есемеси, докато шофираш, да се мъчиш да проведеш конферентен разговор, докато проучваш правилата на неангажиращия секс, можеше да ти навлече сериозни неприятности.
	Брук си пое дълбока, успокояваща глътка въздух и се върна към телефона, на който я чакаха колегите й от Лос Анджелис. Разговорът продължи по-малко от половин час и приключи с обещание от другите адвокати да й пуснат преработените договори до понеделник следобед.
	След това тя свърши още няколко дребни задачи и си прибра нещата в куфарчето. Преди да изключи компютъра, отново провери служебната си поща и с облекчение видя, че през последния половин час не беше изскочило нищо спешно.
	Можеше да си върви.
	Вечерта беше прекрасна, съвършена за кратка разходка до блока, в който живееше. Тя пое по Мичиган авеню, мислейки си за онова пътуване с асансьора заедно с Кейд… и най-вече за онази целувка пред апартамента й.
	Дали пък, в съответствие с правилата, не трябваше да добави към предложението му за вечеря клауза за осемдесетпроцентова голота. Усмихна се, мислейки си, че това определено би направило вечерта доста интересна.
	Когато влезе във фоайето на кооперацията, кимна на служителя от охраната и се качи в асансьора заедно с още петима души. Виждайки, че трябва да спрат на три други етажа преди нейния, тя извади мобилния си телефон за да си провери пощата.
	В личната й поща имаше петдесет и две нови писма.
	Странно. Особено, при положение че те до едно бяха съобщения, че някой бе оставил коментар на страницата й във фейсбук.
	Брук трескаво запреглежда съобщенията. До едно бяха от мъже.
	__Навит съм, ако си навита, бейби!__
	__Харесвам! Харесвам! Харесвам!__
	__Десет правила, които всяка жена трябва да следва!__
	__Избери мен!!!!!!!!__
	Стомахът на Брук се сви на топка.
	О. _Боже мой._ Отвори профила си във фейсбук и видя линка, изтипосан черно на бяло върху стената й, щедро споделен с всичките петстотин двайсет и девет от най-близките й „приятели“.
	Беше качила проклетите _„Десет правила за неангажиращ секс“_ на стената си.


>	13

	От очите на Форд течаха сълзи. Смееше се толкова бурно, че едва успяваше да говори.
	— „Брук Паркър сподели линк. «Десет правила за неангажиращ секс» — каза той, повтаряйки съобщението, което беше видял във фейсбук предишната вечер, заедно с останалите й петстотин двайсет и осем «приятели»“.
	— Да, да. Страаааашно смешно.
	— Всъщност би трябвало да ти благодаря за съветите. Защото досега прекарвах само _седемдесет_ процента от времето във връзките си гол. Изглежда, че ще трябва да започна да се разхождам повече по гол задник, когато съм с дамите си.
	Брук размаха един пържен картоф.
	— Просто за да знам, още колко дълго смяташ да продължаваш да се правиш на клоун?
	Вече бяха преполовили обяда си, а нямаше никакви признаци, че той възнамерява да престане скоро.
	— О, ще слушаш за това до дълбоки старини — увери я Форд и отново я започна: — Брук Паркър иска всички да знаят, че никога не бива да вземате вана с един мъж, освен ако не сте готова да вземете и фамилията му. Само душове, момичета!
	— Страшно оригинално. Вземам вана, вземам името му. Харесва ми как го навърза. — Брук сложи още малко горчица върху сандвича си. — Нали ти е ясно, че не съм _написала_ тъпите правила?
	— Не, ти просто ги препоръча на цял свят.
	Да, това й беше болезнено ясно.
	— Вече ти казах, че натиснах „откажи“.
	— Което означава, че си го качила на стената си, без да напишеш коментар — информира я той с огромно закъснение. — Трябвало е да отидеш на стената си и да го изхвърлиш.
	— Благодаря ти, господин Техническа поддръжка. Вече го знам. — Снощи, веднага след като бе слязла от асансьора, тя бе изтрила статията. За съжаление, не беше достатъчно скоро и фейсбук профилът й кипеше от активност цяла нощ и цяла сутрин. — Даваш ли си сметка, че от снощи насам получих двеста трийсет и седем покани за приятелство? До една — от мъже. — Защото похотливите задници на _нейната_ страница, естествено, бяха „харесали“ статуса й, което означаваше, че всички похотливи задници на техните страници можеха да видят оригиналния линк и искаха и те да се пробват. — През последните осемнайсет часа ме поканиха на повече срещи, отколкото през последните осемнайсет години.
	— Не мога да си представя защо.
	Форд отново се разсмя и тя го стрелна с поглед.
	— Изобщо не е смешно.
	— О, смешно е и още как. — Той се усмихна, виждайки яростния й поглед. — Ако отворя на телефона си няколко снимки на Раян Гослинг гол до кръста, ще се почувстваш ли по-добре?
	Брук се замисли.
	— Възможно е.
	— Това трябваше да бъде сарказъм. — Форд взе чийзбургера си. — Защо всъщност си чела правила за неангажиращ секс?
	— Исках да потърся съвет от теб, но ти не си вдигна телефона, така че реших да убия няколко минути в интернет преди един конферентен разговор.
	— Съвет за какво? — Форд я изгледа хитро, събирайки две и две. — Я чакай малко… Брук Паркър, да не би да правиш секс с някого?
	— Малко по-силно, Форд. Не съм сигурна, че хората в дъното на бара те чуха. — За щастие, мястото беше препълнено и шумно, а половината от посетителите вече бяха почерпени, още преди началото на големия мач. Брук понижи глас.
	— И не, не правя секс с никого.
	— А. Има обаче някой, с когото _искаш_ да правиш секс.
	— Да кажем, че обмислям възможността.
	— Наистина ли? — Форд изглеждаше заинтригуван. — Разказвай. Кой е той?
	— Някой, когото срещнах в работата — отвърна Брук. — Покани ме на вечеря днес. Не съм приела. Все още.
	— Но ще го направиш?
	Тя се усмихна престорено срамежливо.
	— Може би. След като го накарам да почака още — погледна си часовника — два часа и шест минути.
	Форд придоби озадачено изражение.
	— Защо два часа и шест минути? Не разбирам.
	— Извинявай. То е една шега между нас двамата.
	Брук замълча, изненадана от собствените си думи, а веждите на Форд подскочиха. В продължение на двайсет години _те_ бяха двамата, между които имаше шеги.
	— Интересно.
	— Не е нищо особено — побърза да каже Брук. — Просто вечеря.
	— Ясно. — Форд отпи от диетичната си кола и я погледна многозначително.
	— Наистина, Форд. Това е просто вечеря. — В отговор той просто кимна с все същото самодоволно изражение. — Понякога изобщо не те харесвам.
	Той се засмя — слушаше го от години насам.
	— И аз те обичам, Паркър.

	* * *

	— Бързаш ли за някъде?
	Кейд погледна към Вон, който го беше хванал да си проверява часовника.
	— Просто се чудя дали да си взема още една бира сега, или да изчакам до следващия ининг.
	— Добро оправдание. Само дето, откакто дойдохме, за втори път си поглеждаш часовника.
	— За трети — обади се Хъксли от мястото до Вон. — Погледна го и докато ти купуваше хотдог.
	Кейд измърмори под носа си. Проклети агенти на ФБР — нищо не им убягва.
	— Сигурно е адски уморително да притежавате подобна забележителна наблюдателност, която никога не можете да изключите.
	Вон се ухили.
	— Да. Но освен това тя ни прави невероятно готини.
	— И на мен не ми пречи — съгласи се Хъксли.
	Още мърморене под носа.
	Е, да, Кейд беше малко раздразнителен. Оставаха само двайсет минути (не че ги броеше) до изтичането на предложението му за вечеря с Брук, а не беше чул нищичко от нея. Наистина ли не проявяваше интерес? Отказваше да го повярва. Въпреки всичките саркастични забележки, между тях имаше химия — той го усещаше, усещаше го и тя.
	Времето много скоро щеше да покаже дали е прав за това.
	Професионалните им отношения бяха приключили. Случаят със Сандерсън, хакерът в нейната компания — всичко това беше разрешено. Нямаха причина да се виждат отново, освен ако просто не го искаха. Той беше дал да се разбере, че проявява интерес, и сега тя беше на ход.
	Кейд забеляза, че Хъксли и Вон го гледат очаквателно.
	— Направих едно предложение, което скоро изтича. Просто чакам да чуя отговора на другата страна — обясни той.
	Това като че ли задоволи Вон. Под всичките си шеги, той бе точно толкова отдаден на работата си, колкото и Кейд на своята.
	— Предполагам, че няма кой знае какво да направиш, освен да се отпуснеш и да се наслаждаваш на мача.
	Той махна към зеленото игрище, ширнало се пред тях и заобиколено от характерните, покрити с бръшлян стени на „Ригли Фийлд“. Двайсет и седем градуса и ясно небе — съвършен ден за бейзбол… Макар че днес, когато един срещу друг се изправяха два отбора от Чикаго, стадионът щеше да е пълен, независимо от времето.
	Кейд бе успял да се сдобие с билети още преди месеци и Вон беше прав — най-добре бе да забрави за Брук и да се наслади на следобеда. Предстоеше им страхотно мъжко забавление: бейзбол в слънчев ден, студена бира и хотдози. С тази мисъл той повика продавача на бира и купи по още една и за тримата. Хъксли и Вон не бяха дежурни и не носеха оръжия (правилата на ФБР забраняваха на агентите да консумират алкохол, когато са въоръжени), което означаваше, че могат да се отпуснат и да се насладят на едно от любимите американски развлечения.
	Инингът беше наистина вълнуващ — с един хит и двоен хоумрън, от които публиката направо полудя. Кейд беше на крака и викаше възторжено заедно с останалите, държейки бирата си с една ръка и пляскайки тържествуващо длани с Хъксли и Вон, и напълно непознатите хора от реда пред тях, когато телефонът му избръмча в предния джоб на спортните му бермуди.
	Извади го и видя, че има ново съобщение от Брук Паркър. Една-едничка дума.
	__Да.__
	Погледна часа на изпращане и видя, че го беше пуснала точно минута преди предложението му за вечеря да изтече. Не беше сигурен дали от това му се прииска да се разсмее с глас, или да удуши телефона си… а може би и двете. Едно обаче знаеше.
	Тази жена го подлудяваше.
	Застанал до него, Вон го потупа по рамото.
	— Е? — Повиши глас за да надвика тълпата, и посочи телефона на Кейд. — Добри новини, а?
	Кейд прибра апарата в джоба си.
	— Тя каза „да“.
	Вон примигна — очевидно беше очаквал друг отговор… а после разпери ръце. Нямаше представа за какво говорят, но в този момент всичко беше повод за празнуване.
	— Тя каза „да“! Ура! — Сграбчи Хъксли и посочи Кейд, надвиквайки тълпата: — Тя каза „да“.
	— Супер. — Хъксли се чукна с Кейд с бирата си. — Кой каза „да“?
	— Брук Паркър. Тази вечер ще излезем заедно.
	— Майната ти. — Вон изглеждаше наистина впечатлен. — _Знаех_ си. Падна си по нея от мига, в който ти заяви да си завреш заплахите за обвинение във възпрепятстване на правосъдието в задника.
	— Какво да ти кажа, падам си по тихите, срамежливи момичета.
	— Кога се случи всичко това? — попита Вон.
	— Миналия петък се срещнахме на питие за да обсъдим един криминален случай, свързан със „Стърлинг“. Нещата се развиха от там.
	— Така значи? — Вон го изгледа лукаво. — И колко далеч стигнаха?
	— Все още не се чувствам комфортно да говорим за Брук по този начин — намеси се Хъксли.
	Кейд потисна усмивката си, благодарен за смяната на темата. По някаква причина не искаше да обсъжда Брук „по мъжки“.
	— Хъксли е прав. Опитай се да покажеш малко класа, Вон.
	Вон го погледна изпитателно. Бяха приятели от седем години и се познаваха много добре.
	— Харесваш я.
	Кейд отпи нехайно от бирата си.
	— Нека просто гледаме мача.
	— Избягване на въпроса — промърмори Хъксли на Вон. — Мисля, че получихме своя отговор, агент Робъртс.
	— И още как, агент Хъксли — съгласи се Вон.
	Кейд поклати глава.
	Наистина трябваше да си намери приятели, които да не са от ФБР.

	* * *

	В ложата на „Стърлинг“ Брук се усмихна, когато отговорът на Кейд дойде няколко минути след нейното съобщение.
	__Крайно време беше.__
	__Да не бях близо до крайния срок__, написа бързо тя. __Не беше нарочно.__
	__Друг път „Не беше нарочно“. Ще те взема в 7.__
	__7:30__, отговори тя незабавно.
	__Естествено, че ще кажеш 7:30.__
	Брук се засмя — почти можеше да го чуе.
	__Трябва ми малко време за да се преоблека след Къбс/Сокс__, обясни тя. __А сега стига си ме отвличал — опитвам се да гледам мач.__
	Последва пауза, а после:
	__Къде си седнала?__
	Брук поклати глава. Типично мъжка реакция — искаше да знае колко хубаво е мястото й.
	__Ложите__, написа тя. __Вдясно от първа база.__
	Тъкмо беше натиснала бутона за изпращане, когато гласът на Форд се разнесе над рамото й.
	— Какво толкова тайно пишеше? — Седнал на мястото до нея, той се опита да види телефона й. — Може би пращаш мръсни съобщения на тайнствения си мъж? Напомни ми отново, това кое от правилата за неангажиращ секс беше? Номер пет?
	— Още ли продължаваш с тези правила?
	— Просто си връщам. Ти колко пъти ми се подиграва, задето онзи път в колежа се напих и се обадих на теб, вместо на Кара Патерсън?
	Зад тях Чарли се разсмя гръмогласно.
	— Човече, обожавам тази история.
	Брук допря телефона до ухото си и изимитира Форд, завалящ пиянски думите:
	— Хей, бейби… съквартирантите ми се изнесоха. Цялото място е на мое разположение. Що не се донесеш тук и ще си направим ягодови маргарити?
	Форд махна с ръка, когато те се разсмяха.
	— Телевизорът беше пуснат, когато се обадих… мисля, че тъкмо течеше реклама за „Чилис“… Тогава идеята ми се стори добра. — Той посочи към Брук. — А ти не помогна особено.
	Брук си придаде невинен вид.
	— Защо? Защото се престорих на Кара и ти казах, че идвам веднага?
	— Не, защото се престори на Кара и ми каза, че искаш да изсипеш маргаритата върху тялото ми и да я оближеш до последната капка.
	— Което обяснява защо по-късно с Тък те намерихме отрязал се, на пода в кухнята, чисто гол и стиснал купа с ягоди в ръка — обади се Чарли.
	— Не мисля, че по онова време дори имахме блендер — добави Тъкър замислен.
	— Не, нямахме. Нещо, което осъзнах чак след като вече бях гол и чаках Кара да се появи. — Форд хвърли гаден поглед към Брук.
	— Горкичкият — отвърна тя. — Гол и мръзнещ на пода в кухнята, без нищичко, освен купа ягоди и удавените си в текила еротични сънища. Истинска трагедия.
	Форд обви ръка около рамото й.
	— И ето защо, Паркър, историята с фейсбук никога няма да умре. Никога.
	В този миг телефонът на Брук избръмча с ново съобщение.
	— Тайнственият мъж отново се обажда — каза Форд, докато Брук посягаше към апарата.
	Прочете съобщението и се сепна.
	__Надявам се, че типът с раираната риза знае, че имаш планове за тази вечер.__
	— Той е тук — каза на глас.
	— Кой е тук? Тайнственият ти мъж? — попита Форд.
	— Вижда ни. — Брук се приведе напред и надникна над перилата на терасата към множеството под тях. В долната част на стадиона имаше многохилядно множество.
	Телефонът й се обади и тя видя, че е Кейд.
	— Твое дясно — разнесе се дрезгавият му глас в ухото й, когато тя вдигна. — Е, кой е той?
	— Просто приятел. — Брук се изправи и се облегна на перилата, обхождайки местата под себе си с поглед.
	— След линията на първата база. Не, не чак толкова близо до дъгаута.
	Брук погледна още по-надясно. Все още нямаше и следа от него.
	— Това ти доставя удоволствие, нали?
	— И още как. Топло. Топло… Оглеждай се за ослепително бялата риза с къси ръкави на Хъксли.
	Това би трябвало да помогне, като се имаше предвид, че повечето от зрителите носеха тениски на един от двата отбора. Най-сетне Брук ги забеляза няколко реда по-назад: първо Хъксли (леле, ризата му наистина беше адски бяла), после Вон (който й помаха) и накрая Кейд.
	Беше прекалено далеч за да види очите му, но въпреки това почувства погледа му върху себе си. В началото й беше малко странно да го види облечен в простичка сива тениска и широки шорти до коленете, вместо обичайния официален костюм.
	Значи, така изглеждаше могъщият Кейд Морган, когато не беше в ролята на корав прокурор.
	Не беше зле.
	— Ако беше с тениска на „Сокс“, щях да бъда принуден да отменя вечерята — разнесе се гласът му ухото й, говорейки за тениската на „Къбс“, с която Брук беше облечена.
	Тя се усмихна. Забавно съвпадение, че бяха на един и същи мач в първия й почивен ден от цяла вечност насам. Може би беше знак.
	— Как са местата ви там долу?
	Кейд и двамата агенти седяха под слънцето на долната трибуна, близо до първа база.
	— Биват. Но съм готов да се обзаложа, че не са толкова добри, колкото твоите там горе.
	Е, да. Не че искаше да се хвали или нещо такова, ала ложата беше страхотна. Осем места, гледащи към хоумплейта, с врата, отвеждаща в частно помещение с климатик, дивани, плазмен телевизор и кухня, заредена с вино, бира, скъп алкохол и изобилие от храна — от хамбургери и хотдози до телешко филе и скариди, всичко това — любезно осигурено от „Стърлинг Ресторантс“.
	— Макар че, като го спомена сега, мъничко се притеснявам за Хъксли — добави Кейд. — Горкичкият сигурно ще получи ужасно слънчево изгаряне тук долу. Като се има предвид, че е най-белият мъж в Америка.
	Брук видя как Хъксли, очевидно чул думите на Кейд, го изгледа и каза нещо.
	— Е, определено не искам агент Хъксли да страда — отвърна тя. — Особено, при положение че при нас има няколко свободни места.
	— Това покана ли беше?
	— Май така излиза.
	— Отлично. — Кейд понижи глас за да добави още нещо, преди да затвори: — И кажи на приятеля си с раираната риза, че ми е седнал на мястото.


>	14

	— Ще ни кажеш ли нещо за този тайнствен мъж, преди да се е появил? — Форд й намигна. — Ако искаш, мога да го светна за новия ти подход към връзките. Как единствените подаръци, които приемаш тези дни, са секс играчки и масажни масла.
	— Само посмей да споменеш тези правила и охраната на „Ригли Фийлд“ ще те изхвърли от тук толкова светкавично, че свят ще ти се извие.
	— И почти ще си заслужава — засмя се Форд. — Само че тогава ще пропусна количката с десертите.
	— Тя кога ще се появи, между другото? — обади се Тъкър от задния ред. — Обожавам количката с десертите.
	— Хей, не можем да си губим времето с приказки за десерти — намеси се и Чарли. — Трябва да си подготвим всички въпроси, които искаме да зададем на мистериозния мъж. Трябва да го подложим на сериозен разпит за да се уверим, че е достатъчно добър за Брук.
	Брук си даде сметка, че трябва да ги спре още сега. Форд, Чарли и Тъкър имаха склонността да се държат странно закрилнически винаги когато доведеше някой нов мъж… което беше достатъчно гадно, когато тя наистина излизаше с този мъж. Кейд обаче беше просто приятел. Общо взето.
	— Оценявам го, момчета. Но смятам, че този път може да пропуснете разпита. Все още дори не съм вечеряла с него.
	— Искам този път аз да съм в ролята на страшния приятел — каза Тъкър. — Нали се сещаш, през цялото време ще си седя в ъгъла и ще го гледам свирепо. Да видим дали ще издържи.
	— Виждала съм страшното ти изражение, Тък — заяви Чарли. — Изглеждаш така, сякаш имаш запек. Форд, по-добре ще е ти да го гледаш заплашително.
	— Никакви заплашителни погледи и никакви страшни типове — отсече Брук решително. — Освен това, не се засягайте, но не мисля, че ще се получи. Той е прокурор. Работи с ФБР, Службата за борба с наркотиците и Тайните служби.
	— Страхотно. — Форд направи физиономия. — Оказва се, че е някакъв преуспял адвокат.
	— Хей! _Аз_ съм преуспял адвокат — изтъкна Брук.
	— То е различно, защото си момиче. При теб е сладко.
	Брук го стрелна с поглед.
	— Не мога да повярвам, че наистина го каза.
	— Мисля, че този тип не ми харесва — заяви Тъкър неочаквано.
	Брук разпери отчаяно ръце.
	— Та ти още не си го видял. Освен това вие не харесвате никой от мъжете, с които ви запознавам. Не харесахте дори Готиния гинеколог.
	— Готиния гинеколог беше задник — заяви Чарли.
	— Силно се надявам този тайнствен мъж също да не се окаже задник, Брук — предупреди я Форд. — Не мога да прекарам шест ининга затворен в една ложа със задник.
	Честна дума, губеше мозъчни клетки само като ги слушаше.
	— Сериозно, ако бях дошла на мача с приятелки, сега щяхме да пием дайкирита и да обсъждаме кой от играчите има най-готиното дупе.
	Форд се засмя.
	— Добре де, ще се държим добре. Е, как му е името на този твой загадъчен мъж?
	— Кейд Морган.
	— Я стига — каза Чарли слисано.
	Форд се сепна изненадано.
	— Кейд Морган? — Погледна я за миг, а после се ухили одобрително. — Браво на теб.
	Е, добре… тази реакция беше леко странна.
	— Да не би да си падате по щатски прокурори, а аз да не подозирам?
	И тримата я изгледаха така, сякаш й беше пораснала втора глава.
	— Кейд Морган играеше _футбол_ — обясни Кейд. — Куотърбек в отбора на „Нортуестърн“. През 2001 година спечели купата „Роуз Боул“. Как е възможно да не го знаеш? Нали непрекъснато работиш с хора от света на спорта.
	— Не и през 2001 година — възрази тя. Тогава беше в колежа. — Сигурни ли сте, че става въпрос за същия човек? Висок, адски сексапилен в костюм от три части, дразнещо добър в това, да подлуди една жена с приказки, а после — бам! — изневиделица вкарва една-две мили думи?
	Тримата я зяпнаха.
	— Ъ… аз бих казал нещо от рода на „кестенява коса, метър и деветдесет, деветдесет и пет килограма“, но ако предпочиташ, ще използваме твоето описание — заяви Форд.
	Хм. Описанието подозрително приличаше на Кейд. Брук не можеше да реши дали е подразнена, че не го бе знаела, дали се чувства глупаво, или е заинтригувана. Навярно и трите.
	— Спомена нещо за контузия на рамото. От футбола ли е?
	— Господи, жено. Та това е един от най-прочутите моменти в историята на колежанския футбол — каза Форд.
	— Виждаш ли — включи се и Чарли, — „Нортуестърн“ падаха с четири точки.
	— Което също си е голяма работа, защото „Нортуестърн“ почти никога не стигат до мача на „Роуз Боул“ — добави и Тъкър.
	— Точно така. Само че онази година Морган беше невероятен… Всички казваха, че ще отиде в професионалната лига — продължи Чарли.
	Форд отново взе думата:
	— И така, остават още петнайсет секунди и „Нортуестърн“ падат. — Той се изправи и започна да жестикулира, изигравайки сцената. — И тогава Морган изскача отстрани тъкмо когато един огромен лайнбекър връхлита отгоре му с пълна скорост, с намерението да го събори, а той подава съвършен шейсет и пет ярдов пас право в ръцете на един уайдрисийвър в енд зоната. Стадионът направо полудя.
	Чарли като че ли се беше просълзил.
	— Беше едно от най-красивите неща, които съм виждал някога.
	Брук нямаше търпение да чуе края на историята. Майната му на мача.
	— Какво стана с Кейд?
	Форд направи физиономия.
	— Лайнбекърът го удари лошо и предполагам, че падна кофти. „Нортуестърн“ бяха толкова заети с това, да ликуват, че в началото не забелязаха, че е пострадал.
	— Счупи си ключицата и тотално си прецака рамото — обясни Тъкър. — Никога повече не стъпи на футболното игрище.
	Брук просто си седеше там и не можеше да повярва, че говорят за _Кейд Морган_, преуспелия прокурор, създал си име с дела против корумпирани политици и други престъпници по върховете на властта.
	— Представа си нямах.
	В този миг вратата на ложата се отвори. _За вълка говорим._
	Кейд излезе на терасата на ложата, следван от Хъксли и Вон. Очите му начаса се спряха върху Брук. Виждайки устните му да се извиват развеселено, тя, естествено, отвори уста за да отправи първата саркастична забележка и…
	… беше изпреварена от гръмогласен възторжен вик от страна на Форд, Чарли и Тъкър.
	— Кейд Морган! Човече, тъкмо говорехме за теб — заяви Тъкър ентусиазирано.
	Дотук беше със строгия тип и свирепите погледи.
	Форд му протегна ръка и се здрависа с него.
	— Тъкмо разказвах на Брук за победата ти на „Роуз Боул“.
	— Криел си тайни, а? — каза тя на Кейд.
	— Я чакай. — Вон го погледна с престорено учудване. — Играл си футбол в колежа? Не може да бъде. — С едно намигване, двамата с Хъксли се присъединиха до Брук край парапета, докато нейните приятели наобиколиха нетърпеливо Кейд, заливайки го с въпроси.
	— Ние вече сме чували историята за „Роуз Боул“ — обясни й Хъксли.
	— Да разбирам, че Кейд обича да се отдава на спомени за доброто старо време — попита Брук.
	Хъксли се замисли над думите й.
	— Всъщност той никога не го споменава. Другите го правят.
	Брук се изненада. Кейд Морган — скромен? Не беше възможно.
	Тя го погледна, чудейки се дали тук не се крие някаква история. Видя го да отхвърля небрежно възторжената похвала от страна на Тъкър, нещо за това, как имал страхотни резултати в „Нортуестърн“, въпреки че отборът нямал свестен рисийвър.
	За съжаление, точно сега нямаше как да се вреди да каже каквото и да било, не и докато приятелите й се прехласваха по него като дванайсетгодишни момиченца, сдобили се с пропуск зад сцената на концерт на Джъстин Бийбър. Ето защо тя се заприказва с Хъксли и Вон, говорейки първо малко за работата, а после за мача.
	В един момент погледна към другите, тъкмо когато Кейд казваше нещо, от което всички избухнаха в смях. Видя Форд да се усмихва и да обяснява разпалено нещо, очевидно увлечен в разговора, и не можеше да отрече, че й стана приятно от това, че най-добрият й приятел се разбираше толкова добре с мъж, с когото тя го беше запознала. Всъщност много приятно.
	За щастие, гласът на Чарли се извиси, преди този ред на мисли да успее да отиде по-далеч.
	— Вероятно всички би трябвало да те мразим — заяви той на Кейд. — През онази година „Нортуестърн“ направо смля „Илинойс“… — Той не довърши, прекъснат от почукване на вратата.
	Млада жена, облечена с пола и черна тениска, на която с червени букви пишеше „Стърлинг Ресторантс“, се появи в ложата, бутайки количка за десерт на три етажа.
	— Исусе, ето че пристигна — прошепна Чарли благоговейно.
	Брук потисна усмивката си. Количката с десерти бе нещо, което „Стърлинг Ресторантс“ бяха въвели преди година, една от привилегиите за всички ложи в спортните арени, с които работеха. Четири вида торти (шоколадова с карамелена глазура, морковена, традиционен чийзкейк и тарта с ананас и малини), три вида курабии (с парченца шоколад, с М & М и овесени със стафиди), браунита с бял и с черен шоколад, лимонови сладки, прасковен сладкиш, четири вида десертни ликьори, захаросани ябълки и на последния етаж — всичко необходимо за да си направиш мелба по свой вкус.
	Очите на Вон се разшириха.
	— _Леле._ На това му се казва изобилие.
	Мъжете се хвърлиха към вратата на ложата и нападнаха количката като глутница прегладнели участници в „Сървайвър“.
	Всички, освен един.
	Кейд остана на терасата. Облегна се на парапета, изпъвайки високата си широкоплещеста фигура.
	— Най-сетне. Мислех си, че никога няма да си тръгнат.
	Брук се приближи до него. Имаше нещо, което наистина искаше да узнае.
	— Защо не ми каза, че си играл футбол?
	— Не е ставало дума. — Той сви нехайно рамене, но виждайки, че отговорът му не я задоволи, отстъпи. — Понякога е приятно това да не е първото, за което хората ме питат.
	Да, вероятно можеше да го разбере. Тя плъзна очи по него — никак не беше трудно да си го представи във футболна униформа, особено като се имаше предвид начинът, по който тениската подчертаваше коравите му гърди и мускулестите ръце.
	Тя го докосна леко по дясното рамо.
	— Това ли беше?
	— Да.
	Вдигна очи и видя неприкритата топлота в очите му от нейното докосване. Когато сложи ръка върху парапета, той я покри със своята, плъзвайки лекичко палец по кокалчетата й.
	— Още колко ининга трябва изгледаме, преди да отидем на вечеря?
	В стомаха й припламнаха искрици на вълнение при звука на дрезгавите нотки в гласа му.
	— Да си тръгна преди края на дербито? — подразни го тя. — Никога.
	— Значи, така ще бъде тази вечер, а? — Очите му задържаха дръзко нейните. — Много добре.


>	15

	— Осъзнах нещо — каза Брук между хапките курабия с шоколадови парченца, която беше успяла да си отмъкне от количката с десерти. — Виждала съм те да играеш футбол.
	След като мачът свърши, те останаха в ложата, изчаквайки множеството да се разотиде. Кейд бе предложил двамата да отидат в непретенциозното заведение за суши съвсем близо до апартамента му (заведение, което _не_ беше собственост на „Стърлинг“ и където, както се изрази той, „никой нямаше да подскача наоколо като заек, натъпкан с хероин за да угоди на Брук Паркър“).
	Според нея това звучеше съвършено.
	Беше топла юлска вечер, въздухът бе изпълнен с уханието на барбекюта, запалени в задните дворове на къщите. Празнуващи победата на „Къбс“ над „Сокс“ (което в северната част на града бе по-голям повод за тържество от Четвърти юли), хората седяха на веранди и балкони, играеха корнхоул* по тротоарите и в малките улички, докато пиеха вино, бира и коктейли от пластмасови чаши.
	[* Забавна американска игра, в която участниците подхвърлят торбички, пълни с царевични зърна или подобен по форма и размери материал, в дупките на леко издигната дървена платформа. — Б.пр.]
	Толкова различно от квартала, в който живееше тя. Брук се усмихна, мислейки си за това, колко малко вероятно бе нейните носещи „Прада“ съседи някога да се съберат за да пият бира и да поиграят на корнхоул на терасата на покрива. Макар че, ако трябваше да е откровена, те вероятно мислеха същото за нея.
	— Трябва да е било по телевизията — отвърна Кейд. — Никога не сме играли срещу Чикагския университет.
	По време на вечерята им в „Несуно“ Брук беше споменала къде е следвала.
	— Не. Видях те на живо. От плът и кръв. Бях на мача между „Нортуестърн“ и „Илинойс“, за който Тъкър спомена по-рано. Форд ме беше поканил по-рано този уикенд за тържествата по абитуриентските балове.
	Кейд й отправи самоуверена усмивка.
	— И естествено, сега си спомняш колко си се впечатлила от брилянтното ми представяне.
	— Всъщност почти не поглеждах към игрището. Прекалено бях заета да флиртувам с един секси тип от колежа на Форд. — Тя се усмихна невинно, когато усмивката на Кейд отстъпи място на гримаса. — Ти ме попита.
	Те си проправиха път между група хора, чакащи на тротоара пред един магазин за сладолед.
	— Да разбирам, че с Форд се познавате отдавна?
	— От четвърти клас. Бяхме съседи — отвърна Брук.
	— Къде си израснала?
	Тя се поколеба за миг.
	— Гленууд.
	— Разбирам.
	И преди беше чувала този тон и знаеше точно какво има предвид Кейд. За никого не беше тайна, че Гленууд бе изключително заможно градче. Всъщност наскоро списание „Форбс“ го беше обявило за деветото най-богато място в Съединените щати, нещо, което вестниците в Чикаго бяха повтаряли до припадък.
	— Знам какво си _мислиш_, че разбираш — каза тя, докато завиваха зад един ъгъл.
	— Нима? — Кейд я погледна лукаво. — И какво си мисля, че разбирам, госпожице Паркър?
	— Виждаш скъпо образование от Чикагския университет, луксозен апартамент недалеч от Мичиган авеню, чуваш, че съм израснала в Гленууд…
	— Не забравяй и онези страхотни червени обувки. След като ще обобщаваме.
	— … и си _мислиш_, че виждаш някой, израснал със сребърна лъжица в устата. — Брук повдигна вежди. — Права ли съм?
	Той наклони глава на една страна.
	— Е, добре. Може и наистина да си мислех нещо такова. Кажи ми тогава… какво трябва да видя вместо това?
	— Някой, работил страшно много за да стигне дотам, където е сега — заяви Брук с нескрита гордост.
	Това бе всичко, което имаше да каже по въпроса, така че продължи напред и беше направила няколко крачки, преди да осъзнае, че Кейд не е до нея. Погледна назад и го видя да стои на тротоара.
	— Какво правиш?
	— Чакам остатъка от историята.
	— Остатъкът от коя история? — попита тя.
	— О, сигурен съм, че си свикнала да подхвърляш късчета информация за себе си, незначителен коментар за миналото си, който използваш за да подчертаеш думите си, след което сменяш темата, но с мен няма да се получи. — Скръстил очаквателно ръце на гърдите си, той досущ приличаше на прокурор, въпреки сивата тениска и късите панталони. — Кажи ми повече за това, което би трябвало да видя.
	Брук махна наоколо.
	— Тук?
	Кейд сви рамене.
	— Ти повдигна тази тема.
	_Проклети прокурори_, помисли си Брук кисело. Държат се така, сякаш целият свят е съдебна зала. И очевидно нямаше намерение да отстъпи — тя го усещаше.
	Е, добре. Все тая. Можеше да отговори на въпроса му, какво пък толкова.
	— Като за начало би трябвало да видиш някой, израснал в онази част на Гленууд, за която не пише във „Форбс“. Някой, който никога не би могъл да си позволи място като Чикагския университет, ако нямаше стипендия за висок успех и финансова помощ.
	В очите на Кейд проблесна нещо, което Брук не можа да разчете. Той обаче не каза нищо, просто тръгна към нея.
	— Някой, който три години живя не в кампуса на университета, а с леля си в града за да спести парите за наем, така че да може да си купува учебници. Някой, който… продължаваше упорито напред, опитвайки се винаги да бъде една крачка пред останалите, и вероятно никога не спря да се притеснява да не направи нещо, с което да провали всичко, докато не получи първата си заплата като адвокат. И всъщност нямам _никаква_ представа защо ти разказвам всичко това — довърши Брук; не беше възнамерявала да се разбъбри така.
	Зачака Кейд да каже нещо. Каквото и да било. Вместо това, той просто си стоеше там и я гледаше. Брук се размърда неспокойно, чувствайки се странно… разголена.
	— Стига си ме зяпал по този начин. Не съм един от твоите свидетели, Морган.
	Той дойде още по-близо, все така — без да продумва, и в този миг Брук си даде сметка, че очаква да го погледне. Така че тя го направи. Взря се предизвикателно в невероятните му сини очи.
	— Не ме карай отново да се вживея в ролята на коравото момиче — предупреди го тя.
	Кейд докосна брадичката й.
	— Не можеш да ме уплашиш, Брук Паркър. Нито дори с ролята на коравото момиче.
	Навярно бе, защото, колкото и да беше странно, току-що беше споделила повече за миналото си, отколкото в която и да било от предишните си три връзки. Ала в този миг, докато той се взираше в очите й, Брук имаше чувството, че наистина я вижда — не преуспялата главна юристка на „Стърлинг“ в костюм и скъпи обувки, способна да се справи с всичко, без окото й да трепне. А просто Брук.
	Отметна глава назад и го целуна.
	Без никакво колебание, сякаш бе очаквал именно това, той плъзна устни по нейните, а пръстите му уловиха бузата й в шепа. Толкова _добре_ се целуваше — игрив и секси, и все пак — властен.
	Брук обви ръце около врата му и го притегли към себе си; усети как другата му ръка легна на кръста й, притискайки я към него. Дъхът й секна от усещането на високото му стройно тяло до нейното, устата му беше гореща и настойчива, докато той най-сетне се отдръпна и сведе поглед към нея.
	Очите му бяха тъмни.
	— Брук.
	Знаеше какво я пита.
	— Да.
	Той в миг улови ръката й и я поведе — доста бързо — по тротоара.
	— Слава богу, че днес не нося червените обувки на токчета — отбеляза тя.
	— След две минути няма да носиш нищо.
	Е, добре тогава.
	След около една пресечка двамата минаха през порта от ковано желязо и изкачиха стъпалата на елегантна сграда от сив камък. Ако се съдеше по пощенските кутии, вътре имаше шест жилища, в едно от които (3Б) очевидно живееше „Морган“.
	Кейд отключи входната врата и я издърпа вътре. Изкачиха стъпалата до неговия етаж, а после започнаха да се целуват, притиснати във вратата на апартамента му. Брук зарови пръсти в косата му, а езикът й се сблъска с неговия, докато той пъхаше ключа в ключалката за да ги пусне в апартамента.
	Тя се огледа набързо наоколо, докато вратата се затваряше зад тях, любопитна да види жилището му, и зърна приятно обзаведено, очевидно ергенско местенце. Голям ъглов диван от черна кожа и грамадна табуретка от същата материя заемаха по-голямата част от хола, обърнати към големия плазмен телевизор над камината. Видя малка трапезария, отвъд която имаше стълбище, и тъкмо се чудеше накъде ли води то, когато Кейд я вдигна с невероятна лекота и я понесе… нанякъде.
	— Рамото ти — каза тя, обвивайки крака около кръста му.
	— О, _мамка му_. — Престори се, че я изпуска, и тя си пое рязко дъх, после обаче й намигна и я улови. — Шегувам се. Добре съм.
	Брук се усмихна, чудейки се дали някога бе срещала друг, който да е в състояние да я кара да се смее и едновременно с това да събуди у нея някои _особено_ палави мисли. В отговор тя се раздвижи, намествайки дебелата му корава ерекция между краката си.
	В очите му лумна огън.
	— Всъщност много повече от добре.
	Постави я върху нещо хладно (стъклена маса в трапезарията), а после развърза опашката й и захвърли ластичето настрани, гледайки как косата й се разпилява по раменете й.
	— Ластичето ще ми трябва по-късно — каза тя.
	— Много по-късно. — Кейд наведе глава и я целуна по шията, прокарвайки еротична пътека по кожата й с устните си.
	Брук си пое накъсано дъх, отметнала глава назад. О, господи, беше невероятно.
	— Можем да го направим по два начина — заяви той. — Понеже съм джентълмен, ще предоставя избора на теб. Вариант А е бавно и нежно, и префинено. И разбира се, вариант Б.
	— Какъв е вариант Б?
	Той направи крачка назад и смъкна тениската през главата си.
	Леле.
	— Засега вариант Б наистина ми харесва — заяви Брук, поразена от гледката пред себе си.
	Където и да погледнеше, срещаше само наслада за очите: гладка, позлатена от слънцето кожа, изваяни мускули на гърдите, широки, силни рамене и ръце и корав, плосък корем. Никога досега не се бе прехласвала по атлети или бивши атлети, ала имаше нещо почти неприлично в това, колко невероятно изглеждаше той без риза.
	Отбеляза си наум да се разсърди за това по-късно. Много по-късно.
	— Значи, се спираме на вариант Б. — Видимо доволен от решението й, Кейд посегна към нея и след броени секунди тениската й вече беше на пода до неговата, последвана от дънковите й шорти. А после той поспря и изпи с очи гледката на почти голото й тяло върху масата му за хранене.
	Брук очакваше да каже нещо закачливо и дразнещо, както ставаше между тях обикновено.
	Той се протегна и прокара палец по долната й устна.
	— Обожавам начина, по който изглеждаш, когато те целувам — каза дрезгаво. — Аз…
	Изведнъж млъкна, придобил необичайно за него несигурно изражение, а после пристъпи към нея и зарови ръка в косата й. Притегли я към себе си, пленявайки устата й в изпепеляваща целувка.
	Брук обви ръце около шията му с нетърпение, което по нищо не отстъпваше на неговото. Нямаше представа какво се бе канел да каже, ала като никога този път нямаше нужда от словесни двубои между тях. Онова, което искаше в този миг, бе нещо далеч по-първично и просто. Плъзна ръце по коравите му гърди и простена, когато той притисна стоманения хребет на ерекцията си между краката й.
	_О, да. Точно това._
	— Кейд… — каза, а гласът й бе натежал от желание.
	Той се раздвижи до нея, бавно, възбуждащо движение.
	— Това ли искаш?
	_От деня, в който се появи в офиса ми._
	— Да.
	Ръката му се спусна към бельото й, плъзна се под дантелата и пръстът му потъна в нея.
	— Исусе, като коприна си — гърлено каза той. — Ще бъде невероятно, когато почувствам как ме обгръщаш.
	Брук усети туптяща горещина между краката си и хълбоците й подскочиха.
	— Ако изобщо стигнем дотам.
	— Многознайка, както винаги. — Той смъкна бельото й, а после свали ципа на панталона си, без нито за миг да откъсва поглед от нея. — Последен шанс да избереш вариант А — предупреди я.
	Брук вдигна ръка и разкопча сутиена си, пускайки го на пода.
	Челюстта на Кейд се напрегна и ето че той отново беше отгоре й, целувайки я страстно, докато бъркаше в панталона си. Тя почувства ерекцията му до крака си, корава и дебела, и чу шумолене, когато той извади кондом от портфейла си и разкъса опаковката. Задъхани, те не преставаха да се целуват, а после Брук разтвори крака — толкова невероятно готова — докато той пъхаше ръка под дупето й за да я намести.
	Нахлу в нея с един мощен тласък и тя изкрещя в устата му от наслада. О, _господи_, беше толкова голям.
	Той застина, давайки възможност на тялото й да свикне с него, а пръстите на едната му ръка се заровиха в косата й. След това се отдръпна нежно, принуждавайки я да срещне погледа му, докато отново потъваше в нея.
	— Мислила ли си си за това? — попита дрезгаво. Потъмнели от желание, очите му не се откъсваха от нейните, докато хълбоците му се движеха ритмично.
	— Да. — Никакви игрички. — Искам го грубо — каза тя задъхано. Много отдавна не се бе чувствала така разгорещена и сексапилна, и толкова _невероятно_.
	От начина, по който очите му припламнаха, разбра, че е напълно съгласен.
	— Обвий крака около кръста ми — нареди й.
	Тя се подчини и той я положи върху масата. Стъклото под гърба й бе хладно. Улови ръцете й в своите и ги прикова към масата над главата й.
	Сините му очи се впиха в нейните толкова изпепеляващо, че беше истинско чудо как масата не се стопи под тях.
	Нахлу с всичка сила в нея и Брук простена.
	Той нахлу отново. Все по-бързо и по-дълбоко, така че гърдите й заподскачаха, докато я чукаше върху масата. Брук затвори очи и простена, когато той наведе глава и засмука връхчето на гърдата й, прокарвайки език по щръкналото зърно.
	— Невероятно е — простена, движейки хълбоци за да посрещне всеки от тласъците му.
	— Много добре. Защото възнамерявам да те чукам по този начин цяла нощ. — Той свали ръка и подразни умело клитора й.
	Ръката му притискаше нейните към стъклото, коравият му пенис притискаше тялото й към масата, докато я обладаваше яростно. Брук отвори очи и загледа как се напрягат мускулите на ръцете, на раменете, на гърдите му, и беше толкова невероятно просто да се предаде, да се остави на този миг, на него, на могъщото тяло, което й доставяше такова удоволствие.
	— Кейд — каза тя настойчиво.
	Той потъваше в нея с дълбоки, властни тласъци.
	— Толкова си сладка — изръмжа той. Ръката му се плъзна под дупето й, повдигна го и го задържа така, докато нахлуваше в нея.
	И това беше. Още два тласъка и Брук се пръсна на късчета. Изкрещя, а тялото й затрепери, докато вълните на оргазма я заливаха отново и отново. Кейд пусна китките й и като залепи длан за стъклото, започна да потъва още по-яростно в нея, докато от дълбините на гърдите му не се изтръгна ръмжене. Разтърсвано от мощни спазми, тялото му трепереше до нейното, отново и отново, докато най-сетне рухна отгоре й, заравяйки лице в косата й.
	Брук усещаше ударите на сърцето му, докато двамата лежаха така, напълно изцедени. За двама души, които предпочитаха да си общуват със закачки и сарказъм, това се бе оказало неочаквано… интензивно.
	И тя не беше сигурна какво изпитва.
	А после Кейд проговори:
	— Мисля, че за първи път използвам тази маса — каза той до шията й.
	Брук започна да се смее. Господи, все още беше в нея, а тя вече се кискаше.
	— Да разбирам, че не забавляваш много гости тук.
	Той се поотдръпна, тъмната коса падаше по челото му.
	— Нима не се забавлявате, госпожице Паркър?
	Имаше нещо в игривия начин, по който го каза, в топлия поглед, с който я съзерцаваше в този миг. Изведнъж тя бе обзета от желание да обвие ръце около него и никога да не го пусне.
	_Внимавай, момиче._
	Леко и забавно — това беше всичко.
	Никакъв проблем.


>	16

	Кейд отвори очи и примига. Не беше очаквал спалнята му да е обляна от лъчите на предобедното слънце. Но разбира се, нощта беше наистина дълга.
	Във всеки горещ, надявам-се-съседите-да-не-са-чули-обаче-_по дяволите_-сексът-беше-невероятен смисъл на думата.
	Погледна към Брук, която спеше до него, обърната на една страна, тъмнорусата й коса беше разпиляна по голите рамене. Гледката го накара да се усмихне, мислейки си колко сладък, ангелски вид имаше в този миг.
	Вероятно жив би го одрала, ако знае, че си мисли нещо такова.
	Беше започнал да подозира, че Брук Паркър си има по-мека, уязвима страна. Опитваше да се скрие под саркастичната си нищо-не-може-да-ме-докосне маска, но той беше зърнал късчета от истината тук-там.
	Разбираше я. Много хора — може би дори всички, които познаваше — биха описали самия него по същия начин.
	_Всичко е отвън_, казал бе на бившата си приятелка. _Аз съм това, което виждаш._
	Ала докато се взираше в Брук, сгушена удобно в леглото му, част от него си мислеше, че би искал да познае повече от откъслечни зървания на меката й, уязвимата й страна. Зачуди се какво ли би било, ако наистина го допуснеше до себе си. И ако беше откровен със себе си, същата тази малка част трябваше да си признае, че мъничко ревнуваше, откакто се беше запознал с приятеля й Форд. Не защото между тях имаше нещо, а защото Форд очевидно беше в кръга на доверието й, докато Кейд, въпреки че току-що беше преспал с нея, само гледаше отвън.
	Останалата част от него обаче смяташе, че ще е най-добре да си пъхне главата под кранчето със студената вода или да намери друг начин да се съвземе от това след-сексуално замайване, в което се намираше.
	Защото за да бъде допуснат до жена като Брук, трябваше на свой ред да я допусне до себе си. А това бе нещо, което той просто не правеше. Не беше сигурен дали знае _как_ да го направи, нито дали го иска.
	В едно обаче беше сигурен — адски го биваше със „сутринта на другия ден“. Облече се тихичко за да не я събуди, и отиде в кухнята на долния етаж. Извади продуктите, необходими за приготвянето на денвърски омлет (специалитета на заведението) и сложи малко масло да се разтопява в тигана. Накълца зелените чушки и лука, наряза шунката на кубчета и ги метна в сгорещената мазнина. След това разчисти малката маса за закуска, на която се хранеше обикновено, и подреди прибори за двама, след което се зае с яйцата.
	Няколко минути по-късно, когато уханието на зеленчуците и шунката, цвърчащи в тигана, изпълни кухнята, той вдигна очи от котлона и видя Брук да слиза по стълбите. Косата й беше разрошена около раменете, бузите й имаха розовия цвят на човек, който току-що се е събудил, и носеше същите тениска и шорти, които и предишния ден.
	— Не мога да повярвам, че спах до толкова късно. — Изглеждаше смутена от тази мисъл. А после посочи към котлона. — Какво е това?
	— Закуска. — Кейд кимна към масата. — Защо не седнеш? Ей сега ще е готова.
	Поканата му като че ли я изненада.
	— Благодаря.
	Кейд прегъна омлета и го плъзна в една чиния. Начаса добави още масло в тигана, а после отиде до масата и постави произведението си пред Брук. След това посочи останалите неща на масата.
	— Сол и пипер, в каната има портокалов сок. Какво ще кажеш за едно кафе?
	— Ъ… с удоволствие.
	Кейд взе каната на кафе машината и й наля една чаша. След това изсипа остатъка от яйцата в тигана, накланяйки го за да е равномерно, и повдигайки ловко крайчетата, когато сместа започна да се втвърдява. След това добави шунката и зеленчуците, както и малко сирене, прегъна го и — готово, закуска за двама.
	Отнесе чинията си до масата и се настани срещу Брук.
	— Доста впечатляващо — подхвърли тя.
	Значи, беше забелязала. _Чудесно._
	— Нищо работа — намигна й той и лапна залък омлет.
	Брук се зае със своя, дъвчейки замислено.
	— Нека те попитам нещо. Съобразяваш ли закуската с жената, с която току-що си прекарал нощта, или винаги е денвърски омлет?
	Кейд замръзна, както дъвчеше.
	Мамка му.
	Без да му даде възможност да отговори, Брук продължи:
	— Не ме разбирай погрешно, страшно обичам денвърски омлет. Просто ми е интересно дали това е запазената ти марка, или се опитваш да пораздвижиш нещата в зависимост от жената. Нали се сещаш… зелени чушки, защото имам зелени очи, шунка, защото съм толкова забавна, и лук заради сълзите, които ще пролееш, когато си тръгна.
	Тя се усмихна дръзко, когато Кейд я стрелна с поглед. Ха-ха.
	— Нарича се _жест_. Нещо, което на другите жени доста им харесва.
	Хм, не така се развиваше обикновено „сутринта на следващия ден“. Видеше ли го да работи на котлона, въпросната дама най-често оставаше впечатлена и дори мъничко трогната от милия му жест. Много често това водеше до доста приятни изпълнения в кухнята.
	Би трябвало да се досети, че тази жена няма да се впечатли толкова лесно.
	Може би трябваше да си съблече ризата, докато готви.
	— Значи, винаги е омлет. Интересно. — Тя лапна нов залък с предизвикателно изражение. — Между другото, страшно е вкусен. Обикновено хапвам някое енергийно блокче на път за работа. — Тя си погледна часовника. — И като стана дума… наистина трябва да вървя.
	— Ще ходиш на работа днес?
	— За съжаление, да. Пепеляшка се позабавлява на мача и върху масата за хранене, а сега трябва да се връща на работа. — Тя погледна към чинията си. — Съжалявам за омлета.
	Майната му на омлета. Кейд бе заинтригуван от нещо друго.
	— Интересно сравнение. Ти като Пепеляшка.
	Тя като че ли се изненада, сякаш не си беше дала сметка какво бе казала. След това махна пренебрежително с ръка.
	— Нямах предвид по този начин. Просто израз. — Тя побърза да смени темата. — Ами ти? Някакви планове за деня?
	Кейд се напрегна при напомнянето. Всъщност да, имаше планове. Днес щеше да обядва със Зак, нещо, което очакваше едновременно с нетърпение и ужас. Досега успешно беше пренебрегвал ситуацията, като се опитваше да не се чуди за какво ще си говорят и се преструваше, че няма въпроси за мъжа, който, строго погледнато, беше негов баща.
	Видя, че Брук го наблюдава.
	— Никакви кой знае какви планове — отвърна небрежно.
	— Имаш същото изражение, както вечерта, когато се срещнахме в „Несуно“. — Светлозелените й очи го гледаха изпитателно. — Всичко наред ли е?
	_Е, след като попита… Баща ми ме заряза, преди да съм се родил, след което ме заряза за втори път, когато бях на десет години, след като реши, че не си струвам усилието. И в продължение на години, всеки път щом излезех на футболното игрище, то бе за да докажа колко е грешал. Успях обаче да го оставя зад гърба си. Докато по-малкият ми полубрат не цъфна в офиса ми и не разбуни цял куп призраци от миналото, за които изобщо не искам да мисля._
	О, да. Защото да изтърси всичко това, определено нямаше да я накара да съжалява, че беше попитала.
	Брук беше заета жена; вече му беше казала, че трябва да отива на работа. Не се нуждаеше от сълзливата му история. Честно казано, ако имаше избор, самият той би предпочел да не мисли за нея.
	— Всичко е наред — уверя я. — Просто трябва да направя нещо днес. Нищо особено.
	Очите й се вгледаха изпитателно в неговите, а после тя кимна.
	— Е, аз наистина трябва да вървя. — Стана от масата, огледа се наоколо и си спомни. — Бях без чанта. Точно така. — Потупа задните джобове на шортите си. — Пари. Ключове. Сякаш отново съм в колежа.
	Кейд се ухили широко.
	— Ще те закарам до вас.
	— Няма нужда, ще си взема такси. Просто, е, нали се сещаш… пусни ми есемес някой път.
	_Пусни ми есемес._
	Не беше нужно да казва нищо повече; нямаше необвързан човек, който да не знае какво означават тези думи, след като сте прекарали заедно нощта. И ако Брук искаше нещата да си останат неангажиращи — толкова по-добре. Всъщност направо страхотно. Точно сега в личния му живот се случваха твърде много неща и определено не се нуждаеше от допълнителни усложнения.
	На прага на входната врата й се усмихна, очарователен както винаги.
	— Обаждайте се от време на време, госпожице Паркър.
	Загледа как тя се отдалечава, а после твърдо, решително затвори вратата зад нея.


>	17

	Кейд седеше в заведението за хамбургери от десет минути, когато Зак се появи.
	— Съжалявам, че закъснях. — Беше запъхтян, сякаш беше тичал. — Имаше някакъв проблем със Синята линия и влакчето се забави сума време.
	— Синята линия? — попита Кейд.
	Та тя няма спирка близо до ресторанта.
	Зак кимна.
	— Трябваше да я взема до центъра, а после се прехвърлих на Кафявата линия. Умирам от глад.
	Той грабна менюто и се зачете.
	Кейд се почувства като истински задник, когато научи, че Зак бе трябвало да смени _две_ линии на метрото за да се срещне с него. Беше избрал това място, предполагайки, че заведение, в което се предлагаха двайсет различни вида хамбургери, няма как да не е сбъдната мечта за един тийнейджър. И дори не си беше направил труда да го попита в кой квартал живее… най-вече защото не искаше да научава никакви подробности за останалата част от семейството му.
	Толкова много неща не знаеше за брат си. И бързо започваше да си дава сметка, че ако иска да има някаква връзка с него, щеше да е невъзможно да избягва темата за Ноа Гарити до безкрай.
	— Трябваше да ми кажеш, Зак. Можехме да изберем някое място по-близо до вас.
	Зак сви рамене.
	— Не искам да ти тежа или нещо такова.
	Това ли си беше помислил? Кейд го погледна право в очите за да е сигурен, че са наясно за едно.
	— Не ми тежиш. Искам да бъдеш тук. И следващия път ти ще избереш ресторанта.
	Зак се усмихна широко и цялото му лице грейна, чул, че отново ще се видят.
	— Супер. Би било готино.
	Доволен, че се бяха разбрали за това, Кейд взе менюто.
	— Е, хареса ли си нещо?
	— Къде ти. Половината неща дори не съм ги чувал. — Зак зачете на глас от менюто. — „Печено зелено чили, пържено фермерско яйце, сирене «Сонома Джак» и пушен бекон“. Или пък този? „Прясно козе сирене, маринован червен лук и сос за барбекю с боровинки“. Пише, че всичко това е върху бургер с бизонско месо.
	В този момент се появи сервитьорката.
	— Готови ли сте да поръчате? — Тя се обърна първо към Зак, който се размърда неловко на мястото си.
	— Ами предполагам, че ще си взема… — Той не довърши, загледан колебливо в менюто.
	Макар и със закъснение, Кейд осъзна, че това място вероятно бе прекалено скъпарско за едно шестнайсетгодишно момче. Какво ли знаеше? Не беше прекарвал време с тийнейджъри, откакто самият той беше такъв.
	— Докато той мисли, аз бих искал номер осем. С чедър и кетчуп и горчица вместо майонеза. Най-обикновен чийзбургер.
	С облекчено изражение, Зак подаде менюто си на сервитьорката.
	— И аз искам същото. И шоколадов шейк.
	След като момичето си тръгна, Кейд загледа как Зак разви сламката си и изпи почти половината вода с лед от чашата пред себе си.
	— Това е като неловка първа среща, нали?
	— Кое? — Зак махна между тях. — О, това ли? Ами май да.
	— Само дето е с мъж, наполовина на моите години, който ми е роднина.
	— Това определено би било неловко.
	Двамата се усмихнаха и част от напрежението се разсея. Кейд повика на помощ адвокатския си инстинкт — страшно го биваше да кара свидетелите да се почувстват комфортно и да се разприказват. С тази мисъл, той започна с едно от малкото неща, които знаеше за Зак.
	— Е, очевидно обичаш футбола?
	Зак се заигра с опаковката на сламката.
	— Аха. Тази година ще бъда в отбора.
	— На каква позиция?
	В главата му отекна глас от миналото. _На каква позиция играеш?_
	Определено трябваше да измисли как да го заглуши.
	— Уайдрисийвър — отвърна Зак. — Това лято доста тренирах. Треньорът все повтаря, че силната ми част са ръцете, не краката. Въпреки това ми се иска да съм малко по-бърз.
	— Пробвал ли си свръхскоростни упражнения — попита Кейд.
	Зак поклати глава.
	— Какво е това?
	— Тренировка, която намалява съпротивлението, когато спринтираш, и ти позволява да бягаш по-бързо от обикновено. Обвий кърпа около кръста си и накарай някой съотборник да се опита да те задържи, когато тръгнеш. Той я пуска след няколко крачки, а ти получаваш порив на скорост по-бързо, отколкото би могло да го направи тялото ти обикновено. Освен това можеш да спринтираш по нанадолнище.
	Известно време говориха за футбол и въпросите на Зак най-сетне събудиха любопитството на Кейд.
	— Ноа е бил уайдаут в гимназията. Сигурен съм, че ти дава доста съвети, нали?
	— О, да. Просто се опитвам да измисля нещо и сам. — В този миг сервитьорката му донесе шоколадовия шейк и той изглеждаше доволен от прекъсването. Отпи голяма глътка и се усмихна. — Страшен е.
	Прокурорският инстинкт на Кейд се събуди, доловил, че нещо не беше както трябва.
	— Може ли да те попитам нещо, Зак? _Искаш_ ли да играеш футбол? — Много лесно можеше да си представи как Ноа, изглеждащ наистина готин с кожено яке и цигара в уста, се опитва отново да изживее славните дни от своето минало, карайки сина си (онзи, когото признаваше за свой син) да започне да спортува.
	Зак се отпусна, сякаш се беше приготвил да посрещне друг въпрос.
	— И още как — заяви той категорично. — Обожавам усещането, когато си облека екипа, прилива на адреналин в съблекалнята, а после, когато направя първата стъпка на терена — миризмата на току-що окосена трева, пот и…
	— Бензин — довърши Кейд.
	— Точно така. — Зак го изгледа заинтригувано. — Може ли и аз да те попитам нещо? Как се почувства, когато ти казаха, че никога вече няма да можеш да играеш?
	Бяха му задавали този въпрос безброй пъти и той обикновено замазваше истината или им излизаше с някакъв коментар за това, че е добре да се оттеглиш, когато си на върха. Оценяваше интереса на хората и разбираше любопитството им, но не виждаше причина целият свят да научи, че това бе един от най-ужасните мигове в живота му.
	Ала незнайно защо, със Зак обичайният отговор му се струваше като измъкване.
	— Действително се виждах като професионалист — каза той. — Представял си го бях безброй пъти, откакто бях на десет години. Трудно ми беше да преглътна, че тази мечта ми беше отнета.
	— И какво направи?
	Кейд сви рамене.
	— Прекарах следващите три месеца в самосъжаление, пропусках лекции, пиех и общо взето, се държах като истински задник. — Той млъкна, спомнил си на кого говори. — Не съм сигурен дали трябва да ти казвам такива неща.
	— На шестнайсет години съм. И преди съм чувал думата „задник“.
	— Имах предвид това с пропускането на лекции и напиването в колежа — поясни Кейд. — Тези истории определено не са съвети. Недей да правиш същото, което правех аз, когато пораснеш.
	— Леле. Току-що прозвуча досущ като баща ми. Направо е плашещо.
	— Е, да, когато _баща_ ти ти казва да не правиш нещата като него, това определено е добър съвет — сухо отбеляза Кейд.
	Зак замълча за миг.
	— Наистина го мразиш, нали?
	Казани така направо и изневиделица, думите хванаха Кейд неподготвен.
	— По-скоро се опитвам да не мисля за него, Зак. И искам да си остане така.
	Зак кимна, а по лицето му се изписа разочарование.
	— Не мога да кажа, че те виня. Вероятно на твое място бих се чувствал по същия начин.
	Имаше обаче нещо, което Кейд искаше да знае. Заради Зак.
	— За теб обаче е добър баща, нали?
	Зак се поколеба.
	— Не знам как да ти го кажа… — Наведе поглед към масата за миг, а после отново вдигна очи. — Ами да. Той е страхотен баща. Каза ми, че наистина е уседнал, след като се запознал с майка ми, и за мен винаги е бил нормален баща. Искам да кажа, не е съвършен и през последната година здравата ме изтормози да си повиша оценките по английски, но ми е баща, нали знаеш?
	Кейд извърна поглед, спирайки очи върху една малка пукнатина в стената. Не, не знаеше.
	Сервитьорката се появи, носейки две чинии.
	— Два най-обикновени чийзбургера.
	— Слава богу — каза Кейд, благодарен за прекъсването. За миг нещата бяха станали доста напрегнати.
	Сервитьорката се усмихна.
	— Наистина сте гладни, а? — Тя отметна къдравата си кестенява коса над раменете, оглеждайки одобрително Кейд. — Мога ли да ви предложа още нещо?
	Кейд имаше чувството, че не говори само за менюто. Пък и беше привлекателна, в това нямаше съмнение. И все пак…
	— Мисля, че засега си имаме всичко — отвърна той.
	— Ако се сетите за нещо, просто ми кажете. — Тя се отдалечи, поклащайки съблазнително стегнатото си младо дупе, облечено в къса черна пола.
	Зак зяпна ококорен след нея, с бутилката кетчуп във въздуха.
	Кейд се пресегна и нехайно я взе от ръката му, сипвайки си малко кетчуп в чинията за пържените си картофи.
	— Много е мила… — Зак примига, идвайки на себе си от замайването си. — Хей, така и не довърши историята си. Каза, че след като си бил контузен, си прекарал три месеца адски ядосан. Какво стана след това?
	— Най-сетне ми омръзна да бъда ядосан — отвърна Кейд. — Един ден през пролетта след контузията обядвах с група от бившите си съотборници и те обсъждаха подготовката за следващия сезон. В този момент си дадох сметка, че бих могъл или да се окайвам до края на живота си, че не съм част от всичко това, или да си изготвя нов план. Юридическият факултет ми се стори добра идея.
	Зак го изгледа недоверчиво.
	— Да, но я стига. Не ми казвай, че не ти липсва миризмата на трева и бензин, и пот.
	Кейд се усмихна.
	— Сега онова, което ме подтиква напред, е миризмата на съдебната зала. Мирисът на кожени куфарчета и кафе, и правосъдие. Нищо не може да се сравнява с това, Зак.
	Този път Зак го изгледа _наистина_ недоверчиво.
	— Щом казваш.
	Кейд се засмя, обзет от внезапно желание да му приложи на шега някоя спортна хватка.
	— Е, добре. Дотук бях с даването на показания. Сега е твой ред. Какъв е този проблем, който имаш с часовете по английски?
	Зак се изчерви до корените на светлокестенявата си коса.
	— Нищо. Просто ми беше трудно да се съсредоточа в час, това е всичко.
	— Защо само в часовете по английски?
	Зак сви рамене.
	— Е, нали се сещаш, различна среда, различни хора…
	_А._
	— Различни хора. Разбирам. — Кейд се облегна в стола, настанявайки се по-удобно. — Съдейки по това, че лицето ти придоби цвета на бутилката с кетчуп, предполагам, че си имаме работа с едно от двете: секси учителка или симпатична съученичка. Кое е?
	— Симпатична съученичка.
	— Окей, можем да направим нещо от това. Как се казва?
	— Пейдж Чопра. Има дълга тъмна коса и светлозелени очи и е страшно умна. Като нищо е най-умното момиче в класа.
	— Зелени очи и наистина умна, а? — повтори Кейд. Звучеше така, сякаш двамата с брат му имаха еднакъв вкус не само за чийзбургери и курабии с М & М. Той облегна ръце на масата, готов да измисли план.
	Малкият му брат щеше да получи своето момиче.
	— Окей, кажи ми какъв е проблемът. — Той махна към Зак. — Ти си привлекателен, играеш футбол. Момичетата си падат по такива неща.
	— Не и това момиче — отвърна Зак, ровичкайки из пържените си картофи. — Почти съм сигурен, че ме мисли за тъп спортист.
	— И защо да мисли така?
	— Защото, когато тя е наблизо, аз действително се държа като тъп спортист. — Зак разпери отчаяно ръце. — Нищо не мога да направя, тя ме кара да се чувствам нервен. Миналата година седеше до мен по английски и всеки път, когато учителят ме вдигнеше да отговоря, усещах как Пейдж ме гледа и ми се искаше да кажа нещо дълбокомислено. И всеки път си глътвах езика. И тъй като участието в час е четиресет процента от оценката, а аз едва успявах да навържа някое изречение, получих C*. Никога досега не съм получавал C. — Зак поклати глава и продължи: — Мислех си, че ще я забравя през ваканцията, особено с… — Той се поколеба и посочи към Кейд. — Е, нали се сещаш, като те намеря и всичко останало. Обаче баща й държи магазина за сладолед в квартала и тя работи в него през лятото, така че непрекъснато ходя там, купувам си цял куп сладолед и се мъча да измисля какво да кажа. Обаче след дванайсет фунийки с по две топки, така и не съм стигнал по-далеч от „Здравей, Пейдж“. — Той прокара ръка през косата си. — Ама че съм се забъркал, мой човек. Ама че съм се забъркал.
	[* В САЩ учениците се оценяват по четири- или петобална система, в която най-високата оценка е A, а най-ниската — F; C се равнява на среден у нас. — Б.пр.]
	Кейд седеше срещу брат си, мъчейки се да потисне усмивката си. През целия си живот никога не бе хлътвал по някого толкова, колкото Зак очевидно беше хлътнал по Пейдж Чопра. Излизал бе с доста момичета и жени, ала дори като тийнейджър беше по-сдържан в емоциите си.
	Зак го чакаше да каже нещо.
	— Гледаш ме странно. То е, защото съм адски жалък, нали? Искам да кажа, ти си Кейд Морган. Сигурно никога не ти се налага да се тревожиш за момичета, нали?
	— Не си жалък. Всъщност мъничко ти завиждам.
	— Защото съм се забъркал така? — попита Зак сухо.
	— Не. Защото не се страхуваш да го направиш.
	— Е, не е, като да съм взел съзнателно решение. Бих предпочел да съм готин и да спечеля момичето.
	— Искаш да си готин? Опитай да _говориш_ с нея.
	Зак въздъхна.
	— Не може ли просто да й пусна есемес?
	— Не. — Кейд размаха пръст във въздуха за да подчертае думите си. — Никакви есемеси. Ако двама души се харесват, би трябвало да могат да седнат и да си поговорят, така както правят нормалните възрастни, когато искат да се опознаят.
	Зак повдигна вежди.
	— Човече… то е просто есемес.
	_Как ли пък не._
	— И все пак ще трябва да измислиш начин да си поговориш с това момиче. Така че, ако тя те кара да се чувстваш толкова нервен, значи, имаш нужда от боен план. Започни разговора с нещо, което тя харесва. Нещо, което й е интересно.
	Зак се замисли.
	— Мисля, че обича поезия. Веднъж я чух да говори с господин Стивънс след часа за това, как самата тя била написала няколко стихотворения.
	Кейд плесна с ръце. _Бинго._
	— Съвършено. Ако ти е трудно да говориш с нея, намери друг начин да й покажеш чувствата си. Може да й подариш книга с поезия.
	— Аз съм шестнайсетгодишен уайдрисийвър. Разбирам от тъчдауни и пасове. Не от стихотворения.
	— Ще ти се наложи да го направиш, ако искаш Пейдж Чопра да те хареса. Звучи ми така, сякаш трябва да положиш малко повече усилия. — Кейд се ухили, когато Зак извъртя демонстративно очи. — И карай по-простичко, здравеняко. Пробвай с Т. С. Елиът. — Той се изсмя, виждайки изненаданото изражение на Зак. — Не е нужно да изглеждаш толкова шокиран. Изкарах един курс по поезия в колежа. Чул бях, че преподавателят пише A на всеки, който се появи в час. — Освен това бе чул от един съотборник, че мадамите в този курс били секси и артистични, и им действало адски възбуждащо, когато някой мъж разкриел „чувствителната си страна“, обсъждайки стихове (все неща, които до едно бяха верни), но това бе история за друг ден.
	— Ще си помисля. — Зак отпи от шейка си. — Ами ти? Знам, че не си женен? Срещаш ли се с някоя?
	Пред очите на Кейд изплува образът на Брук, заспала в леглото му. А после бе изместен от друг, в който тя му казваше „пусни ми есемес“, застанала на прага му.
	— Нищо сериозно.
	— Наистина ли? Защото доста се замисли.
	Ако още някой изкоментираше тези негови „паузи“…
	— Яж си обяда — каза Кейд.
	Зак се ухили и му сервира собствените му думи:
	— Ако ти е трудно да говориш с нея, намери друг начин да й покажеш чувствата си.
	— Прекрасно знам как да говоря с нея.
	— В такъв случай може би не казваш правилните неща.
	— Може ли да сменим темата? — Кейд прокара ръка през косата си. — Ти си на шестнайсет. Вярвай ми, връзките стават много по-сложни, когато пораснеш.
	— Това да не е приятелство с екстри?
	— Не си ли още малък за да знаеш за приятелството с екстри?
	— Не съм казал, че самият аз имам такова. Ала колкото и да е смайващо, да, чувал съм за случаи, в които възрастни правят секс, без да заживеят щастливо до края на дните си.
	Кейд се опита да измисли как най-добре да опише положението с Брук.
	— Има една жена. Отношенията ни са приятелски. Имаше и екстри.
	— Харесваш ли я?
	Кейд махна с бургера си.
	— Естествено, че я харесвам. Тя е най-интелигентната и остроумна жена, която съм срещал някога. И секси.
	— Да, разбирам защо си толкова объркан — каза Зак. — Интелигентна, остроумна и секси. Звучи ми като адски сложна ситуация.
	Е, добре де. В едни млади, още непреситени от живота уши сигурно наистина звучеше странно. Кейд се опита да намери друг подход за да обясни.
	— С нея сме на едно и също мнение. Искаме нещата да си останат неангажиращи.
	— Хей, ти си интелигентен тип, очевидно знаеш какво правиш. Обаче неангажиращо или не, ако това момиче наистина е толкова страхотно, вероятно би трябвало да последваш собствения си съвет.
	— И какъв е той?
	— Дай си малко повече зор. — С тези думи Зак отхапа голям залък от чийзбургера си.
	Кейд се замисли. Да си даде малко повече зор? О, моля ти се. Ако бе започнал да се чуди дали не би искал да се опита да промени мнението на Брук за това, че просто се забавляват (а той очевидно не се чудеше нищо такова, тъй като никой мъж с всичкия си не се опитва да промени връзка, в която двамата „просто се забавляват“), може би тогава би се замислил как да си „даде повече зор“.
	Той изсумтя презрително.
	— Ти си просто тийнейджър. Какво ли разбираш?
	— Аз съм много мъдър за годините си — заяви Зак с пълна с хамбургер уста.
	Кейд се разсмя и в гърдите му се разля топло чувство. Задник или не, Ноа Гарити бе успял да направи поне едно добро нещо за него.
	Беше му дал това.

	* * *

	Брук примига, давайки си сметка, че от няколко минути се взира през прозореца на кабинета си.
	Седеше на бюрото си с химикалка в ръка и уж преглеждаше преработените трудови договори, които външните юристи на „Стърлинг“ й бяха изпратили. Все още й оставаха шест договора, а й беше трудно да се съсредоточи. Нещо наистина необичайно за нея.
	Беше около обяд и през прозореца виждаше как по Мичиган авеню се разхождат двойки, уловени за ръка, и жени с големи чанти, наслаждавайки се на почивен ден, изпълнен с пазаруване. Не помнеше кога за последен път самата тя бе направила същото. Обикновено беше толкова заета, че си набелязваше някой магазин и свършваше онова, за което бе дошла, за възможно най-кратко време.
	Зад Мичиган авеню се простираше плажът на езерото, пълен с хора, наслаждаващи се на слънцето и вълните.
	Може би прекалено бързо си беше тръгнала от апартамента на Кейд.
	Брук пропъди тази мисъл толкова бързо, колкото тя се появи в главата й. Договорите върху бюрото й нямаше да се прегледат сами. Освен това нещата между тях с Кейд бяха неангажиращи — което означаваше да не остава у тях „просто ей така“, независимо дали имаше работа, или не. Бяха правили секс — като много други хора. Е, да, беше наистина горещ секс, пък и се бяха посмели заедно, ала това не означаваше, че иска да избира пердета заедно с него. А като се имаше предвид отлично отработената му програма с денвърския омлет, бе повече от очевидно, че тя не бе първата жена, прекарала нощта у тях. Нито пък щеше да е последната.
	Тази мисъл… като че ли я жегна.
	_Вземи се в ръце, Паркър._
	Положението бе точно такова, каквото го искаше, напомни си. Само тя и работата й, заедно в неделния следобед. Да си мечтае за Кейд, загледана с копнеж към плажа, беше безсмислено.
	Дори и ако беше забавно да си го представя загорял и гол до кръста.
	Брук помисли още мъничко за това.
	О, по дяволите. Една фантазия нямаше да я убие.
	Тя лежи на плажа, без следа от мобилен телефон, лаптоп или айпад наоколо (да, това определено беше фантазия), и слуша шума на вълните, плискащи се спокойно край брега. Кейд, загорял и гол до кръста, седи до нея и я маже с лосион против слънце.
	Брук затвори очи. Почти усещаше силните му ръце, милващи кожата й… а после лекото закачливо докосване на пръстите му, отмятащи косата от раменете й, докато той се навежда, а гласът му — дрезгав и топъл в ухото й, й казва…
	— Брук.
	Тя отвори рязко очи. Ама че работа… _наистина_ го чуваше. Обърна се бавно в стола и за свое изумление видя Кейд да стои на прага на офиса й.
	На това му се казваше ярка фантазия.
	— Може би не е лоша идея да започнеш да заключваш входната врата на офиса, когато работиш тук сама — каза той, без никакъв поздрав, разпореждайки се с нея още от първата дума.
	Определено беше истинският Кейд.
	Брук не обърна внимание на забележката му, тъй като в момента имаше по-важен въпрос.
	— Какво правиш тук?
	Той се размърда неловко на прага, сякаш сам не беше сигурен.
	— Ако се налага да работиш в неделя, най-малкото, което би могла да направиш, е да хапнеш нещо повече от енергийно блокче — заяви рязко и вдигна бяла хартиена торбичка.
	Брук зяпна изненадано.
	— Донесъл си ми обяд?
	— Бях наблизо.
	Тя погледна етикета на плика.
	— Това заведение е на двайсет минути от тук.
	— Бях _там_, а сега съм тук — отвърна той подразнено. — Честна дума, жено, невъзможно е да те нахрани човек. — Приближи се и остави торбичката върху бюрото й. — Чийзбургер с лют кетчуп и пържени сладки картофи… избрано _специално_ за едно люто и сладко момиче, което познавам… и зелена кисела краставичка с копър заради очите ти. Това е. — Той скръсти ръце на гърдите си.
	Брук го погледна изпитателно.
	— Изглеждаш ужасно опак в момента.
	— Така и се чувствам.
	— Защо?
	— Не знам — изсумтя той. — Просто… изяж си Брук-бургера. Стига си задавала толкова въпроси. Понякога един мъж просто иска да купи обяд на едно момиче. Някакви възражения? Много добре. Приятна неделя, госпожице Паркър.
	И той излезе от офиса й, изчезвайки толкова бързо, колкото се беше появил.
	Брук се взря във вратата и примига.
	Нямаше представа какво беше това.


>	18

	Седмица по-късно Кейд седеше на конферентната маса срещу Чарлс Торино и двама от адвокатите му. Като федералния прокурор, повдигнал обвиненията срещу сенатор Сандерсън, Торино и останалите трима подсъдими, Кейд се бе опитал да предположи кой от обвиняемите пръв ще се обърне към него за да се признае за виновен. Беше се спрял на Торино, най-вече защото подозираше, че изпълнителният директор на болница, който живееше в къща на стойност четири милиона долара, би сторил всичко по силите си за да не лежи във федерален затвор. А фактът, че адвокатът му буквално се беше изпотил в съдебната зала, навеждаше на мисълта, че екипът на защитата му не се чувства особено уверен в шансовете им.
	Подозренията му се потвърдиха тази петъчна сутрин.
	— Бихме искали да обсъдим обвиненията срещу моя клиент — заяви Оуен Локхарт, главният адвокат в защитата на Чарлс Торино, който по-рано тази седмица се беше обадил на Кейд за да поиска среща.
	— Опит да бъде подкупен държавен служител — отвърна Кейд. — И както ви казах по телефона, господин Локхарт, боя се, че няма кой знае какво за обсъждане.
	— Клиентът ми — Локхарт го посочи с ръка — обмисля дали да не се признае за виновен.
	— Разумно решение, с оглед на доказателствата — каза Кейд. — Можем да се обадим на съдебния сътрудник и да уредим насрочването на заседание веднага щом поискате.
	— Но какво ще получа аз в замяна? — избъбри Торино, без да обръща внимание на погледите на адвокатите си.
	Кейд облегна ръце на масата.
	— Извинявам се, ако това не ви е било обяснено, господин Торино, ала както вече съобщих на адвоката ви, не възнамерявам да сключвам никакво споразумение относно предявените ви обвинения.
	Другият адвокат на Торино, Джеймс Уийлър, беше по-млад и очевидно по-агресивен от Локхарт.
	— Знаем, че основната ти цел е сенаторът, Морган. Напоследък май здравата си вдигнал мерника на политиците.
	— Онова, на което съм вдигнал мерника, господин Уийлър, са онези, които съзнателно и най-безсрамно нарушават законите на Съединените щати.
	Локхарт побърза да се намеси за да успокои духовете.
	— Това, което колегата ми искаше да каже, бе, че господин Торино е дребна риба в морето, което представлява този случай. Според докладите на ФБР от месеци насам събирате доказателства срещу Сандерсън. Навярно бихме могли да ви помогнем да заловите голямата риба.
	Тонът на Кейд си остана учтив, но твърд.
	— С цялото ми уважение, господа, вече разполагам с всичко, което ми е нужно от господин Торино. — Той се обърна директно към управителя на болницата: — Разполагам със записи на разговори между вас и сенатора, както по телефона, така и в „Соня“. Като капак на всичко имаме и видео запис от ресторанта, на който двамата буквално си стискате ръцете, докато вие се съгласявате да му платите двеста хиляди долара в замяна на това, той да се погрижи болница „Паркпойнт“ да не бъде закрита. Това е предостатъчно за съдебните заседатели, независимо дали ще дадете показания, или не.
	Торино погледна през прозореца и поклати глава, сякаш не можеше да повярва, че всичко това се случва. След няколко мига проговори глухо:
	— Допуснах грешка, господин Морган. _Една_ грешка. Вече изгубих работата си и обезщетението на стойност три милиона долара. Ала най-лошото е, че изгубих репутацията си. А сега ме заплашват и двайсет години затвор заради това. — Той преглътна с усилие, сякаш се бореше да запази самообладание. — Имам две дъщери. На седем и на девет години. Дори ако съдията ми даде половината от максималната присъда, ще изгубя толкова много от времето да бъда с тях.
	Въпреки че непрекъснато чуваше подобни истории, Кейд не беше напълно неподатлив към тях. И макар че наистина му беше жал за дъщерите на Торино, много отдавна се бе научил да не се замисля за семействата на подсъдимите, срещу които се изправяше в съда. Имаше си работа, която трябваше да бъде свършена, работа, в която вярваше, и затова се съсредоточаваше единствено върху нея.
	— Сигурен съм, че това са неща, които съдията ще вземе под внимание, когато определя присъдата ви, господин Торино. — И като кимна решително, стана от масата. — Господа, смятам, че изчерпахме всичко, което трябваше да обсъдим.
	— Почакайте малко, Морган. — Локхарт погледна първо към Уийлър, а после към Торино, който кимна.
	Кейд начаса разбра, че става нещо.
	— Ами ако ви кажем, че в морето има и друга голяма риба? — попита Локхарт. — Риба, която още не сте заловили.
	— Вероятно бих отговорил, че ще е най-добре да престанете с риболовните метафори, ако искате да ме задържите в тази стая.
	— Нека го кажа по друг начин тогава. — Локхарт сплете ръце върху масата. — В замяна на някои гаранции, господин Торино може да ви съобщи за още… да ги наречем уговорки, между него и друг държавен служител.
	— Уговорки, направени единствено в опит да защитя интересите на болницата — добави Торино.
	Локхарт и Уийлър го стрелнаха с поглед и той побърза да млъкне.
	Лицето на Кейд си остана безстрастно, ала би излъгал, ако кажеше, че не е любопитен. Още един корумпиран политик? Да не повярва човек.
	— Друг сенатор?
	Уийлър поклати глава.
	— Представител на щата.
	— За каква сума говорим? — попита Кейд. Този разговор не си струваше, ако ставаше дума за опитите на Торино да си спечели благоволението на някакъв представител на щата, като го покани няколко пъти на вечеря.
	— Достатъчно за да проявите интерес — увери го Локхарт.
	— Да чуем. Аз съм доста придирчив.
	Локхарт не отговори веднага.
	— Около триста хиляди долара.
	Кейд запази непроницаемото си изражение, ала това действително беше солиден подкуп. _Ако_ информацията беше вярна, някой в Камарата на представителите определено беше сериозна конкуренция на сенатор Сандерсън в категорията „подкупен политик“.
	Макар и неохотно, Кейд трябваше да си признае, че иска да чуе повече. Точно както адвокатите на Торино бяха знаели, че ще стане.
	— Разбирате, естествено, че споделяме тази информация единствено за да започнем преговорите за споразумение за намаляване на присъдата — добави Локхарт.
	Да, Кейд го разбираше. Което означаваше, че според постановленията на закона нито дума от този разговор нямаше да бъде допусната като доказателство в съда, ако Торино решеше да не се признае за виновен. Той впи поглед в Торино, виждайки го в съвсем различна светлина, сега, когато знаеше, че беше похарчил половин милион долара, подкупвайки не един, а _двама_ членове на Генералната асамблея на Илинойс.
	— Една-единствена грешка, а? — попита, без да си дава труда да скрие сарказма в гласа си.
	Торино сви рамене.
	— Реших първо да се опитам да си изпрося малко съчувствие.
	Кейд поклати отвратено глава и извади телефона си.
	— Можеш ли да ми запазиш конферентната зала за следващия час? — помоли той секретарката си. — Ще ми трябва повече време, отколкото очаквах. Освен това се свържи с Грег Боран от Бюрото за служебна защита и му кажи, че ще трябва да отложим разговора си този следобед.
	Той благодари на Деми, затвори и отново се обърна към Торино и адвокатите му.
	— Означава ли това, че ще го обсъдим? — попита Локхарт.
	— Не. — Кейд прибра телефона в джоба на сакото си и отново седна на масата. — Означава, че съм готов да ви изслушам.

	* * *

	— Едно трябва да му се признае — помислил е за всичко, като си е намерил човек и в двата клона на Генералната асамблея на Илинойс. — Седнал срещу шефката си, главен прокурор Камерън Линд, Кейд й предаваше какво бе научил по време на двучасовата си среща с Торино. — Държал е сенатор Сандерсън в единия си джоб и както научихме днес, представител Бил Флайс в другия. Платил им е общо петстотин хиляди долара подкуп. Естествено, той ще ти каже, че го е направил за доброто на гражданите. Твърди, че понеже „Паркпойнт“ обслужва някои от най-бедните квартали в Чикаго, просто е правил каквото е нужно за да е сигурен, че „бедните също имат достъп до добро здравеопазване“.
	Седнала зад бюрото си, Камерън не изглеждаше особено впечатлена от това оправдание.
	— Истински Робин Худ, в къщата си за четири милиона долара.
	Кейд изобщо не се учуди на сардоничния й тон. Когато близо две години по-рано бе станала главен прокурор, Камерън ясно бе дала да се разбере, че смята случаите на корупция във властта за един от приоритетите си. Макар да беше симпатичен, земен човек (нещо, което Кейд наистина оценяваше у един началник), Камерън си беше спечелила славата на изключително корава, когато ставаше дума за корумпирани политици. В резултат тя се радваше на уважение както в офиса, така и извън него и бързо бе станала наистина влиятелна жена в Департамента по правосъдие.
	— Как смяташ да процедираш? — попита тя.
	Кейд бе очаквал този въпрос, така че го беше обмислил сериозно, преди да се отбие в кабинета на Камерън за да обсъдят най-новото развитие на случая на Торино.
	— Очевидно трябва да говорим с ФБР и да обсъдим възможността Флайс да бъде разследван. И колкото и да ми е неприятно, струва ми се, че е в наш интерес да сключим споразумение с Торино в замяна на показанията му. — Не му харесваше мисълта, че Торино ще се отърве с по-лека присъда, ала понякога това беше неизбежно.
	Все пак нямаше намерение да го остави да се измъкне напълно безнаказано.
	— Казах на Торино и на адвокатите му, че няма да оттегля обвиненията в случая „Сандерсън“. Обещах им обаче, че ще си помисля дали да не се обърна към съдията с молба за намаляване на присъдата на Торино с оглед на съдействието му и да поискам осемнайсет месеца в затвор с минимална сигурност.
	Камерън се замисли.
	— Толкова е тъжно. Торино е бил председател на две от най-влиятелните лобистки организации в Илинойс. Би могъл да използва влиянието си за да направи толкова добро, вместо да прибягва до подкупи.
	— Дори и да не се съгласим да поискаме намаляване на присъдата, Торино едва ли ще получи повече от четири години — отвърна Кейд. — Това е първото му провинение и адвокатите му ще изтъкнат всичкото добро, което е направил в общността. Така поне ще пипнем и Флайс.
	Камерън се заигра с химикалката си, прехвърляйки през главата си възможностите пред тях. Най-сетне въздъхна.
	— Изобщо не ми е приятно, но съм съгласна. Предложи им споразумение.
	Кейд кимна.
	— Дадено.
	Камерън се облегна в стола си и го погледна изучаващо.
	— Започваш да си изграждаш солидно име с тези случаи на корупция. Хората ще следят напредъка ти с още по-голям интерес.
	— Отлично. Така поне ще могат да се съсредоточат върху нещо друго, освен онзи проклет случай с туитър терориста.
	Камерън се засмя при споменаването на нашумелия случай, върху който Кейд беше работил под ръководството на нейния предшественик. То бе нещо като шега между тях двамата, връщане към дните, когато и двамата бяха колеги в Отдела за специални обвинения и работеха за невероятно егоцентричен началник, който също се бе оказал корумпиран. За щастие на Кейд и всички в офиса, положението се беше подобрило значително сега, когато Камерън командваше.
	— Според мен си дал достатъчно поводи за интерес към теб, освен случая с туитър терориста — заяви Камерън. — И като стана дума за това, радвам се, че се отби. Има нещо, за което искам да си поговорим.
	Тя скръсти ръце върху корема си с размерите на баскетболна топка.
	— Ако всичко е наред, бебето Палъс ще се появи на бял свят след около осем седмици. Което е добре, защото още малко и двамата с Джак като нищо ще се окажем включени в черния списък на всички магазини за бебешки стоки в Чикаго.
	Кейд се засмя. Да се твърди, че специален агент Джак Палъс прекалява със закрилническото отношение към бременната си съпруга и нероденото си дете, би било меко казано.
	— Какво е направил Джак този път?
	— Освен че върна трети бебефон поред, защото имал „съмнителни настройки за сигурност“, този уикенд в продължение на четиресет и пет минути разпитва мъжете, които доставиха мебелите за детската стая, за „подготовката и специалните им умения в монтирането на бебешки креватчета“.
	Кейд се разсмя, представяйки си картинката. Виждал бе физиономията на Палъс, когато подлагаше някого на разпит — тя определено не беше за хора със слабо сърце.
	— Е, справиха ли се с теста?
	Камерън поклати глава.
	— Не. Така че сега вместо креватче, в детската стая има кутия с размерите на хладилник. Джак помоли Ник и Сам да дойдат този уикенд — обясни тя, споменавайки други двама агенти от ФБР. — Очевидно сами ще го сглобят.
	— Какво разбират Маккол и Уилкинс от сглобяването на детски креватчета?
	— Именно. — Въпреки сухия тон на Камерън, в очите й играеха искрици на неподправено щастие. — Така или иначе, съобщих на върховния прокурор, че възнамерявам да си взема три месеца отпуск по майчинство, и двамата се съгласихме, че логичното решение е да ме замести някой от офиса, така че той поиска да му препоръчам най-подходящия. Което означава… — Камерън замълча за миг и лицето й придоби лукаво изражение, — че ако проявяваш интерес, постът „изпълняваш длъжността главен прокурор“ е твой.
	Кейд примига.
	— Не знам какво да кажа. Благодаря ти.
	— Не е нужно да ми благодариш — увери го Камерън. — Заслужил си си го. Страшно те бива в съдебната зала и с теб споделяме една и съща цел — да прочистим политическата сцена в Илинойс. Доволна съм (и честно казано, облекчена), че ти ще държиш фронта, докато ме няма. — Тя го посочи с пръст, погледът й беше строг. — Но става въпрос само за три месеца, Морган. Ще се върна.
	— Разбира се. Обещавам да не изгоря мястото до основи в отсъствието ти.
	— Оценявам го. И говорех сериозно, когато казах, че хората те гледат. Името ти изскочи в повече от един разговор между мен и върховния прокурор. Имам чувството, че постът „изпълняващ длъжността главен прокурор“ ще ти отвори много врати.
	Кейд се трудеше здравата и харесваше работата си, ала не можеше да отрече, че бе започнал да обмисля следващата стъпка в кариерата си. Повечето прокурори се задържаха не повече от десет години, след което обикновено си намираха доходоносна позиция в някоя голяма кантора. Тъй като предполагаше, че ще иска да продължи да води дела, Кейд вече бе започнал да опипва почвата в две от водещите кантори в Чикаго, които бяха проявили интерес към това, да го привлекат в редиците си за да оглави отдела им за финансови престъпления.
	Нямаше обаче никакво съмнение, че постът „изпълняващ длъжността главен прокурор“ щеше да открие пред него още възможности. Стига да не се издънеше (което нямаше да се случи — той възнамеряваше да е страхотен през тези три месеца), това като нищо можеше да се окаже трамплин за политически пост на по-високо ниво, ако решеше, че иска да продължи в публичния сектор.
	Двамата с Камерън се заловиха да обсъдят техническите подробности на прехода и се съгласиха той да започне да присъства на срещите й с останалите прокурори, в които ставаше въпрос за по-сложни случаи, както и на тези, отнасящи се до всички нови въпроси, възникнали през следващите два месеца. Камерън предложи да уреди той да бъде приет от ръководителите на местните клонове на ФБР, Службата за борба с наркотиците, Тайните служби, Бюрото за алкохол, тютюн и огнестрелни оръжия, както и данъчните за да се запознае с течащите в момента разследвания, по които офисът им си сътрудничеше с всяка от тези агенции.
	— Кога възнамеряваш да съобщиш на останалите? — попита той накрая.
	— Скоро. Знам, че всички се интересуват какво ще стане, когато бебето се роди. — Тя сложи любвеобилно ръка върху корема си. — Всъщност дори аз съм мъничко любопитна.
	— Нали знаеш, че в офиса на ФБР залагат за това? Първият, който успее да се сдобие със снимка на Джак с едно от онези кенгура за носене на бебета, печели.
	Камерън се разсмя… а после се сети нещо.
	— Каква е печалбата?
	— Последно чух, че са събрали петстотин долара.
	— По дяволите, искам да се включа.
	Докато отиваше към вратата, Кейд отново й благодари.
	— Само още нещо. Възразяваш ли да кажа на Райлин, преди да си съобщила на останалите? — Имаше чувството, че много скоро ще се види с колежката си от Отдела за специални обвинения (която най-сетне се беше завърнала от двуседмично дело и едноседмична ваканция) за ежедневното им посещение в „Старбъкс“, и предпочиташе тя да научи новината от него.
	Камерън кимна с разбиране.
	— Естествено.

	* * *

	Когато се върна в кабинета си, Кейд затвори вратата зад себе си, седна на бюрото и се опита да осмисли станалото.
	Изпълняващ длъжността главен прокурор.
	Добре звучеше.
	Заслужаваше си да се отпразнува и той прехвърли възможностите през ума си. Вон, естествено, както и Хъксли. Бързо отхвърли приятелите си от Прокуратурата — мнозина от тях бяха амбициозни, също като него, и не искаше да им навира в лицата повишението си (пък било то и временно).
	Значи, оставаха Вон и Хъксли.
	Освен…
	Дали пък не беше време за едно съобщение до госпожица Брук Паркър от „Стърлинг Ресторантс“?
	Е, да, след онзи странен момент миналата неделя, когато се бе почувствал длъжен да се отбие в офиса й с Брук-бургера, бе решил да постави малко предпазно разстояние между тях. Просто… за всеки случай.
	Сега обаче беше добре. Отново си беше себе си. И ако искаше да отпразнува добрата новина със страстна среща, не виждаше нищо лошо в това.
	С тази мисъл той извади телефона си и й написа есемес. Вкара мъничко флиртуване във встъпителното съобщение.
	__Така и не ми благодари за бургера. Неблагодарница.__
	Провери служебния си имейл и написа набързо няколко писма. Десетина минути по-късно получи есемес от Брук.
	__Някой щеше да си получи благодарността на живо, ако не беше изхвърчал от офиса ми като завършек на някаква опака тирада.__
	Кейд се усмихна, докато отговаряше.
	__Тъй като съм наистина добър, ще ти дам възможност да ми благодариш очи в очи на вечеря днес. Получих добра новина и искам да я отпразнувам.__
	__И колко добра е тази новина?__, попита тя в отговор.
	Кейд се замисли.
	__По скалата от „Нищо особено“ до „Майко мила, току-що спечелих купата «Роуз боул»“, бих казал, че е някъде около „Адски“.__
	Минута по-късно телефонът му звънна.
	— Тъкмо пишех отговор, когато си дадох сметка, че би било по-бързо да се обадя — заяви Брук, когато той вдигна. — Любопитна съм за тази твоя „адски готина“ новина. — В гласа й се промъкнаха разочаровани нотки. — За съжаление, днес не мога. Ще вечерям с външните адвокати, които наехме за да ни помогнат със семинара за „Равни възможности“ миналата седмица. Предполагам, че ще се опитат да си уредят още ангажименти с нас. — Тя млъкна. — Съжалявам, Кейд. Естествено, че ще съм заета.
	Сякаш щеше да я остави да се измъкне толкова лесно.
	— Мога да измисля нещо, което да се вмести в програмата ти, Пепеляшке — подразни я той. — Какво ще кажеш да се видим на питие след вечерята ти?
	Тя замълча за миг, преди да отговори.
	— С удоволствие. Би трябвало да се освободя докъм девет часа, ако не е твърде късно.
	И в този миг Кейд осъзна с какво нетърпение очаква да я види.
	Много ясно — с всичкия секс, който щяха да правят.
	— Девет часът, тогава. Ще те взема от вас.
	— Ще те чакам с денвърски омлет.
	— Много смешно.
	— И, Кейд — добави тя, преди да затвори, — каквато и да е новината, поздравления.
	Кейд се усмихна и прибра телефона в джоба на сакото си.
	— Ако се съди по усмивката, предполагам, че някой подсъдим или адвоката му го очаква наистина гаден ден.
	При звука на разнеслия се женски глас Кейд си погледна часовника и видя, че е точно три.
	Време беше за „Старбъкс“.
	Обърна се в стола и видя познато лице на прага.
	— Я виж ти кой се завърна. Как беше почивката?
	Райлин Пиърс, един от прокурорите от Отдела за специални обвинения, пристъпи в офиса му.
	— Крайно необходима. Ако никога вече не видя дело за измама с ипотеки с десет подсъдими и тринайсет обвинения, пак ще е прекалено скоро.
	— Обзалагам се, че седмицата в Бора Бора е помогнала — каза Кейд. — Чух, че в мига, в който присъдата била произнесена, Роудс те качил на покрива, където ви чакал хеликоптер.
	— Човек може да чуе какво ли не. И не мисля, че на осъдените престъпници им разрешават да си паркират хеликоптерите на покрива на федерални сгради — отвърна Райлин, говорейки за колоритното криминално минало на приятеля си.
	Преди една година тя доста бе разбунила духовете в офиса, оповестявайки, че излиза с Кайл Роудс, богат софтуерен предприемач, който по една случайност бе също така и нашумял бивш затворник, известен под името Туитър терориста. В началото Кейд бе особено изненадан от връзката им, като се имаше предвид, че: а) смяташе Райлин за една от най-близките си приятелки в офиса и б) именно той бе прокурорът, пратил Роудс зад решетките за осемнайсет месеца.
	Неловко.
	Все пак, въпреки необичайните обстоятелства, двамата с Райлин бяха успели да преодолеят това, че някога той бе нарекъл любовта на живота й „кибер заплаха за обществото“, и си бяха останали приятели. Което беше чудесно, защото, освен че беше някой, с когото му бе приятно да общува, Райлин беше отличен прокурор. Като двама от най-опитните в Отдела за специални обвинения, те много често обсъждаха случаите си, търсеха се за съвети и си разменяха истории от съдебната зала. Вярно, двамата с Роудс едва ли щяха да пият яйчен пунш и да пеят коледни песни на годишното офис парти, но заради Райлин се държаха тихичко настрани един от друг.
	— Значи, никакъв хеликоптер, а? — попита той. — Офисните клюкари ще бъдат съкрушени.
	— Никакъв хеликоптер, но… възможно е пред съда да е имало лимузина — отвърна Райлин. — С шампанско в кофичка с лед.
	Естествено, че бе имало. Кейд стана и се отправи към вратата.
	— Нали ти е ясно, че сега съм длъжен да те поднасям за това в продължение на поне две седмици?
	Двамата поеха по коридора към асансьорите.
	— Аха. — Райлин се усмихна палаво. — И си струваше всяка секунда.

	* * *

	След като си взеха кафетата, Кейд предложи да поостанат. Намериха си празна маса в ъгъла на заведението, където можеха да говорят, без никой да ги чуе.
	— Има нещо, което според мен трябва да знаеш — започна той. — И исках да го научиш от мен. Днес следобед се видях с Камерън и тя ме помоли да я замествам, докато е в отпуск по майчинство.
	Не беше сигурен как ще реагира Райлин. Тя беше отличен прокурор и също като него беше част от Отдела за специални обвинения, и беше изключително посветена на работата си. Не му се искаше това временно повишение да предизвика напрежение между тях.
	За щастие, отговорът й разсея притесненията му.
	— Поздравления, Кейд — каза тя сърдечно. — Това е фантастично. И напълно заслужено.
	Кейд отхвърли скромно похвалата.
	— Подозирам, че до голяма степен се дължи на по-дългия ми стаж в офиса в Чикаго. — Въпреки че двамата с Райлин имаха еднакъв опит, по-рано тя бе работила в Прокуратурата в Сан Франциско и се бе преместила в Чикаго едва преди година.
	Райлин отпи от фрапучиното си и отметна кичур гарвановочерна коса от очите си.
	— Оценявам думите ти. И да, Камерън несъмнено е взела предвид факта, че работиш в Чикаго по-отдавна. Ала преди всичко е избрала теб, защото ще се справиш отлично.
	— Благодаря, Райлин. Това означава много за мен.
	— Не ме разбирай погрешно, аз също щях да се справя страхотно — добави тя и разклати кубчетата лед в чашата си. — Ала и двамата знаем, че това е невъзможно. Главният прокурор никога не би се съгласил постът му да бъде поет от някой, който излиза с известен бивш затворник.
	Каза го нехайно, без следа от огорчение. И макар че Кейд не би се изразил толкова директно, и двамата знаеха, че Райлин е права. Само че тя още преди една година бе приела, че връзката й с Роудс означава, че кариерата й в държавния сектор ще има свой таван… и доколкото Кейд знаеше, изобщо не съжаляваше за това.
	Всъщност коментарът й бе тъкмо поводът, от който се нуждаеше, и той махна към огромния диамант, появил се на ръката й.
	— Ако се съди по това на пръста ти, струва ми се, че с Роудс вече не просто „излизате“. Да разбирам ли, че е време за поздравления?
	Райлин се изчерви и сведе поглед към пръстена.
	— Исках да кажа нещо по-рано, но… е, нали се сещаш, като се има предвид миналото ти с Кайл, стори ми се малко неловко.
	— Изобщо не е неловко. — Тя го изгледа и Кейд отстъпи. — Е, добре де, все още е малко неловко. Но хайде, разкажи ми как ти направи предложение.
	Тя повдигна вежди.
	— Наистина ли?
	— Наистина. Само недей да забравяш, че съм мъж, така че съм генетично предразположен да реша, че сантименталната история, която ще ми поднесеш, е изключително сладникава.
	Райлин се засмя.
	— В такъв случай ще карам по същество. — Тя сложи чашата си на масата. — Е, вече чу как Кайл ме взе от съдебната зала след края на процеса. Каза, че искал да ме изненада с ваканция, защото съм работела твърде много, но първо трябвало да отидем в Шампейн за да се види с някогашния си ментор, ръководителя на Катедрата по информатика в Университета на Илинойс за да обсъдят някакъв проект, върху който Кайл работи за един клиент. — Райлин вдигна искрящата си ръка, при което едва не заслепи Кейд и вероятно половината посетители в „Старбъкс“. — Поглеждайки назад, си давам сметка, че наистина звучи доста съмнително, но какво разбирам аз от мрежова защита? Той си беше извадил лаптопа, спомена нещо за кодове и троянски коне… тогава ми се стори съвсем достоверно.
	— Когато стана главен прокурор, ми напомни да не ти възлагам никакви киберпрестъпления.
	— _Както и да е…_ пристигаме в Шампейн, където, между другото, се срещнахме за първи път преди десет години. Лимузината свива по улицата, където живеех, докато следвах, Кайл казва на шофьора да спре, защото искал да види мястото, от носталгия. Така че двамата слизаме от лимузината и той ми сервира една дълга реч за нощта, когато се запознахме, и как ме бил изпратил до нас по същия този тротоар… Мисля да попрескоча малко, като се има предвид нетърпимостта ти към сладникавите неща… а аз се смея вътрешно, защото стоим на _грешната_ страна на тротоара. Така че, естествено, му го казвам, а той ми отговаря, че, не, бъркам, защото си спомнял всичко от онази нощ, така че за да му докажа, че греши, аз пресичам улицата… — Райлин млъкна за миг, — и откривам кутия за бижута на тротоара, точно там, където се целунахме за първи път. Обръщам се и виждам, че Кайл е паднал на едно коляно.
	Тя махна ръка, очите й се бяха замъглили мъничко.
	— Ами това е. Цялата сантиментална, сладникава история. Хайде, можеш да повърнеш.
	Кейд взе чашата си с кафе и отпи една глътка.
	— Всъщност това е доста готино.
	Райлин се усмихна широко.
	— Знам. Бивша кибер заплаха за обществото или не, този мъж не е за изпускане.


>	19

	Ангажиментът на Брук продължи по-дълго, отколкото беше очаквала, и тя прекрачи прага на апартамента си едва пет минути преди часа, в който трябваше да се появи Кейд.
	_Мога да измисля нещо, което да се вмести в програмата ти_, казал бе, когато се чуха по телефона по-рано.
	Не беше нищо особено, ала толкова отдавна никой мъж не й го беше казвал. Общо взето, откакто бе започнала работа в „Стърлинг“.
	_Беше просто небрежна забележка_, напомни си Брук. Не означаваше нищо.
	Съсредоточавайки се върху задачата си, тя бързо подреди изненадата в кухнята, приключвайки, точно когато на входната врата се почука. Отвори, все още в служебните си дрехи.
	Кейд стоеше на прага, облечен в дънки и риза с къс ръкав. При вида на деловото й облекло, веждите му подскочиха.
	— Как беше служебната вечеря?
	— По-дълга, отколкото очаквах. — Брук му направи знак да влезе. — Нека се преоблека и можем да излезем.
	Кейд огледа с любопитство апартамента й.
	— Бива си го.
	— Благодаря.
	Въпреки огромната ипотека, която плащаше за апартамент с една спалня и работна стая, и нелепите финансови оценки към нея, тя обожаваше това място. Дървени подове, голяма спалня и кът за закуска в кухнята с френски прозорци, от които се откриваше изглед към града.
	Кейд прекоси хола, който отвеждаше в кухнята, и се закова на място, когато погледът му попадна върху бутилката шампанско, която се охлаждаше в една кофичка с лед на плота.
	Обърна се към нея.
	— Това за мен ли е?
	Виждайки очевидната му изненада, Брук изведнъж се почувства неловко. Когато на връщане от служебната вечеря бе минала през магазина за вино, шампанското й се бе сторило мил жест, при положение че Кейд бе споменал, че е получил добра новина. Сега обаче си спомни точка номер шест от „Правила за неангажиращ секс“.
	_Никакви лични подаръци, освен секс играчки и масажни масла._
	Окей, вече щеше да си знае. Макар че трябваше да прехапе устни за да не се разсмее при мисълта как му връчва халка за пенис.
	_Изненада!_
	Замазвайки набързо положението, тя махна небрежно към шампанското.
	— Някой ми го подари преди време. Просто си стоеше и ми хрумна, че каквато и да е загадъчната ти новина, „адски готино“ по скалата от „нищо особено до майко мила, току-що спечелих купата «Роуз Боул»“, със сигурност заслужава малко шампанско.
	Забелязвайки, че Кейд я гледа с интерес, Брук отиде в кухнята и извади тирбушона от чекмеджето. Отвори бутилката, напълни две чаши и му подаде едната.
	— Е, за какво ще пием?
	— След осем седмици ще стана изпълняващ длъжността главен прокурор.
	Брук зяпна.
	— Шегуваш се. Това е страхотно.
	— Само докато шефката ми е в отпуск по майчинство.
	— Няма значение. Пак е страхотно. — Брук чукна чашата си в неговата — Поздравления. — Тя отпи, забелязвайки, че очите му се спряха върху устните й, след като отдръпна чашата.
	Преглътна и изведнъж й се стори, че температурата в стаята скочи с десетина градуса. Един поглед — правилният поглед — от този мъж бе достатъчен за да я възпламени.
	— Как е? — попита той, задържайки погледа й.
	— Не е зле. — Тя махна към чашата в ръката му. — Опитай.
	Кейд остави чашата си на плота.
	— Това и мисля да направя. — Той пъхна показалец в колана на полата й, притегли я към себе си и наведе жадно устни към нейните.
	Беше се възбудил в мига, в който Брук отвори вратата, облечена в една от своите секси комбинации пола и високи токчета. През целия ден си беше мислил за това, как я взема в ръцете си, още откакто се чуха по телефона, и ето че сега тя беше тук, притисната в него, заровила пръсти в косата му, докато устните им се сливаха в едно.
	_Харесваш я._
	О, прекрасно. Още един дразнещ глас в главата му, този път — подозрително приличащ на Вон.
	_Махай се. Тъкмо съм сложил ръце върху дупето на една жена._
	Кейд завъртя глава за да прошепне порочно в ухото на Брук:
	— Струва ми се такова прахосничество да излизаме да пийнем нещо, когато тук си имаме цяла бутилка шампанско. — Наведе се по-ниско за да зарови лице в шията й, което, както беше научил предишната седмица, бе слабото й място.
	Брук отметна глава назад.
	— Е, представено по този начин… — Тя си пое рязко дъх, когато устните му се плъзнаха по ключицата й. — Определено не бих искала да стана съучастница в прахосничество.
	Доволен, че са на едно мнение, Кейд взе устата й със своята в гореща, властна целувка. Брук обви ръце около врата му и го притегли към себе си, а той я вдигна и я отнесе до най-близката мебел, която успя да намери — дивана в хола й. Сложи я върху него и като се покатери отгоре й, дръпна блузата й така, че в нетърпението му едно от копчетата хвръкна във въздуха.
	— Мамка му, май ти дължа нова блуза.
	— Не ме е грижа за блузата. — Тя отново привлече устата му към своята.
	След като се бяха разбрали за това, Кейд разтвори рязко блузата й и свали една от дантелените чашки на сутиена й. Брук изстена, когато пръстът му се плъзна по връхчето на гърдата й, докато другата му ръка се спускаше надолу по копринената кожа на корема й за да се пъхне под полата й. Когато отмести бикините й настрани, едва не простена.
	— Толкова си влажна.
	— Вероятно защото през цялата вечеря си мислех за теб.
	_Така ли?_
	— И за какви неща си мислеше? — Той плъзна два пръста в нея и започна да ги движи бавно напред-назад. — Може би са започнали с нещо такова?
	_Да_, простена тя и Кейд премести ръката си за да подразни клитора й. Брук смъкна и другата чашка на сутиена си, повдигайки гърдата си към гладната му уста, и той засмука жадно коравото зърно, гризвайки го лекичко. Ерекцията му заплашваше да изскочи през ципа на панталона му. Искаше да я има цяла нощ — под него, отгоре му, на колене… ала всичко по реда си.
	— Ще те гледам как свършваш. — Обожаваше да я вижда по този начин, изцяло в негова власт, и искаше да го удължи още мъничко.
	Брук простена тихичко, дъхът излизаше на пресекулки между полуотворените й устни. То бе по-силно от него — Кейд се наведе и я целуна. Езикът му се уви около нейния в същия миг, в който тя се разтрепери от оргазъм, и той простена, усетил как тялото й се стяга силно около пръстите му, обещание за това, колко прекрасно щеше да бъде, когато проникнеше в нея.
	Когато тя най-сетне се върна на земята, той я взе в прегръдките си и се надигна от дивана.
	— Къде е спалнята? — попита дрезгаво.
	С лукава усмивка, тя махна с ръка.
	— О, не. На мен ми стига. Мисля, че ще си остана тук и ще погледам телевизия.
	Да, многознайка, както винаги.
	— Ще видим това — изръмжа той.
	Брук изписка от изненада, когато той я преметна през рамо, както си беше със строгата пола и високите токчета.
	Минаха покрай кабинета й и влязоха в основната спалня, ако се съдеше по огромното легло с колони, кремави копринени чаршафи и изобилие от възглавници. Без да каже нито дума, Кейд я пусна отгоре му.
	Тя протегна ръце за да се задържи, и го зяпна невярващо.
	— Не ми казвай, че току-що ме донесе метната през рамо?
	— Както сами видяхме, госпожице Паркър, именно това направих. — Той се освободи от ризата си, без да губи никакво време, след което си свали ципа и се отърва от останалата част от дрехите си. Застана пред нея, гол и корав като стомана.
	— Ела на ръба на леглото.
	Закачливият пламък се беше завърнал в очите й.
	— Отново взе да ставаш опак.
	— Брук — каза той предупредително.
	Малката палавница просто се усмихна.
	Свали блузата от раменете си и я метна на пода, а после прехвърли краката си с обувки на високи токчета през ръба на леглото. Приближи се до него и прокара ръце по голите му гърди.
	— Мисля, че знам как да поправя това. — И без по-нататъшно обсъждане, коленичи и го пое в горещата си влажна уста.
	— О, _мамка му_ — простена той и като зарови ръце в косата й, се опита да не експлодира още там, заповядвайки си да мисли за футболни отигравания.
	_Исусе, тази жена ми взема ума._
	Наведе очи надолу и загледа как най-сексапилната, най-интелигентната, най-самоуверената жена, която бе срещал някога, прокарва език по туптящата главичка на ерекцията му.
	Това бе най-еротичният миг в живота му.
	— Плъзни ръка нагоре-надолу — нареди й гърлено. Усети как в него се надига нещо могъщо, някаква първична нужда да я направи _своя_. Пред очите му езикът й се обви около главичката му, а после тя го пое по-дълбоко и го засмука. — Точно така. Вземи повече от мен, Брук.
	Тя направи точно това, а после раздвижи уста върху него. Кейд затвори очи и отпусна ръце покрай тялото си, докато тя използваше устните и езика си за да го доведе до самия ръб.
	Спря я миг преди да го премине.
	— Ела тук.
	Тя се изправи, прокарвайки ръце по тялото му, докато го правеше. Очите й се разшириха, когато той я бутна леко назад, така че се озова прикована към леглото. След това я обърна и ето че вече гледаше към леглото.
	— Помниш ли деня, когато се запознахме? Когато ме скастри в кабинета си? Оттогава си мечтая за нещо. — Ръцете му се плъзнаха по краката й, вдигайки полата й нагоре. Скъса дантелената й прашка с едно рязко движение и я метна на пода. — Ти да бъдеш изцяло в моя власт.
	Чу как дъхът й секна от възбуда и се наведе за да прошепне в ухото й:
	— Добре, че все още си с токчета.
	Вдигна дънките си от пода и извади един кондом от портфейла си. Сложи си го, а после плъзна ръка по краката й и вдигна полата й, така че хладният въздух погали голото й дупе.
	Улови го в ръка и тя ахна и изпусна дъха си на пресекулки.
	От сарказма й не бе останал й помен.
	Всъщност ако се съдеше по учестеното повдигане и спускане на гърдите й, Кейд бе готов да се обзаложи, че точно в този миг Брук Паркър от „Стърлинг Ресторантс“ бе адски възбудена.
	— Подпри се на леглото.
	Тя се подчини — леглото беше толкова високо, че трябваше да се наведе съвсем малко. Кейд улови пениса си и пъхна главичката си в нея (благодарение на токчетата, тя бе точно на подходящата височина), а после я сграбчи за хълбоците и бавно потъна в нея.
	Дъхът му секна, когато тя се обви около него, гладка и тясна. Чу я да ахва и начаса застина.
	— Ще спра, ако е твърде много.
	Тя поклати глава.
	— Не… добре съм. — Хълбоците й се извиха към него. — Наистина съм добре.
	Кейд стисна челюсти и започна да потъва и да излиза от нея плавно и постепенно. След няколко тласъка увеличи ритъма, а пръстите му я стиснаха по-здраво. Хълбоците му се блъскаха в дупето й, докато стоновете й се смесваха във въздуха с неговите.
	А после се протегна и пъхна ръка между краката й. Тя затрепери и като го погледна през рамо, прошепна пресипнало:
	— Кейд. Целуни ме.
	Той изръмжа ниско и като се подпря на леглото с една ръка, се наведе и превзе устата й с дълбока собственическа целувка. Кожа до кожа, те се движеха заедно в бавен еротичен ритъм.
	Нещо накара Кейд да се отдръпне и да се взре в очите й.
	— С теб е толкова съвършено — каза дрезгаво, а после потъна отново в нея и двамата експлодираха, а силните им стонове изпълниха стаята, докато всичко най-сетне свърши, и те се свлякоха треперещи на леглото.

	* * *

	— Изпълняващ длъжността главен прокурор Кейд Морган. Това ще направи чудеса за крехкото ти его.
	Кейд махна великодушно с ръка.
	— Разрешава ти се да дадеш израз на благоговението си.
	— И ето че се започва.
	Той се засмя и отпи глътка шампанско. Обикновено не си падаше особено по него, но тъй като Брук беше отворила бутилката в чест на неговото повишение, би било грубо да не пие.
	Бяха се сгушили на дивана; тя бе обърната към него, краката й — протегнати върху скута му. След последния рунд невероятен секс си беше облякла потниче и розов, приличащ на пижама панталон, и беше донесла пакет шоколадови бисквити към шампанското.
	Кейд намираше цялата комбинация страшно сладка.
	— Е? Ще ми кажеш ли как се стигна до това повишение? — попита тя с интерес, който изглеждаше съвсем истински.
	Кейд й разказа за срещата си с Камерън, както и за последвалия разговор с Райлин. Тази част като че ли я заинтригува най-много.
	— Я чакай. _Приятел_ си с жената, чийто годеник си изпратил в затвора? — прекъсна го тя.
	— Че това не се ли случва всеки ден? — пошегува се той.
	— Ъ… не. — Брук се замисли. — Смяташ ли, че ще те поканят на сватбата?
	Кейд примига. Мамка му.
	— Изобщо не ми беше хрумвало. — Той наклони глава на една страна. — Чудя се дали ще намеря картичка с надпис „Поздравления и всичко най-хубаво. Толкова се радвам, че оставихме зад себе си онзи път, когато те нарекох «терорист» в съдебната зала“.
	— Със сигурност. Онзи ден видях две такива в „Холмарк“.
	Спогледаха се и избухнаха в смях.
	Кейд пресуши чашата си с шампанско и я остави върху малката масичка. След това се пресегна и си открадна бисквита от нейното пликче.
	— Какво да ти кажа? Срещна ме в много интересен момент от живота ми.
	Думите му се изплъзнаха, преди да ги беше обмислил.
	— Така ли? И какво друго става в живота ти тези дни?
	Тонът й беше небрежен, думите й — изречени между две отхапвания от бисквитата, ала блестящите й зелени очи го гледаха проницателно.
	Кейд се поколеба за частица от секундата.
	_Открих, че имам брат._
	После обаче се отказа. Прекарваха си страхотно и не искаше да развали настроението, като й стовари емоционалния си багаж.
	За щастие, в този миг телефонът й иззвъня и го спаси.
	Тя се намръщи, вероятно очаквайки, че бе изскочила някаква работа, но когато грабна телефона от малката масичка и видя кой се обажда, лицето й се отпусна.
	— Здравей.
	Кейд се досещаше кой е и не беше сигурен какво изпитва за това, че й се обажда в десет часа в петък вечерта. Протегна се и си сипа още една чаша шампанско, сякаш изобщо не обръщаше внимание на разговора им.
	Ала всъщност слушаше, и още как.
	— Добре — каза тя. При следващите думи, долетели от другата страна на линията, погледът й се спря върху него. — Да.
	Усмихна се и разговорът продължи.
	— Не.
	— Не знам.
	— Следващият въпрос.
	— Следващият въпрос.
	— Пак ли с това?
	— Утре ще мина през офиса. Какво ще кажеш да обядваме в „Брегът“ в дванайсет?
	— Ще го имам предвид. Какво ще правиш тази вечер?
	— Това блондинката, която звучи като коза, докато получава оргазъм ли е, или мадамата, която те кара да говориш мръснишки с шотландски акцент? — Брук се засмя. — Късмет. До утре.
	Затвори и остави телефона на масичката, преди да се обърне към Кейд.
	— Извинявай за това.
	— Нека да отгатна. Форд?
	Тя кимна и отново насочи вниманието си към курабийката.
	— Да.
	Кейд я почака да продължи.
	Тя не го направи.
	Той повдигна вежди.
	— Сигурна ли си, че двамата не сте…
	— Напълно.
	— И през всичкото това време, никога…
	— Нито веднъж. — Тя махна нехайно с ръка. — Би трябвало да разбираш. Току-що ми каза, че си приятел с тази Райлин. Предполагам, че не спите заедно?
	— „Тази Райлин“ не ми се обажда в десет часа в петък вечерта.
	— Отново ли смяташ да станеш опак?
	— Ако кажа „да“, ще получа ли още една свирка.
	Брук се засмя и се изчерви леко.
	— Добър опит.
	Изчервяването й му се стори още по-сладко от розовата пижама и курабиите.
	— Трябваше да се пробвам.
	Тя се усмихна и се умълча за миг.
	— С Форд живеехме в един и същи квартал като деца. Той… не обичаше много да си е у тях, така че оставаше у нас винаги когато поискаше. Като част от семейството е.
	По изражението й си личеше, че това не е всичко, но тъй като не каза нищо повече, Кейд не я попита.
	Тя наклони глава на една страна, очевидно опитвайки се да смени темата.
	— Наистина ли искаш да прекараме цялата нощ, говорейки за Форд?
	— Определено не. — Пък и след онова, което му беше казала току-що, вече беше по-спокоен за връзката им. Не че имаше някакви _права_ над Брук или нещо такова.
	— Отлично. — Тя остави пакета с курабии и се покатери в скута му. Гласът й беше гърлен и съблазнителен. — Навярно бихме могли да измислим нещо друго, с което да си запълним времето.
	— Скрабъл?
	Тя се усмихна и се наведе за да го целуне.
	Така трябваше да бъде, помисли си Кейд, докато ръцете му се плъзваха под потничето й за да помилват голата кожа на кръста й. Двама души, които си изкарват добре, задържайки всичко на повърхността.
	Не беше нужно да се гмуркат в дълбоките мътни води отдолу.


>	20

	Във вторник Иън се отби в офиса на Брук, след като тя се прибра от семинара за равни възможности. Изглеждаше изключително доволен.
	— Получих съобщението ти за срещата с Кърт Емъри. — Той кимна одобрително. — Отлична работа.
	— На твое място не бих се радвала още. Засега нищо не е сигурно — предупреди го тя. Макар че, да, тези дни наистина се беше развихрила. Освен че беше довършила всички трудови договори за „Стейпълс Сентър“ _и_ ръководеше семинарите на тема сексуален тормоз в ресторантите, в няколкото си свободни минути бе решила да се обади на Кърт Емъри, директора на Отдела за храна на „Чикаго Беърс“, и му беше оставила съобщение с молба за среща за да обсъдят какви услуги биха могли да им предложат „Стърлинг Ресторантс“.
	За нейно изумление, тази сутрин той й беше върнал обаждането и беше приел да се видят.
	Брук беше направила необходимите проучвания и знаеше с какво си има работа. През последните петнайсет години „Спектрум Груп“, най-големият доставчик на хранителни услуги в света, обслужваше „Солджър Фийлд“, дом на „Чикаго Беърс“. Само в Съединените щати „Спектрум Груп“ имаха приходи от близо единайсет милиарда долара за последната година и осигуряваха храна в корпоративни кафенета, колежански и университетски столови, кетъринг за специални събития, като „Ю Ес Оупън“, и различни спортни арени.
	Освен това през последните две години Брук, заедно с Мика и Тони, останалите двама от „отбора мечта“ на Иън, бяха успели да откраднат трима от най-големите спортни клиенти на „Спектрум“ в Щатите: „Каубойс Стейдиъм“, „Юнайтед Сентър“ и „Стейпълс Сентър“. И макар че „Стърлинг“ не можеше да се мери с компания като „Спектрум“ нито по размери, нито по доходи, Брук изобщо не се съмняваше, че не бяха останали незабелязани.
	Сега, когато „Стърлинг“ имаше договор и с „Чикаго Къбс“, и с „Булс“, струваше й се логично да си предложат услугите и на футболния отбор на града. Чула бе, че отношенията на „Беърс“ със „Спектрум“ бяха започнали от една лична връзка (някой в „Спектрум“ играел голф с един от корпоративните директори на „Беърс“ или нещо такова), ала нямаше представа дали тези лични отношения все още съществуват и дали Кърт Емъри би се съгласил да обмисли други възможности.
	Имаше само един начин да разбере.
	Иън седна пред бюрото й, протягайки удобно крака.
	— Какво мислиш за това, че Емъри се съгласи да се срещне само с теб?
	Първоначално Брук също се беше изненадала. В съобщението на директора на „Беърс“ изрично се казваше, че е съгласен да се срещне с нея и никой друг. Естествено, за тях с Мика и Тони не беше нещо необичайно да ходят на срещи сами, особено когато ставаше дума за първа среща с потенциален клиент.
	— Предполагам означава, че от договора им със „Спектрум“ остават още година-две, така че, макар да е готов да обмисли евентуална промяна, засега Емъри иска тази предварителна среща да си остане неформална.
	— Така или иначе, това е страхотна първа стъпка — заяви Иън. — Кога е срещата?
	— След две седмици. В корпоративния офис на „Беърс“ в Лейк Форест.
	— О, ще отидеш в „Халас Хол“. Готино. — Иън сключи ръце зад главата си. — Вече си се представям в луксозната ложа на „Стърлинг“ на „Солджър Фийлд“, точно над линията на петдесетте ярда.
	И юристът, и прагматичната жена в Брук се почувстваха длъжни да озаптят очакванията на изпълнителния й директор.
	— Избързваш, Иън.
	— Е, човек може поне да си мечтае, Брук.
	Тя се засмя.
	— На кого ги разправяш тези? Та ти почти никога не използваш ложите ни на „Ригли Фийлд“ и „Юнайтед Сентър“.
	Той махна с ръка.
	— Да, но футболът е нещо различно. Ако сключим сделка с „Беърс“, отсега ти казвам, че задникът ми ще е на стадиона за всеки мач, който играят на свой терен. — Той я видя да се мъчи да потисне усмивката си. — Какво?
	— Просто се чудя за мъжете и футбола. — Е, да, заради работата си Брук можеше да разговаря свободно за спорт, обаче очите й наистина се бяха отворили при посещението й в Далас за преговорите с „Каубойс“. Онези мъже не просто обичаха футбола, те го _живееха_. — Това някаква метафора за войни ли е? Идеята, че най-силните, най-коравите мъже от региона си слагат доспехите и излизат на бойното поле за да се изправят срещу най-силните и най-коравите опоненти?
	— Всъщност точно това е.
	— Разбирам. Ще ми напомниш ли точно от кой век води началото си обичаят за войската в битка да се грижат секси момичета с лъскави шорти и помпони? Наполеон ли е започнал тази традиция? — Брук се престори, че се замисля. — Или пък Чингиз Хан?
	— Подиграваш се на спорта на Америка. Уволнявал съм хора и за по-малко.
	Погледът на Брук красноречиво казваше „я стига“.
	— Не, не си. Не уволняваш никого, без да доприпкаш до кабинета ми и да ме попиташ дали могат да те осъдят. А и винаги аз съм тази, която ги уволнява.
	— Защото го правиш толкова очарователно — заяви Иън с широка усмивка. Знаеше, че е права. — Нали ти е ясно, че никога не бих се справил без теб?
	— Не го забравяй следващия път, когато дойде време да ми вдигнеш заплатата и аз ти връча още един доклад от шестнайсет страници с таблици и диаграми.
	— Нямам търпение. — Той й намигна и се изправи за да си върви. На прага спря и се обърна към нея със замислено изражение. — То е, защото ми напомня за някои от най-хубавите моменти с баща ми.
	Брук наклони неразбиращо глава на една страна.
	— Моля?
	— Попита ме за мъжете и футбола — обясни той. — На тринайсет години вече знаех, че съм гей. Знаеше го и баща ми. Ала по онова време това беше нещо, за което не можехме да говорим. Всъщност в продължение на около пет години почти не си говорехме. Ала по три часа всяка неделя, докато гледахме мача, можехме да бъдем заедно, да се вживяваме и да викаме, и да бъдем просто баща и син. — Той замълча за миг, усмихвайки се на спомена. — Не знам за другите мъже, но ето какво означава футболът за мен.

	* * *

	Думите на Иън увиснаха във въздуха, след като той си тръгна, давайки на Брук повод за размисъл. Е, да, тя никога не бе обръщала особено внимание на футбола… може би защото беше мъничко предубедена към него. Докато растеше, както в повечето градове в страната, най-популярните деца в гимназията й бяха футболистите и мажоретките и тъй като самата тя не беше част от тази среда, ги беше отхвърлила като арогантна клика.
	После обаче си спомни мача на „Къбс“ и начина, по който Форд, Тъкър и Чарли едва не бяха припаднали, когато Кейд беше влязъл в ложата. Бяха изприказвали толкова много за дните му като колежански футболист, особено за победата на „Роуз Боул“, и все пак това беше част от живота му, за която Брук не знаеше почти нищо.
	И може би така беше най-добре. Тъй като не искаше да се сближават твърде много емоционално, вероятно бе за предпочитане да не знае всичко за преживяванията на Кейд в миналото, за нещата, превърнали го в мъжа, който беше сега.
	Взела това решение, тя се върна към работата си. Ала в главата й отекваше гласът на Форд и я разсейваше.
	_Та това е един от най-прочутите моменти в историята на колежанския футбол._
	От друга страна…
	Та нали непрекъснато работеше със спортни отбори — ако „Роуз Боул“ беше толкова значимо събитие, вероятно би трябвало да знае повече за него. Това си беше служебно проучване. Пък и ставаше дума за _един-единствен_ мач — нямаше да й омекнат коленете само като го види да подава няколко добри паса.
	Взела _това_ решение, Брук стана от бюрото и отиде да затвори вратата. Извади айпада от куфарчето си, седна и отвори Гугъл. Написа „Кейд Морган“ и натисна „Видео“.
	_Готово._
	Прегледа дългия списък с клипове от Ютюб, натисна линка, който й се стори най-обещаващ, и сложи айпада на бюрото. Клипът беше дълъг четиринайсет минути — избрани моменти от срещата, започващи с церемония по откриването и коментатор, надвикващ духовата музика: „Предаваме на живо от Пасадина, където мечтите, кръвта, потта и сълзите, постоянството и очакването най-сетне кулминираха в този момент: мача за купата «Роуз Боул», представен от…“.
	_Дрън, дрън, дрън… Хайде де, аз съм заета жена, давайте по същество._
	Най-сетне дойде ред на кадри от същинския мач и…
	Ето го и него. Двайсет и една годишният Кейд, облечен в лилавата униформа на „Уайлдкетс“, шлем, подплънки за рамене и всичко останало, а на гърба му гордо грееше „Морган“.
	Толкова сладко.
	Брук изгледа монтажа, включващ най-важните моменти от първата половина на мача, моменти, в които Кейд се измъкваше на противниковите играчи, лавираше между тях и подаваше топката, а после, точно преди почивката, се отскубна от един лайнмън, завъртя се и се втурна покрай друг от противниковия отбор за да стигне до енд зоната и да изравни, и…
	Мили боже, беше невероятен.
	В третата четвърт камерата откри Кейд, застанал на страничната линия, да гледа как съдиите мерят за да видят дали „Нортуестърн“ не беше направил ключов даун. Това беше първият път в клипа, в който го показваха без шлем, и Брук се усмихна, когато го видя, потен и мръсен, с разчорлена тъмнокафява коса, по-къса, отколкото я носеше днес.
	Клипът продължи, показвайки Кейд в действие, отново и отново. Нямаше никакво съмнение, че именно той беше звездата на мача… ала докато гледаше, Брук усети как сърцето й забива учестено от притеснение.
	Защото, за разлика от всички, които бяха гледали мача на живо, тя знаеше как ще свърши.
	Докато избраните моменти от последната четвърт се редяха пред очите й, тревогата й все повече нарастваше. Най-сетне, когато до края оставаха само петнайсет секунди, лилавият екип с името „Морган“ на гърба се озова зад линията на нападението за онова, което, знаеше Брук, беше последният път, в който Кейд щеше да играе футбол.
	Тя затаи дъх, когато един център отигра топката.
	Кейд поизостана, заемайки ловко позиция, готов за паса, и Мери видя как противниковият лайнбекър се хвърли право към него. Сигурна бе, че и Кейд го беше видял, ала без да трепне, той се дръпна назад и подаде съвършен, красив, шейсет и пет ярдов пас право в ръцете на уайдрисийвъра, който чакаше в енд зоната.
	Тълпата полудя.
	Онова, което никой не забеляза в този миг (очите на целия стадион бяха върху топката и уайдрисийвъра), но Брук видя на повторението на забавен кадър от друга камера, бе как лайнбекърът събори Кейд частица от секундата, след като той беше хвърлил топката. Двамата се сгромолясаха на земята и цялата тежест се стовари върху дясното рамо на Кейд.
	С немалка доза възхищение Брук видя как Кейд използва здравата си ръка за да оттласне лайнбекъра от себе си за да се увери, че пасът му е успешен. В мига, в който топката беше на сигурно място в ръцете на уайдрисийвъра, той се отпусна по гръб на земята, замахвайки тържествуващо с юмрук.
	Броени секунди по-късно, екзалтираните му съотборници връхлетяха върху него — камара възторжени тела.
	Брук го видя върху лицата им, мига, в който разбраха, че нещо не е наред. Необузданият възторг отстъпи място на уплашени викове към треньора им и загрижени изражения, докато всички се отдръпваха за да оставят Кейд да си поеме въздух. Той остана на игрището още известно време, говорейки с треньора и помощниците му, докато те го преглеждаха. Когато най-сетне му помогнаха да се изправи и да напусне игрището, целият стадион, притихнал до този момент, избухна в оглушителни аплодисменти и викове.
	С това клипът свърши.
	Брук се облегна в стола, примигвайки учестено в опит да преглътне неочаквания прилив на емоции.
	Навярно, ако двамата с Кейд излизаха сериозно, би искала да знае за какво си беше мислил, докато лежеше на онова игрище. Несъмнено би поискала да узнае също така, защо никога не повдига темата за футбола и дали тази част от живота му не му липсва. И ако имаха истинска връзка, нямаше да проявява интерес единствено към миналото му. Щеше да иска да знае какво се случва в личния му живот, дали е добре и дали няма нещо, с което би могла да му помогне.
	Добре, че отношенията им определено не бяха сериозни.
	Защото това бяха _много_ въпроси за двама души, които, както се беше изразил Кейд, сигурно биха могли да изкарат цялата си връзка, без да си кажат нито едно съществено нещо.
	Почукване на вратата я изтръгна от мислите й.
	— Влез.
	Тони, вицепрезидентът по продажбите, подаде глава в кабинета й.
	— Чух за срещата ти с „Беърс“ — каза той. — Отлична работа. Имаш ли няколко минути?
	— Разбира се. — Брук изключи айпада си.
	— Мога да дойда и по-късно, ако в момента си заета — предложи Тони, махвайки към него.
	— Просто се мотаех в интернет. — Брук пъхна айпада в куфарчето си и се обърна към Тони. — Е, „Солджър Фийлд“. По блясъка в очите ти усещам, че май ще се наложи да ти изнеса същата лекция, която изнесох и на Иън. Че още е твърде рано да се радваме.
	Дългът отново я зовеше.


>	21

	— Сигурен ли си, че е добра идея да правиш това?
	Застанал на няколко крачки от Зак, Кейд отхвърли въпроса му с махване на ръка. Макар че, ако трябваше да е честен, вероятно _не_ би трябвало да го прави.
	— Стига си се тревожил за моето рамо. Вместо това се съсредоточи върху бавните си крака.
	Намираха се на празната поляна зад един склад, където Зак тренира с приятелите си от отбора извън сезона. Верен на обещанието си, Кейд бе предложил да се видят по-близо до квартала на брат му… след като беше изтръгнал уверението му, че Ноа няма да е там.
	Дълбоко в себе си Кейд си даваше сметка, че със задълбочаването на връзката му със Зак, един ден щеше да му се наложи да се изправи срещу баща си. Ала този ден все още беше много далеч. Засега Кейд искаше да се съсредоточи върху Зак. Брат му живееше в южната част на града, в квартал със скромни къщи, построени веднага след Втората световна война. Кейд познаваше мястото достатъчно добре за да знае, че е сравнително безопасно и че футболният отбор на гимназията, в която учеше Зак, бе един от най-добрите в Чикаго. Готов бе да се обзаложи, че това бе една от причините Ноа да избере именно този квартал.
	Кейд застана в средата на игрището, изчаквайки Зак да заеме мястото си на линията на скримиджа.
	— Кога за последно си хвърлял футболна топка? — попита Зак притеснено.
	Ако не се брояха няколкото пъти, когато си я беше подавал с приятели — много отдавна.
	— Преди около дванайсет години.
	Зак го погледна ужасено.
	— Няма да се пресилвам — увери го Кейд. Все пак рамото му не беше напълно извън играта. В ежедневието то не му създаваше никакви грижи. Просто ротаторният му маншон не можеше да понесе постоянния стрес на професионалния футбол. — Искам да видя на какво съм способен. — Той размаха пръст за да подчертае думите си. — И ако отговорът е „почти нищо“, да не си посмял да кажеш на някого. Имам си репутация, която трябва да поддържам.
	Зак се усмихна, поуспокоен.
	— Е, добре. Не искам да ти преча да се върнеш в дните на славното си минало.
	— Отлично. Ала в случай че нещо се обърка, ключовете на колата са във външния джоб на сака ми. Когато ме закараш до Спешното отделение, ако съм прекалено зает с неразбираеми брътвежи, просто им кажи, че имам застраховка с „Блу Крос“.
	Очите на Зак се разшириха.
	— Шегувам се, Зак. А сега се размърдай.
	Двамата започнаха да играят и Кейд здравата го измъчи, така както всичките му треньори го измъчваха някога, ала знаеше, че хлапето може да се справи. Зак беше наистина добър — толкова, че състезателният дух на Кейд се пробуди. За щастие, през годините се беше поддържал във форма, вдигаше тежести, плуваше и тичаше, така че беше напълно готов да се върне на терена, всичките му мускули бяха нетърпеливи за игра.
	Всички, освен един.
	След около час Кейд усети как в дясното му рамо се промъква болка.
	— Какво ще кажеш за една кратка почивка? — предложи той на Зак.
	Извадиха две бутилки вода от спортния сак на Кейд и седнаха в тревата. Поляната, на която играеха тази сутрин, не беше нищо особено, с изглед към склада и съседния празен паркинг, ала имаше достатъчно място и много трева. На двама мъже, които играеха футбол в съботния следобед, това им беше достатъчно.
	— Откога живееш в този квартал? — попита Кейд.
	— От петгодишен. Преди това имахме апартамент в западната част на града, но после татко си намери нова работа, на която му плащаха достатъчно за да си купим къща тук.
	Кейд се поколеба дали иска да продължи натам, накъдето отиваше разговорът. Загледан към поляната, той попита, опитвайки се да звучи нехайно:
	— Ноа знае ли, че си говорим?
	— Не. Но съм сигурен, че и той би искал да те види — добави Зак тихичко.
	Кейд отново се загледа напред; дълбоко се съмняваше в това и нарочно смени темата.
	— Как вървят нещата с Пейдж?
	По лицето на Зак пробяга разочарование. Вероятно се беше надявал да поговорят повече за баща им. Ала въпреки че Кейд бързо се сближаваше със Зак, имаше си граница на това, докъде бе готов да стигне, когато ставаше дума за Ноа Гарити.
	— Купих книга с поезия от книжарницата. Една, която не ми се стори тотално скучна — отвърна Зак. — Само че тази седмица бях зает. Още не съм имал възможност да й я дам.
	Зает? Че нали беше във ваканция. От неловкия начин, по който брат му се размърда, Кейд заподозря, че все още се притеснява да говори с момичето.
	— Спомена, че работела в магазин за сладолед наблизо — подхвърли той и избърса потта от челото си с пресилен жест. — Сега като се замисля, една фунийка ще ми дойде много добре в тази жега.
	Върху лицето на Зак се изписа неподправено тийнейджърско унижение.
	— Да, защото точно това ще ми помогне за неспособността да я заговоря. Големият ми брат, който ми наднича над рамото и прави критичен разбор на всеки мой ход.
	— Мисля, че вече установихме, че ти не владееш никакви ходове.
	— Адски смешно. Да се заяждаш с някой на половината на твоите години. Хей, имам идея. Ще те представя на Пейдж веднага след като се запозная с онази твоя така интелигентна, остроумна и секси жена, с която уж излизаш. Звучи ми като една от онези измислени приятелки, с които си се запознал край Ниагара.
	— Съвсем истинска е. Всъщност точно тази вечер имам среща с нея. — Все още не бяха планирали нищо, ала снощи Брук му беше пратила съобщение за да го попита дали е свободен.
	— Леле. Направо _грейна_, когато го каза.
	— О, я стига — изсумтя Кейд. — Не е вярно.
	— Как се казва?
	Кейд отвори уста за да отговори, и спря.
	Зак се ухили.
	— Страх те е, че не можеш да го кажеш, без отново да грейнеш?
	_Нелепо._
	— Казва се Брук — отвърна Кейд, като нарочно се погрижи лицето му да си остане съвършено безизразно.
	Зак се вгледа изпитателно в него, сякаш търсеше следи от „грейване“. Завря лице в неговото и с комично съсредоточена физиономия го огледа първо от едната, а после и от другата страна.
	Устните на Кейд не потрепнаха нито за миг.
	Най-сетне Зак се отказа.
	— Човече, впечатлен съм. Трябва да ме научиш на този трик. — Изведнъж телефонът му се обади откъм раницата, която беше оставил на тревата.
	— Кой трик? — попита Кейд. Прокурорското му аз-задавам-въпросите-а-не-отговарям изражение? Само един от триковете в съдебния му арсенал, близък роднина на също толкова впечатляващото му изражение не-ми-излизай-с-тези.
	— Как да криеш истинските си чувства толкова добре. — С лукава усмивка, Зак се пресегна и извади телефона от раницата си. — Мама е. Май трябва да вдигна.
	Изправи се и се отдалечи малко за да говори насаме.
	Кейд се загледа след брат си, а думите му висяха във въздуха. _Как да криеш истинските си чувства толкова добре._ Знаеше, че Зак го беше казал на шега, част от закачките му, свързани с Брук. Ала в действителност изобщо не беше далеч от истината.
	_Завиждам ти_, беше казал той на брат си, когато се срещнаха за първи път.
	_Защото съм се забъркал така?_
	_Не. Защото не се страхуваш да го направиш._
	Зак все още говореше с майка си, така че Кейд извади телефона от сака си и пусна съобщение на Брук.
	__Реших да те изведа на вечеря днес, Пепеляшке.__
	__Отговорът й дойде няколко секунди по-късно.__
	__Щом бъдещият изпълняващ дейността Главен прокурор е наредил, така да бъде.__
	__Кейд се засмя. Определено беше от дръзките.__
	__Позволено ти е да демонстрираш задоволство. Ще те взема в 7.__
	Отговорът й беше мигновен.
	__7:30.__
	Кейд се усмихна на шегата между тях.
	__Естествено, че ще кажеш 7:30.__
	Прибра телефона си в сака в същия миг, в който Зак се върна.
	— Извинявай. — Зак пъхна мобилния си в раницата и се настани на тревата. — Майка ми искаше да обсъдим някои неща.
	— Няма проблем — отвърна Кейд, загледан в полето пред тях. Точно в този миг се чувстваше добре, наистина добре и вероятно именно това го подтикна да погледне косо брат си и да заяви: — Искам да направиш нещо за мен.
	Зак сви рамене.
	— Дадено. Какво?
	— Подай ми един дълъг пас — каза Кейд, срещайки погледа на брат си иззад стъклата на слънчевите си очила. — Само веднъж.
	След миг Зак кимна.
	— Окей.
	Кейд грабна топката и стана. Отиде в другия край на поляната, докато Зак заемаше място вдясно от него, на линията на скримиджа.
	— „Блу Крос“ ли каза? — провикна се Зак.
	— Аха.
	Кейд се настрои, зае позиция и даде знак на Зак, че е готов. С крайчеца на окото си видя как брат му се втурна с всичка сила и всичко друго избледня. Все още можеше да си представи съвършено стената от лилави спортни екипи на „Уайлдкетс“ пред себе си, чуваше рева на тълпата онзи ден в Пасадина. До края на мача оставаха броени секунди, ала това бе неговият момент, адреналинът пулсираше във вените му, докато уайдрисийвърът им се втурваше към енд зоната. С периферното си зрение зърна лайнбекъра, спринтиращ към него, но майната му — победата беше толкова близо, че можеше да я вкуси, и нищо нямаше да му попречи. Замахна и хвърли с всичка сила, отдръпвайки се за да проследи как топката полита в съвършена траектория.
	Не й достигнаха около седем ярда.
	Зак смени бързо посоката и се метна към топката. Улови я във въздуха с върховете на пръстите си и се просна на игрището.
	Вдигна топката победоносно.
	— Даун!
	Широко усмихнат, Кейд се отправи към него. Ако това беше истински мач, току-що щеше да се е изложил сериозно и вероятно щеше да напусне игрището, съпроводен от дюдюкането на феновете. Ала въпреки това се радваше на мига.
	Когато стигна до Зак, той му протегна лявата си ръка и му помогна да стане.
	— На това му се казваше спринт — заяви и го потупа по гърба.
	Зак се усмихна широко, по момчешки горд.
	— Благодаря — каза и посочи рамото му. — Приключихме ли?
	Кейд кимна, потръпвайки при острото пронизване в рамото.
	— О, да. Приключихме.


>	22

	Този път Брук беше готова, когато Кейд се появи в апартамента й. С режим като нейния, рядко имаше свободна вечер за среща, така че беше отделила няколко извънредни минути (е, добре де, доста извънредни минути) за косата и грима си и си бе обула чифт сладки дънки към обувките с високи токчета.
	Очите на Кейд се плъзнаха по нея, когато му отвори, спирайки се на обувките.
	— Това онези от понеделник ли са?
	— Да.
	Той пристъпи в апартамента и затвори вратата с крак.
	Е, добре.
	— Имам много добри спомени от тези обувки.
	С топло пламъче в очите, той сложи ръка на тила й и се наведе за да я целуне.
	_Хм._ Май беше добра идея да носи тези обувки винаги когато Кейд беше наблизо, след като му действаха така…
	Той се дръпна рязко и изруга под носа си.
	Брук примига от изненада, все още усещайки топлия допир на устните му върху своите.
	— Ъм… какво беше това?
	Той изкриви лице и размърда внимателно ръката си.
	— Посегнах да уловя дупето ти.
	— И те удари ток?
	Той я докосна под брадичката.
	— Не, многознайке. Рамото ме боли малко, след като днес играх футбол.
	Я виж ти.
	— Не знаех, че още играеш футбол.
	— Не играя. Просто помагах на някого и се позабравих.
	_Кой някой_, едва не попита Брук, но после се отказа. Ако Кейд не искаше да сподели това мистериозно нещо, което се случваше с него, тя нямаше да се опитва да го изкопчи насила.
	— Взе ли нещо за болката?
	Той махна с ръка.
	— По-рано му сложих лед. Нямам нужда от болкоуспокояващо.
	_Мъже._
	— Бихме могли да си останем вкъщи и да караме по-леко, Кейд. Няма проблем.
	— Добре съм. — Той повдигна вежди, сякаш я предизвикваше да му възрази.
	— Окей — отвърна Брук, свивайки рамене. След като искаше да го направят така, тя нямаше да му пречи.
	Засега.

	* * *

	Трябваше да му го признае — определено го биваше в това, да се прави на корав тип.
	Ако за първи път излизаха заедно, вероятно нямаше да забележи, че нещо не е наред. Изобщо не я учудваше това, че почти съвършено успява да прикрие факта, че нещо го измъчва. Беше очарователен както винаги, попита как е минала работната й седмица и разказа няколко интересни историйки за живота като прокурор. Ала Брук вече го познаваше достатъчно добре за да е в състояние да различи малките издайнически знаци, като например как й отвори вратата на ресторанта с лявата ръка. Или как челюстта му се беше напрегнала, когато му се наложи да нареже пържолата си с дясната си ръка.
	Оставяйки да стане на неговата, тя не каза нищо нито по време на вечерята, нито докато ядяха десерта си (шоколадов кейк без брашно), нито докато таксито ги отвеждаше към тях. Вместо това изчака да влязат в апартамента й.
	— Имам нещо за теб — каза тогава, придавайки си палаво изражение.
	Кейд повдигна вежди.
	— Звучи добре.
	Тя го отведе в кухнята.
	— Още шампанско? — пошегува се той.
	Брук поклати глава.
	— Още по-хубаво.
	Извади една чаша и я напълни с вода. Той я гледаше с объркано изражение, което отстъпи място на гримаса, когато я видя да отваря един шкаф и да изважда шишенце ибупрофен.
	— Това ли ми е изненадата? — Приличаше на момче, получило чорапи за Коледа.
	Брук изсипа две таблетки в шепата си и му ги подаде.
	— Направи го заради мен.
	След като посумтя демонстративно, мърморейки недоволно, Кейд ги лапна и отпи глътка вода.
	— Липсва ли ти футболът?
	Очакваше той да замаже нещата така, както беше отговарял на приятелите й в ложата, ала това бе нещо, което не й излизаше от ума, откакто беше изгледала клипа от онзи мач, и просто искаше… да го попита.
	За нейна изненада, той я изгледа продължително и каза:
	— Да.
	Тихото простичко признание накара сърцето на Брук да се свие. Видяла бе любовта му към спорта в онзи клип, невероятния му талант, и все пак не се беше предал, когато му бяха отнели футбола. Вместо това бе пренасочил амбицията и самоувереността си в кариерата си на юрист и си бе създал име като федерален прокурор.
	В работата си Брук непрекъснато се срещаше с успели мъже и жени. Ала Кейд Морган бе успял да я… впечатли.
	Тя заобиколи плота и протегна ръка.
	— Ела с мен.
	— Какво е този път — попита той скептично. — Топъл компрес?
	— Не — увери го Брук. Ала беше на прав път.
	Отведе го в банята си от бял мрамор и отиде до просторната душкабина. Без да каже нито дума, протегна ръка и пусна водата — както на душа, така на хидромасажния панел.
	— Това определено изглежда далеч по-обещаващо — отбеляза Кейд.
	— Предположих, че ще ти се стори така.
	Брук съблече блузата си, а после си свали обувките. Разкопча дънките си и ги плъзна надолу по хълбоците си.
	Миг по-късно сутиенът й също се озова на пода, а после и бельото й.
	Очите на Кейд нито за миг не се откъсваха от нея. Посегна инстинктивно към ризата си, а после изръмжа от болка и отпусна ядосано дясната си ръка.
	Брук прекоси стаята и отиде при него.
	— Нека аз. — Дойде по-близо и се залови да разкопчае ризата му.
	— В случай че ти хрумне нещо, имай предвид, че все още ми се намира една здрава ръка, с която да те метна през рамо.
	Тя вдигна очи към него.
	— Разбирам желанието ти да докажеш, че не трепваш от нищо, Кейд. Наистина. Ала нека тази вечер аз да се погрижа за теб.
	Видя емоцията, пробягала по лицето му за миг, преди да й отговори дрезгаво.
	— Окей.

	* * *

	Кейд загледа как Брук разкопча ризата му и внимателно я свали от раменете му. Първо освободи здравата му ръка, а после, много нежно, и другата. Дланите й се плъзнаха по гърдите му и той си пое рязко дъх, когато докосна корема му.
	Пръстите й откриха копчето на дънките му и ги разкопчаха, без да губят време. Той й помогна, използвайки здравата си ръка за да смъкне дънките и боксерките по хълбоците си. Изрита ги настрани заедно с обувките си и застана гол пред нея.
	Брук го улови за ръка и го поведе към душа, косата й с цвета на тъмно злато беше разпиляна по гърба й. Пристъпи под струята и отметна глава назад — приличаше на богиня под водата, обливаща тялото й.
	Кейд не се нуждаеше от покана. Пъхна се под душа и дръпна вратата на кабината, затваряйки очи, докато парата се обвиваше около него, а струите от шестте дюзи масажираха кожата му. Изръмжа дрезгаво от удоволствие, когато почувства топлото мокро тяло на Брук да се притиска в неговото.
	— Не отваряй очи и направи стъпка назад — каза тя.
	— Ти си гола и мокра. Очите ми няма да останат затворени задълго.
	— Вярвай ми. Това ще ти хареса.
	Нямаше как да устои на подобно обещание. Той отстъпи назад и си пое рязко дъх, когато една от струите намери болното му рамо. Бързо се отпусна обаче под магическия допир на топлата вода и му се отдаде, отметнал глава назад.
	— Страхотно е.
	Усети как Брук го заобиколи, а после стъпи на мраморната пейка зад него. Меките й ръце се отпуснаха леко върху раменете му.
	— Кажи ми, ако те заболи.
	Дланите й се плъзнаха по гърдите му, пръстите й бяха копринено меки върху кожата му, докато водата се разливаше по тялото му. Пенисът му се надигна, когато тя започна да го милва, чувствен масаж, който успокояваше мускулите на гърдите, ръцете и гърба му.
	Беше… божествено.
	В продължение на няколко минути Кейд не правеше нищо, освен да се наслаждава на усещането от допира на Брук и топлата вода, стичаща се по тялото му. Облегна се назад, опирайки глава на пищните извивки на гърдите й. Тя внимаваше с болното му рамо, избягвайки наранените мускули и оставяйки водата, парата и ибупрофенът да му донесат облекчение. А после наведе глава и го целуна по врата. Възпламенен от горещината, водните струи и масажа й, Кейд простена и тя се отдръпна.
	— Заболя ли те?
	— Не.
	Нуждаещ се от нещо повече от ръцете й или една целувка, той се обърна и обви здравата си ръка около кръста й. Повдигна я от мраморната издатина и впи устни в нейните. Докато се целуваха, той плъзна тялото й надолу, долепено до неговото, докато краката й не стъпиха на пода.
	Тя се отдръпна от целувката.
	— Нали трябваше аз да върша всичко — напомни му, останала без дъх.
	Кейд я притисна към стената на душкабината, а струите туптяха до гърба му, докато пенисът му туптеше до нея. Неспособен да се сдържа повече, той отърка главичката си между меките й гънки, борейки се да запази контрол.
	— Трябва да бъда в теб, Брук.
	Тя го погледна в очите и каквото и да откри там, то я накара да впие устни в неговите, докато се протягаше за да спре водата. Кейд отвори вратата на душкабината със здравата си ръка и в бъркотия от хавлии, ръце, крака и усти, те се озоваха върху голямото меко килимче пред ваната.
	Брук се пресегна, издърпа едно от чекмеджетата на тоалетката и извади кондом. Отвори го и му го сложи, а после го възседна и бавно се отпусна върху него, сантиметър по божествен сантиметър.
	Очите й се отвориха и срещнаха неговите в мига, в който той потъна докрай в нея. Гърдите на Кейд се стегнаха от интимността на момента и изведнъж го обзе желание за нещо повече.
	Повдигна се на лакти, без да го е грижа за болката в рамото, и я привлече за целувка. След това се отпусна на пода, притегляйки я към себе си, притискайки я до тялото си, защото искаше да са възможно най-близо, докато тя започна да се движи над него.


>	23

	В понеделник Кейд седеше начело на масата в „бойната стая“, както наричаха помещението, където се подготвяха за делата си, и ръководеше екипа, докато заедно преглеждаха огромното количество с доказателства, които бяха събрали по случая „Сандерсън“.
	Бойната стая изпълняваше двойна функция: място, където екипът да се събере, тъй като никой от прокурорите нямаше кабинет, в който десет души да могат да се разположат удобно, както и нещо като склад, където да държат кутиите с доказателства.
	Процесът щеше да започне скоро и Кейд искаше да е сигурен, че всичко е подредено и описано както трябва. Така че беше свикал екипа, който двамата с Камерън бяха събрали: Райлин, която щеше да води делото заедно с него, двама по-младши колеги от Отдела за специални обвинения и двама юридически сътрудници. Хъксли и Вон също бяха тук, както и още двама агенти на ФБР, които бяха участвали в процеса на събирането на множеството записани в разследването разговори. Те всички се бяха настанили около масата, въоръжени с лаптопи или айпади, и преглеждаха доказателствата.
	— И разполагаме с всички банкови преводи и наличности в сметките на „Даймънд Стратиджик Дивелъпмънт“? — попита Кейд Вон и Хъксли, говорейки за дружеството фантом, което сенатор Сандерсън бе създал за да скрие средствата, натрупани от подкупи.
	Хъксли кимна.
	— Кутии двайсет и три до двайсет и осем.
	Докато юридическите сътрудници го отбелязваха в базата данни, Кейд продължи към следващата точка.
	— Какво е положението с аудиозаписите?
	— Всички са тук — отвърна Вон. — Единственото, което липсва, е видео записът от срещата на Сандерсън и Торино в „Соня“. Оригиналът е в криминалната лаборатория — все още не са имали възможност да го прехвърлят на DVD. Ще им се обадя другата седмица, ако все още не сме го получили.
	— Записът е у тях от четири седмици. Кажи им, че искам копие до петък или ще отида в лабораторията на ФБР и сам ще си го направя.
	— Почти съм сигурен, че това ще наруши хронологията на доказателствения материал — изтъкна Вон, който никога не пропускаше възможност да се направи на многознайко.
	— Тревожите се за хронологията на доказателствения материал? — пошегува се Райлин. — Ама че сте праволинейни.
	Продължиха така цял следобед; всички бяха в отлично настроение, въпреки че преглеждането на доказателствата несъмнено бе една от най-скучните части от работата на прокурорите и специалните агенти. В шест часа най-сетне приключиха за деня.
	Хъксли отпусна чело върху масата.
	— Това беше убийствено скучно.
	Вон полупростена в знак на съгласие.
	— Имам нужда от питие.
	Кейд беше напълно солидарен и с двамата, така че тримата мъже отидоха в една ирландска кръчма недалеч от федералната сграда. След като си поръчаха вечеря и питиета, Кейд си провери набързо телефона.
	Естествено, Вон, със своята супер наблюдателност, нямаше как да не изкоментира.
	— Пак ли имаш предложение, което изтича скоро?
	— Разкарай се.
	Вон се ухили.
	— Страшно си потаен за ситуацията с Брук. Намирам го за адски интригуващо, а ти, Хъкс?
	Никакъв отговор.
	— Хъкс? — Вон погледна надясно и видя, че Хъксли чете нещо на _своя_ телефон.
	С усмивка, която не можеше да бъде сбъркана, другият агент прибра телефона в джоба на безукорния си костюм на „Ралф Лорън“ и чак тогава си даде сметка, че Кейд и Вон го гледат.
	— Извинявайте. За какво говорехме?
	— Просто тормозех Кейд във връзка с една секси юристка. Обаче забрави за това. — Вон го посочи подозрително. — Какво става тук? Какво беше това с телефона и тази потайна усмивчица? — Той се вгледа изпитателно в партньора си. — Не ми казвай, че тази вечер имаш гореща среща.
	— Окей, няма да ти кажа. — Хъксли отпи от бирата си, оставяйки ги нарочно в неведение.
	— Я го виж ти. С кого? — попита Кейд.
	— Адисън.
	— Адисън? Коя… — На Вон му отне секунда, а после зяпна удивен. — Агент _Симс_? Кога се случи това?
	Хъксли разклати чашата си с лукаво изражение.
	— Нещата отиваха натам от известно време. Ала минахме на по-висока предавка след фалшивата ни среща в „Соня“.
	Вон разпери отчаяно ръце.
	— Първо Морган, а сега и ти. Освен това Маккол се жени следващия месец, а Палъс чака дете. Доброволно. Аз ли съм единственият, който _не_ се е озовал в нечие легло след някоя операция на ФБР?
	Хъксли се престори, че се замисля над думите му.
	— Може би трябва да си вземеш малко отпуск. Да се опиташ да откриеш защо мъжката ти магия не действа.
	— Мъжката ми магия си е съвсем добре — увери го Вон.
	Кейд беше заинтригуван.
	— Сериозно ли е?
	Хъксли се усмихна.
	— Да. Така мисля.
	Вон изсумтя пренебрежително.
	— Я стига. Излизате от колко, един месец?
	Хъксли сви рамене.
	— Харесвам я. Тя ме харесва. Не е толкова сложно.
	Кейд и Вон се спогледаха. _Аха._
	— Аматьор — заяви Вон със заговорническа усмивка.
	— Аматьор, а? Няма да забравя да попитам Адисън дали е съгласна с тази преценка.
	И ако се съдеше по самоуверената му усмивка, агент Сет Хъксли изобщо не се тревожеше какъв ще бъде отговорът.

	* * *

	— Наистина ме впечатляваш, нали го знаеш?
	Кейд сведе поглед към Брук, която бе сложила глава на гърдите му, сгушена в чаршафите на леглото.
	— Благодаря. С това впечатлих дори себе си.
	Тя се засмя.
	— Нямах предвид онова, което направи накрая. Макар че и него си го биваше.
	— Радвам се, че одобряваш.
	— Всъщност мислех си за разговора ни по-рано, когато спомена, че си излязъл с Хъксли и Вон.
	— Мислиш си за Хъксли и Вон, докато лежим заедно в леглото? Не съм сигурен, че това ми харесва.
	Тя повдигна глава и го погледна.
	— О… значи, то не е нещо, на което би се навил някога? Вие тримата… е, нали се сещаш, едновременно? Защото имам една еротична фантазия, за която ми се искаше да си поговорим.
	Кейд понечи да се засмее, но тя го гледаше с нетрепващ поглед и за частица от секундата той се зачуди дали не говори сериозно.
	Окей… това определено _не_ беше разговор, който бе очаквал да води някога с Брук Паркър от „Стърлинг Ресторантс“, с невероятните зелени очи и майко мила, склонност към групов секс.
	И в този миг забеляза издайническите искрици в очите й и изпусна дъха си.
	— Отвратителна си.
	— О, господи, само да си беше видял изражението… — Тя не довърши и се разсмя, защото той я удари с възглавницата. А после я тупна още два пъти, за всеки случай.
	Брук се опъна върху леглото, когато той престана, косата й се разстилаше разрошена около раменете.
	— Да разбирам, че отговорът е „не“?
	Кейд се усмихна. Тази жена може и да го подлудяваше, ала когато бяха заедно, усмивката нито за миг не слизаше от лицето му. Обърна се на една страна, с лице към нея.
	— Определено е „не“. А ти все още си отвратителна.
	Тя също се обърна към него, прокарвайки разсеяно пръсти по голите му гърди.
	— Това, което имах предвид, когато казах, че съм впечатлена, бе как съумяваш да балансираш работата си. Очевидно наистина си успял. Направил си страхотна кариера в Щатската прокуратура. И въпреки това ти остава време да играеш футбол, да излизаш с Хъксли и Вон и просто… да имаш живот. — Тя замълча за миг. — Аз все още не съм открила как да го правя.
	— Понякога и аз съм много зает, особено когато имам дело. — Кейд помълча за момент, подбирайки внимателно следващите си думи, защото знаеше, че въпросът е деликатен. — Даваш си обаче сметка, че твоят работен график не е точно нормален, нали?
	Брук се замисли над думите му.
	— То е, защото в момента изграждаме компанията — отвърна, както винаги, готова да защити „Стърлинг“. — Преди десет години Иън притежаваше един ресторант. Днес, в добавка към още седем заведения, ние работим със стадиони и спортни арени из цялата страна. Рано или късно, нещата ще се поуспокоят, но засега трябва да продължа да работя здраво.
	— Трябва? — повтори Кейд.
	— Виждам какво целите, господин прокурор. _Искам_ да продължа да работя здраво — побърза да се поправи тя. — Виж, знам, че прекарвам страшно много време в службата. Само че много се трудих за да стигна дотук. И всяка сутрин, когато прекача прага на офиса, се гордея с това, което съм постигнала.
	Думите й му напомниха за още нещо, за което беше любопитен.
	— Някога връщаш ли се в Гленууд?
	Брук пъхна ръка под главата си.
	— От години не съм ходила там. Родителите ми продадоха къщата, след като завърших гимназия. Всъщност обявиха я за продан една седмица след като се дипломирах. Преместиха се на около три часа на запад от тук, в едно малко градче на река Мисисипи. Спомням си, че в началото бях наистина озадачена, защото години наред бяха живели в Чикаго, а след това в Гленууд, който също не е малък. Чудех се откъде се бе появило желанието им да се установят в толкова малко градче. Преместиха се точно след като постъпих в колежа, така че за първи път видях мястото през ваканцията за Деня на благодарността. Къщата е симпатична, с викторианско излъчване и има голям двор. Когато отидох за първи път, мама ме разведе из него и ми разказа за плановете си за градина. Помня, че се засмях и я попитах откога се е запалила толкова по градинарството, при положение че в Гленууд никога не сме имали нищо друго, освен няколко саксии. А тя ми отговори, полу на шега, полусериозно, че била вдъхновена от всички онези големи богаташки градини, покрай които минавала всеки ден, докато живеехме в Гленууд.
	Брук задъвка долната си устна.
	— Беше много странен момент, защото като тийнейджърка се бях замисляла единствено за това, какво изпитвам _аз_ да живея в „бедняшката“ част на града, и колко много трябваше да се трудя за всичко. Ала в онзи момент като че ли най-сетне проумях истината, факта, че родителите ми бяха обявили къщата за продан веднага щом се дипломирах, и си дадох сметка, че вероятно от години са искали да се махнат от онова място. Само че бяха останали заради мен за да мога да получа образованието, което според тях заслужавам. Това беше… малко смиряващо. — Тя го погледна. — Не искам да ги разочаровам. Просто понякога като че ли чувствам този товар, натиска на онова, което всички от семейство Паркър, включително и самата аз, са направили за мен за да стигна дотук.
	Лицето й изведнъж придоби изненадано изражение.
	— Никога не съм казвала това на никого. Нито дори на Форд.
	— Защо го каза точно на мен? — попита Кейд дрезгаво.
	— Не знам… — Тя го погледна изучаващо, а после сви рамене и го подкачи: — Може би просто имах нужда да говоря. И ти се оказа подръка.
	— Чувствам се толкова използван.
	Брук се разсмя, точно както се беше надявал. А когато се сгуши в него, той отново го почувства — онова стягане в гърдите. Сведе поглед към нея и стана сериозен.
	— Сигурен съм, че повече от всичко друго родителите ти искат да си щастлива.
	Брук кимна, сякаш мислеше върху думите му.
	— И аз наистина съм щастлива — каза, а после смени темата: — Ами твоите родители? В Чикаго ли са?
	Съвършено безобиден въпрос. Кейд започна с лесната част.
	— Майка ми живее в Скотсдейл. Омъжи се, след като завърших колежа, и скоро след това се премести. Беше ми малко странно, когато се омъжи, понеже дотогава бяхме само двамата, но се радвам за нея. Кент, съпругът й, е свестен тип.
	Той замълча доста дълго, докато нещо не го подтикна да продължи.
	— Помниш ли вечерта, когато се срещнахме в бар „Несуно“? Когато закъснях?
	Брук кимна.
	— Каза, че си имал странен ден.
	— Причината да закъснея бе, че шестнайсетгодишният ми полубрат, за чието съществуване дори не бях подозирал, се появи изневиделица в офиса ми.
	Очите й се разшириха.
	— Леле.
	— Общо взето, това беше и моята реакция в началото.
	— Как така дори не си знаел за него? — попита тя.
	Основателен въпрос и Кейд се замисли как да продължи. Толкова дълго бе избягвал да говори за Ноа, че не беше сигурен откъде да започне.
	— Виждал съм моя баща само веднъж. Майка ми забременяла, когато били в гимназията, и той ни зарязал. Бях на десет години, когато той най-сетне реши да се появи. Дойде у нас и аз му бях бесен, задето ни беше изоставил. Но после излязохме на двора и играхме футбол, и беше страхотно. Наистина страхотно. Сякаш изведнъж се беше появил някой, когото почти не познавах, и беше паснал съвършено в живота ми. — Тонът на Кейд стана сух. — Естествено, всичко това бе просто илюзия.
	— Какво се случи?
	— Когато спряхме да играем, Ноа, баща ми, ме попита дали искам да отидем заедно на мача на „Беърс“ следващия уикенд. Така и не се появи. Нито в онзи ден, нито когато и да било.
	Поколеба се за миг, а после продължи:
	— Знам точно в кой миг го отблъснах. Стана, когато го нарекох „татко“. Видях паниката в очите му и мисля, че част от мен разбра, още в онзи момент, че всичко съм провалил. В продължение на години ми се искаше да можех да се върна назад и да променя този миг, искаше ми се да можех да се сдържа, да не ме е _грижа_ толкова много. Защото в крайна сметка сам си причиних огромно разочарование.
	Той замълча и погледна към Брук.
	— Никога не съм казвал това на никого.
	Тя задържа погледа му.
	— Какво те накара да ми го кажеш?
	Кейд се престори, че мисли.
	— Може би просто имах нужда да говоря. И ти се оказа подръка. — Когато Брук се усмихна, той се протегна и я привлече към себе си; голите им крака се преплетоха и тя отпусна глава върху гърдите му.
	На сутринта несъмнено щеше да започне да се измъчва, чудейки се защо бе решил да сподели с нея повече, отколкото бе споделял с когото и да било.
	Ала точно в този миг, докато тя лежеше в прегръдките му, не би искал да промени нищичко.


>	24

	Спокойно можеше да се каже, че този петък не беше от най-блестящите дни за „Стърлинг Ресторантс“.
	Брук прекара по-голямата част от следобеда в кабинета си с Кийт, вицепрезидента по охраната, който по-рано тази седмица беше получил анонимно обаждане от жена, твърдяща, че работи в един от ресторантите в „Юнайтед Сентър“. Тя му бе съобщила, че през последните няколко месеца главният управител на ресторанта крадял от компанията, като в края на работния ден не отчитал плащанията в брой.
	В началото Брук и Кийт се бяха отнесли към тази информация със скептицизъм.
	— Дейв работи за „Стърлинг“ от седем години — казала бе тя, говорейки за въпросния главен управител. — Двамата с Иън непрекъснато играят заедно голф. Той не би откраднал от компанията, още по-малко пък от приятел.
	— Възможно е да е някой недоволен служител, опитващ се да създаде неприятности — отвърнал бе Кийт.
	— Много скоро ще научим.
	Бяха се съгласили Кийт незабавно да проведе вътрешно разследване и да й докладва.
	И ето че сега знаеха.
	— Наистина се надявах да не е вярно. — Обикновено невъзмутимият Кийт изглеждаше съкрушен, когато й съобщи резултатите от вътрешния одит. Обвиненията срещу главния управител се бяха оказали самата истина.
	Брук въздъхна със смесица от раздразнение, гняв и разочарование. Да уволни някакъв гаден хомофоб, когото никога не бе срещала, беше лесно, ала тя _познаваше_ Дейв Лайънс — той беше служител от по-високите нива на компанията, някой, с чиято жена тя с удоволствие си бъбреше всяка година на коледното тържество на фирмата.
	— Ще говоря с Иън и ще му съобщя. Това ще го съкруши.
	— Не че ще помогне много, но мисля, че Дейв има финансови проблеми — добави Кийт. — Чувам слухове за проблем с хазарта.
	От това Брук изобщо не се почувства по-добре.
	— Кога възнамеряваш да говориш с него?
	— Би трябвало да е в ресторанта сега — отвърна Кийт. — Реших, че ще е най-добре да го свърша преди уикенда.
	Напълно съгласна, Брук обсъди с него всички въпроси, които трябваше (и най-вече — онези, които _не_ трябваше) да зададе, докато разпитва главния управител. Когато приключиха и Кийт си тръгна за да отиде в „Юнайтед Сентър“, тя почука на вратата на Иън.
	— Имаш ли минутка?
	Седнал пред компютъра си, той й даде знак да влезе.
	— Абсолютно. Тъкмо проверявах графика на „Беърс“ преди голямата ти среща за да съм сигурен, че съм си записал датите на всичките им мачове у дома. Шегувам се. — Той млъкна, забелязал лицето й. — Човече, познавам това изражение. — Обърна се към нея и тъй като не беше от онези, които увъртат, заяви: — Казвай.
	— Смятаме, че Дейв Лайънс краде от „Стейдиъм Клъб“.
	Изненадата, изписала се върху лицето на Иън, бързо отстъпи място на недоверие.
	— Невъзможно. С Дейв се познаваме от години. Той бе управителят, когото наех да ръководи първия ми ресторант. — Иън поклати глава. — Трябва да има някаква грешка.
	— Кийт тръгна към „Юнайтед Сентър“ за да говори с него. Ала вече проведе вътрешно разследване и нещата не изглеждат никак добре. Съжалявам, Иън. Кийт е чул слухове, че Дейв има финансови неприятности, може би проблем с хазарта. Но за момента всичко това са само догадки.
	— По дяволите. — Иън прокара ръка по лицето си. — Знаех за хазарта, но никога не ми е споменавал, че има затруднения с парите. — След миг той я погледна. — Колко мислите, че е откраднал?
	— Около петдесет хиляди долара.
	Иън замълча при тези думи.
	— Е, добре — заяви най-сетне; държанието му изведнъж стана много по-делово. — Ако това се окаже вярно, какви възможности имаме? Не мога да повярвам, че ти задавам този въпрос, защото вероятно не би трябвало да ме е грижа какво ще се случи с Лайънс, но… не знам, ако е заради хазарт, не можем ли да го накараме да подаде тихомълком молба за напускане, а после да измислим някакво споразумение? Да тръгне на терапия и да се съгласи да върне на компанията и последния цент, нещо такова?
	И това бе една от причините Брук да вярва в Иън както като човек, така и като изпълнителен директор. Дори когато бе много вероятно някой, когото бе смятал за приятел, да му беше забил нож в гърба, него го беше _грижа_.
	За съжаление, това не променяше факта, че в този случай ръцете им бяха вързани. И като главен юрист, нейно задължение бе да му го обясни.
	— Ако беше един от независимите ресторанти на „Стърлинг“, бихме могли да обсъдим нещо подобно. Само че „Стейдиъм Клъб“ е собственост на „Юнайтед Сентър“ и като част от договора ни с тях, сме длъжни да докладваме на полицията всички случаи на кражба от служителите.
	И това бе само началото на гадните новини този следобед.
	Два часа по-късно Кийт се обади от „Стейдиъм Клъб“ за да й съобщи, че Дейв бе рухнал и си бе признал всичко. През последните шест месеца бил изгубил солидна сума на хазарт, нещо, което бе скрил от всичките си приятели и роднини. Без да знае към кого да се обърне, той бе започнал да прибира пари от кешовите плащания в ресторанта — първоначално малки суми, които в отчаянието си постепенно бе увеличил.
	Чувайки цялата история, Брук се почувства… ужасно. Като никога, би предпочела отново да беше изникнал проблем с неволно назначен убиец. Поне в онзи случай след време бе успяла да види комичната му страна.
	— Дейв е в доста кофти състояние — каза Кийт. — В мига, в който му казах, че знам, той се разплака. Направо се _разхлипа_. Според мен част от него изпита облекчение, че са го заловили. Непрекъснато повтаря, че се чувства ужасно, задето е причинил това на Иън. Предполагам, искаш да се обадя в полицията и да ги оставя да поемат нещата?
	Брук прокара уморено ръка през косата си. Това беше обикновената процедура, да. И тя много добре знаеше какво щеше да последва: двама полицаи (вероятно детективи от Отдела за финансови престъпления, като се имаше предвид сумата, за която ставаше въпрос) щяха да се появят в „Стейдиъм Клъб“, да сложат белезници на Дейв Лайънс и да го изведат от ресторанта пред очите на всички.
	Освен ако…
	Поколеба се за миг, а после се запита дали би се обадила на Кейд, ако бяха просто приятели, а не спяха заедно. Когато реши, че да, би го сторила, това сложи край на колебанието й.
	— Изчакай няколко минути, Кийт. Нека първо позвъня на един човек, преди да се свържем с ченгетата. — Брук затвори и набра вече познатия й мобилен номер.
	— Госпожице Паркър. — Гласът на Кейд беше нисък и плътен. — Истинско позвъняване, вместо есемес? Поласкан съм.
	— Искам да те помоля за една услуга. Свързано е с работата.
	Кейд начаса стана сериозен.
	— Какво ти трябва?
	— Хванахме един от главните ни управители в кражба. Без да навлизам в ненужни подробности, той си призна всичко и трябва да предадем случая на полицията. По ред причини бих предпочела да не превръщаме ареста му в зрелище. Чудех се дали нямаш, ами… някой познат в полицията, който би могъл да се погрижи за това, без да се вдига много шум.
	Въпросът й като че ли го развесели.
	Естествено, че познаваше някого.
	— Да, имам _познат_ — отвърна закачливо. — Вие сте в района на осемнайсети участък, значи, трябва да говориш със сержант Джо Рос.
	Брук си записа името на листче хартия. Тайничко беше адски горда колко лесно Кейд беше намерил това, което й трябваше, но като се имаше предвид размерът на егото му, по-скоро би отишла да потича в парка гола, с червените обувки с токчета, отколкото да му го признае.
	— Ще го предупредя, че ще му се обадиш — продължи той. — Не знам къде работи този ваш управител, но ако целта ви е да го направите възможно най-дискретно, ви препоръчвам да не го арестувате в ресторанта. Най-добре би било да го извикате в корпоративния офис на „Стърлинг“. Сержант Рос ще бъде цивилен — ако става въпрос за доброволно предаване (а по всичко звучи, че е така), може да го изведе навън и да го качи в небелязана кола. По-незабележимо от това едва ли може да се направи.
	Действително беше така.
	— Много ми помогна — каза тя напълно искрено. — Благодаря ти.
	— Успях ли отново да ви впечатля, госпожице Паркър? — попита той лукаво.
	За първи път този ден Брук се усмихна.
	— Може би. Но следобедът ми беше наистина странен.
	Тя изпусна дъха си на пресекулки, мислейки за неприятната задача, която й предстоеше.
	— Звучиш уморено — каза Кейд и гласът му стана по-дълбок. — Дълъг ден?
	Думите излязоха от устата й, преди да е успяла да помисли:
	— Дълга година.

	* * *

	Беше привечер и Брук гледаше през прозореца си към хората навън, които пазаруваха, срещаха се с приятели на питие или отиваха на вечеря. И разбира се, двойките, които се разхождаха хванати за ръце, наслаждавайки се на Мичиган авеню, без някакви особени планове.
	Зачуди се какво ли бе да си един от тях.
	— Виждам, че все още оставяш отключено, когато си сама?
	Разнеслият се глас я стресна. Обърна се и видя Кейд, застанал на прага на кабинета й, красив, както винаги, в един от ушитите си по мярка костюми. Тъмнокестенявата му коса беше леко разрошена, вероятно заради това, че идваше отвън, и първата й мисъл бе колко й се иска да зарови пръсти в нея и да я разроши още повече.
	Тя се прокашля.
	— Виждам, че все още се промъкваш зад гърба на хората, когато те работят — отвърна. — И освен това не съм сама. Иън също е тук.
	Като че ли поуспокоен от това, Кейд влезе в кабинета й и затвори вратата зад себе си.
	— Реших да видя как мина арестът. Всичко наред ли беше със сержант Рос?
	— Сержант Рос беше изключително професионален и дискретен. Още веднъж — благодаря ти за това.
	— Защо толкова държеше да стане дискретно? — попита Кейд любопитно, присядайки на ръба на бюрото й. — Мислех си, че бихте се зарадвали на възможността да превърнете някой, откраднал от вас, в пример за назидание.
	Обикновено, да.
	— Чух, че той се _разплакал_. Познавам жена му… предполагам, че просто исках да направя нещо. — Брук облегна глава на стола. — Не знам как издържаш всеки ден да слушаш подобни истории, Морган. Очевидно от мен би излязъл ужасен прокурор.
	— Вероятно. — Той се пресегна и прокара палец по бузата й. — Ала на мен ми харесва тази твоя мека страна.
	Очите им се срещнаха и те дълго останаха така, докато Кейд не отбеляза:
	— Изглеждаш изтощена. Може би е време да приключиш за тази вечер.
	Брук хвърли поглед към часовника и го зяпна изумено.
	— В шест и половина?
	— В шест и половина.
	Той й подаде ръка.
	— Та навън още не се е стъмнило — каза тя. — Не мога да си тръгна сега, особено след ден като този. Би било неприлично.
	Устата на Кейд потръпна в крайчетата, но той не каза нищо.
	Брук се замисли, прехапала устни, ала той все така мълчеше.
	— Може ли поне да си взема работа за вкъщи?
	— Не.
	— Очакваш да _оставя_ куфарчето си тук?
	Невъзможно.
	— Да.
	Може би наистина не беше във форма заради тежкия ден. Или пък беше нещо в прозаичния му тон. Ала изведнъж идеята да се прибере у дома й се стори наистина съблазнителна.
	— Окей.
	С тези думи тя пъхна ръка в неговата, взе си чантата и си тръгна.
	Успя да стигне чак до приемното помещение, преди да я връхлети паника.
	— Забравих да си изключа компютъра.
	— Нищо няма да му стане за една нощ.
	— Мисля, че видях нещо в пощенската си кутия, преди да изляза. Възможно е да е важно.
	— Беше просто последният брой на журнала на Американската правна асоциация.
	Когато се качиха в асансьора, Брук най-сетне изпусна дъха си.
	— Е, добре. Какъв е планът за тази вечер?
	— Ще релаксираш и няма да правиш нищо.
	Тя се засмя, а после видя, че Кейд говори сериозно.
	— О… разбирам. Никак не ме бива да не правя „нищо“.
	— Ти си умна жена. Ще се справиш.
	Брук го изгледа продължително.
	— Защо го правиш?
	— А ти защо ме накара да изпия ибупрофена онази нощ? — попита той в отговор.
	_Пак ли за този ибупрофен?_
	— Защото имаше нужда от него. Просто беше прекалено упорит за да си го признаеш.
	Кейд задържа погледа й с удовлетворена усмивка.
	— Именно.

	* * *

	Брук се взираше скептично в покачващата се вода.
	Не си падаше особено по ваните, откакто беше… ами около _седемгодишна_. Ваните бяха толкова… лениви.
	И очевидно бяха част от плана на Кейд за „вечер, изпълнена с нищо“.
	Брук определено не беше съгласна с това.
	На вратата се почука и Кейд надникна вътре.
	— О — каза той, виждайки я да си стои там по халат. — Идеята е да влезеш _във_ ваната, нали знаеш?
	_Ха-ха._
	— Може ли поне да си взема телефона?
	— Не. Но пък можеш да вземеш това. — Той й подаде чаша с вино.
	— Колко дълго се очаква да остана тук? — попита тя.
	Кейд сви рамене.
	— Не знам. Двайсетина минути? А сега стига си се размотавала и влизай вътре. — Той я плесна по дупето и излезе.
	_Стига си се размотавала и влизай вътре_, изимитира го Брук, докато събличаше халата и се покатерваше във ваната. _Нахален, разпореждащ се мъж, очакващ всички да му се подчиняват на…_
	О, господи, водата беше прекрасна.
	Брук остави чашата с вино на ръба на ваната и се потопи по-дълбоко. Е, добре. Навярно _би могла_ да издържи двайсет минути от това.
	Облегна се назад и отпусна глава върху ръба на ваната. Горещата вода я обви като пашкул, отпускайки мускулите й, докато парата изпълваше спокойната притихнала стая.
	Значи, това било да не правиш нищо.
	Брук протегна ръка и отпи глътка вино. След това остави чашата и затвори очи.
	Може би трийсет минути.

	* * *

	Брук се събуди, примигвайки, и си даде сметка, че беше заспала във ваната. Истинска _дрямка_. Още нещо, което вероятно не беше правила, откакто беше седемгодишна.
	Тази вечер определено не беше себе си.
	Излезе от ваната, уви се с една хавлия… и тогава си спомни за Кейд. Беше го оставила… хм, като се замислеше, представа си нямаше къде беше той сега. Излезе забързано в спалнята и нахлузи чифт панталони за йога и тениска. Хвърли поглед към часовника си на нощното шкафче и установи, че бе останала във ваната четиресет и пет минути.
	Леле.
	Пое по коридора, очаквайки да открие едно от двете: или Щеше да е подразнен, че бе изчезнала за почти цял час, или щеше да се усмихне самодоволно, убеден, че правотата му е била доказана и че тя наистина бе имала нужда да се отпусне тази вечер.
	Ала когато зави към кухнята, завари нещо съвършено различно.
	Кейд стоеше до мивката и тъкмо изсипваше тенджерка, пълна с кипящи нудли, в гевгир, докато в тиган на печката къкреше сос.
	Приготвяше й вечеря.
	Брук облегна глава на стената, докато го гледаше, а сърцето й изведнъж се сви в гърдите. В този миг осъзна нещо… нещо, което вероятно би трябвало да забележи по-рано — с шегите, само между тях двамата, историите, които бяха споделили един с друг, и начина, по който винаги я караше да се усмихва, въпреки че я дразнеше така, както никой друг. Ала не можеше да го отрече.
	Нещата между нея и Кейд Морган започваха да стават плашещо сериозни.


>	25

	Брук почука на апартамента на Форд. Трябваше да поговори с най-добрия си приятел, единствения човек на света, който можеше да й помогне да се справи с обърканите си чувства.
	Вместо това получи Чарли.
	— Брук! Ти дойде! — възкликна той щастливо и отвори вратата. Очите му се плъзнаха по полата, блузата и сандалите на токчета, които беше носила на работа. — Малко си по-издокарана за барбекю, но няма да те върнем.
	Брук наклони объркано глава на една страна.
	— Барбекю?
	А после си спомни — мамка му, _барбекюто_. Форд й беше изпратил имейл за това преди две седмици и тя бе възнамерявала да му отговори, но беше затрупана от работа и сега имейлът вероятно отлежаваше на дъното на пощенската й кутия.
	— А, да, барбекюто. — Тя махна небрежно с ръка. — Не обръщайте внимание на работните ми дрехи, не исках да губя време да се преобличам, след като си тръгнах от офиса. — Брук прекрачи прага. — Леле. Претъпкано е.
	Наоколо беше пълно с хора… и всички те бяха облечени неофициално. Чувствайки се мъничко неловко в бизнес облеклото си, тя последва Чарли в кухнята. Плотът беше затрупан с паста и кайма за хамбургери, картофена и зелева залата, чипс и плодове.
	Ами да, естествено, тя също трябваше да донесе нещо за ядене или за пиене. За барбекюто, за което тотално беше забравила.
	Определено беше най-лошата най-добра приятелка на света.
	— Брук?
	Обърна се и видя жена с гладка, подстригана на черта абаносова коса да й се усмихва.
	— Господи, Рейчъл… здравей!
	Рейчъл я прегърна развълнувано.
	— Толкова се радвам да те видя! — Отдръпна се лекичко назад. — Колко време мина, сигурно има три месеца.
	— Наистина ли е толкова отдавна? — Брук опита да си спомни кога се бяха видели за последен път. Рейчъл беше омъжена за един от приятелите на Форд и двете също се бяха сприятелили, независимо от това. — Май беше на последното събиране на читателския клуб, на което отидох. Кога беше това?
	— Хм. Коя беше книгата?
	Брук се замисли.
	— За жената, която губеше паметта си всяка нощ, щом заспи.
	Рейчъл размаха пръст.
	— Да. О, тази си я биваше. И, миличка, това беше преди _пет_ месеца. — Тя се засмя. — Сега си спомням. Ти още не я беше дочела и непрекъснато си запушваше ушите, когато заговорехме за края. Надявам се, че не заради това престана да идваш?
	Брук се усмихна.
	— Не, просто ми беше трудно да се освобождавам в седем часа, а и никога не успявах да дочета книгите навреме… — Тя не довърши, все още изненадана от нещо. — Наистина ли минаха _пет_ месеца?
	Винаги й беше приятно да общува с Рейчъл. Всъщност приятно й беше да бъде с всички момичета от читателския клуб, ала събиранията им винаги се падаха в неудобно за нея време.
	— Форд ни държи в течение на всички страхотни неща, които постигаш в „Стърлинг“ — каза Рейчъл. — Някакви нови сделки на хоризонта?
	— Имам няколко… — Брук млъкна изведнъж, взела импровизирано решение. — Не. Нека да говорим за нещо друго. Каквото и да е. До края на вечерта не искам да чувам името „Стърлинг Ресторантс“.
	— Окей, коя си ти и какво си направила с най-добрата ми приятелка?
	Брук погледна вдясно от себе си и видя Форд да се приближава към нея широко усмихнат.
	— Не мога да повярвам, че дойде… уфф. — Не можа да довърши, защото Брук го прегърна толкова силно, че едва не го събори.
	Притисна го здраво, обзета от странното усещане, че не са се виждали от цяла вечност, макар едва миналата седмица да бяха обядвали заедно.
	— Това пък защо беше? — попита Форд с усмивка, когато тя най-сетне го пусна.
	— Просто се радвам да те видя.
	В този момент се появиха Чарли и Тъкър и видяха Брук и Форд да стоят, обвили ръце един около друг. Чарли кимна лукаво на Тъкър, който отвори уста за да изкоментира…
	— _Все още_ няма да го бъде — заявиха Брук и Форд едновременно.

	* * *

	След като и последният останал гост си тръгна, отправяйки се към вкъщи или към някой бар, в зависимост от семейния си статус, Брук се залови да разтреби. Форд говореше с майка си по телефона и тъй като тя знаеше как протичат тези разговори обикновено, реши, че ще е най-добре да свърши нещо полезно, докато чака.
	Форд се появи от стаята си тъкмо когато тя прибираше остатъка от картофената салата.
	— Не беше нужно да разтребваш.
	— Няма нищо. — Всъщност то пооблекчи част от вината, която изпитваше, задето беше забравила за партито. — Как е майка ти?
	Форд се настани на едно от бар столчетата пред кухненския остров.
	— Каза, че баща ми обмисля отново да отиде в центъра за лечение на алкохолизъм. Кой път ще му бъде това… шести? — попита той сухо и прокара ръка по лицето си.
	— Може би този път ще се получи — подхвърли Брук и той я погледна, сякаш за да каже „я стига“.
	— По-вероятно е и Чарли, и Тъкър да свалят някого тази нощ.
	— Ау. Лоши изгледи, значи.
	Това извика лека усмивка от Форд. Брук заобиколи плота и обви ръка около раменете му. Той отвърна на прегръдката й.
	— Да говорим за нещо друго.
	Разбираше го — баща му открай време не беше любимата му тема за разговор.
	— Рейчъл ми каза, че е бременна.
	— Радвам се за тях. Брандън ми спомена, че от известно време опитват.
	— Нещо, което вероятно щях да знам, ако я бях _видяла_ през последните пет месеца.
	— Не се измъчвай, Брук. Работа, семейство, все нещо… тези дни всички са заети.
	— Може би. — Тя се замисли за това, умълчавайки се, докато подреждаше чашите в миялната машина.
	След като разтребиха, двамата с Форд седнаха на терасата и загледаха града, докато похапваха чипс и сос за тако.
	— Според мен Чарли и Тъкър бяха съкрушени, че не доведе Кейд със себе си — отбеляза Форд. — Направо са влюбени в този мъж.
	— Без майтап. Четири пъти ме попитаха защо не му пусна съобщение и не го помоля да се отбие. — Брук замълча за миг. — Всъщност мисля, че ще поохладя нещата с него.
	Форд изглеждаше изненадан.
	— Наистина ли? Мислех, че си изкарвате добре?
	— Така беше. Така е. Ала напоследък нещата като че ли започнаха да се… усложняват.
	— Хм. — Форд се замисли. — Защото имаш чувства към него, нали?
	Брук се сепна.
	— Толкова ли е очевидно?
	Той сви нехайно рамене.
	— Да.
	— Ами… защо не каза нищо? — възмути се тя.
	— Предположих, че _знаеш_.
	— Не, не знаех. Не и до снощи, когато излязох от ваната и го открих да приготвя вечеря в кухнята ми. Изглеждаше толкова… _правилно_.
	— Един привлекателен, сто и деветдесет сантиметров бивш футболист и настоящ преуспял прокурор да ти приготвя вечеря, докато ти си вземаш вана? Да, според мен доста жени биха сметнали една такава картинка за правилна.
	Брук го изгледа накриво.
	— Исках да кажа, че усещането беше правилно. От това да бъдем заедно.
	— Значи, може би действително е така.
	Брук помисли над думите му и поклати глава.
	— И преди съм опитвала. Три пъти през последните осемнайсет месеца. Знам как ще се развият нещата. В началото всичко ще е чудесно, ала постепенно той ще започне да подхвърля забележки за работата ми и колко време прекарвам в офиса. След това забележките ще се превърнат в спорове, нищо чудно да бъде споменато и това, че успехът ми бил „кастриращ“…
	— Кой е казал това? — прекъсна я Форд.
	— Спенсър. Фотографът хипстър. Онзи преди Готиния гинеколог.
	— Още по-голям задник — изсумтя Форд. — Знаеш ли с какво Кейд се различава от тях?
	— Защото не е задник? — предположи Брук.
	— Именно.
	Брук се усмихна, оценявайки закрилническото му отношение, а после отново стана сериозна.
	— Харесвам Кейд. Ала тези дни в работата се случват толкова много неща, хубави неща, и трябва да си остана фокусирана върху тях. В понеделник имам среща с „Беърс“ за да им предложа услугите ни, така че би трябвало да се подготвям за това или да работя върху някое от останалите сто трийсет и седем неща в списъка ми със задачи, а не да си тръгвам рано в петък за да релаксирам. Защото това _не_ е нещо, което правя обикновено, и той много скоро ще го разбере. А не искам да започнем нещо и след четири месеца Кейд да ми заяви, че не съм „момиче за голямата картина на живота му“, или да ми излезе с някакво друго обяснение, като „Извинявай, миличка, наистина _си_ ти, а не аз“. — Брук поклати глава. — Просто не мога да понеса да го чуя от него.
	Форд я погледна и кимна.
	— Окей.
	Двамата се умълчаха, загледани към града пред тях. Най-сетне Форд проговори:
	— Нали ти е ясно, че сама си го докара на главата, като наруши Правилата.
	Отворко.
	— Само че аз _следвах_ Правилата. — Е, в общи линии. — И въпреки това, незнайно как, се озовах тук.
	И за съжаление, знаеше точно какво трябва да направи.


>	26

	В понеделник следобед Брук прекара петдесетте минути път с кола от Чикаго до Лейк Форест, настройвайки се за онова, което й предстоеше.
	Беше съсредоточена и твърдо решена да не допусне вниманието й да бъде отвлечено от нищо, случващо се в личния й живот, докато прехвърляше през ума си всички въпроси, които искаше да обсъди с Кърт Емъри. Макар че представянето на услугите им варираше в зависимост от клиента, с когото си имаше работа, и неговите нужди, едно нещо си оставаше неизменно — фактът, че тя вярваше безрезервно в „Стърлинг“ и бизнеса, който развиваха.
	Въпреки това си оставаше прагматична по отношение на изхода от срещата с „Беърс“. Дори и Кърт Емъри да проявяваше интерес към онова, което можеха да му предложат, това все още не означаваше нищо, като се имаха предвид дългогодишните отношения на отбора със „Спектрум“.
	Докато тя шофираше, телефонът й непрекъснато се обаждаше с порой съобщения от Иън.
	__Стигна ли?__
	__Как е пътят?__
	__Мислиш ли, че ще видиш тренировъчните игрища?__
	__Жалко, че отборът е на подготвителен лагер.__
	__Вече виждам онази ложа на петдесетярдовата линия.__
	__Ха.__
	Очевидно Иън не беше последвал примера й да не избързва. Малко преди три часа Брук влезе през главния вход на „Халас Хол“, модерната постройка от стъкло и стомана, в която се помещаваше отборът на „Беърс“. Даде името си на рецепцията, където служителят от охраната й даде посетителски бадж и я упъти към асансьорите.
	Офисът на Кърт Емъри се намираше на четвъртия етаж, заедно с останалите фронт офиси на отбора. Брук слезе от асансьора и бе поздравена от рецепционистка, чието бюро се намираше пред голяма панорамна снимка на „Солджър Фийлд“. Само минута по-късно се появи мъж на четиресет и няколко години, облечен в панталон с цвят каки и риза.
	Протегна ръка и се представи.
	— Кърт Емъри. Толкова ми е приятно да се запознаем, госпожице Паркър.
	— Моля ви, наричайте ме Брук — каза тя, докато се здрависваха. — Благодаря ви, че се съгласихте да се срещнем.
	Той я поведе по коридора.
	— Ние сме в една конферентна зала насам. — Той й се усмихна предпазливо. — Е, за срещата ни… това е доста необичайно за мен. Както знаете, „Спектрум“ обслужват „Солджър Фийлд“ вече близо двайсет години и за да бъда напълно откровен, аз съм в много добри отношения с главния мениджър, отговарящ за нас.
	— Разбирам — отвърна Брук. — И наистина оценявам предоставената възможност да ви разкажа какво правим с „Ригли Фийлд“ и „Юнайтед Сентър“… както и за нещата, които бихме могли да направим и за вашата организация. Обещавам ви обаче, че няма да бъда агресивна. Поне засега — добави тя.
	Вместо да се засмее на шегата, Кърт поспря на прага на конферентната зала и се размърда неловко.
	— Ами… виждате ли, тази среща всъщност не е за това.
	Брук наклони неразбиращо глава на една стана.
	— За какво е тогава?
	— Ето как стоят нещата. Случайно споменах на онзи, с когото работим в „Спектрум“, за обаждането ви. Просто се шегувах с него, как ако не ми угажда, като нищо ще прехвърля бизнеса си в „Стърлинг Ресторантс“, такива неща. Ала после получих обаждане от самия Палмър Грийн, изпълнителен директор на „Спектрум“ за Северна Америка. Той прояви огромен интерес към това, че „Стърлинг“ се домогват до нас.
	Брук чакаше, опитвайки се да разбере накъде бие Кърт с всичко това. Изпълнителният директор на „Спектрум“ знаеше, че се опитват да привлекат един от техните клиенти? И какво от това? За никого не беше тайна, че „Стърлинг“ настойчиво се опитва да разшири Отдела си за спорт и развлечения.
	— И какво общо има това с нашата среща?
	Кърт махна към конферентната зала.
	— Защо сама не видите?
	Объркана, Брук пристъпи в стаята и видя мъж в ушит по мярка тъмносин костюм да седи на масата. Той се изправи, когато влязоха, и Кърт ги представи:
	— Брук Паркър, това е Палмър Грийн, изпълнителен директор на „Спектрум“ за Северна Америка.
	Палмър я погледна проницателно.
	— Значи, вие сте онази, която краде любимите ми клиенти.
	Е, на това му се казваше изненада.
	Брук погледна към Кърт, разбрала най-сетне защо бе настоял да дойде сама.
	— Господин Емъри, мисля, че във вашия бизнес това се нарича засада.
	И все пак тя се приближи до Палмър и му протегна ръка. Нямаше представа за какво е всичко това, но ако изпълнителният директор на „Спектрум“ си мислеше, че може да се появи тук и да я сплаши за да я накара да стои далеч от бизнеса на компанията му, очакваше го неприятна изненада.
	— Колко неочаквано, господин Грийн — заяви, докато се ръкуваше с него. — Нека да отгатна. Това е моментът, в който вие много очарователно ми намеквате да стоя настрани от клиентите на „Спектрум“.
	Той се усмихна.
	— Не, госпожице Паркър. Това е моментът, в който много очарователно ви предлагам работа.


>	27

	Въпреки че думите на Палмър я хванаха неподготвена, Брук успя да стрелне Кърт със смразяващ поглед, докато той излизаше от стаята, усмихвайки се извинително.
	— Не се сърдете на горкия Кърт — засмя се Палмър, когато двамата останаха сами. — Просто изпълняваше нареждания. — Той се настани на конферентната маса и й махна с вида на човек, свикнал да става на неговата. — Моля ви, седнете. Поне ме изслушайте.
	Брук се замисли за миг и седна.
	— Пет минути. Ала искам да знаете, че нещата не започват добре, като се има предвид цялото това представление. Има ли някаква причина да не вдигнете телефона и да ми се обадите, ако наистина сте искали да ми предложите работа?
	— Това не е предложение за телефон. — Палмър се облегна в стола си. — Освен това исках лично да преценя прословутата Брук Паркър. — Той наклони глава на една страна, оглеждайки я изпитателно. — Това, че ни откраднахте „Каубойс Стейдиъм“ и „Юнайтед Сентър“, беше достатъчно лошо. Ала „Стейпълс Сентър“? — Той подсвирна. — То беше като нож в сърцето ми.
	— Да разбирам, че сте фен на „Лейкърс“.
	— Роден и отраснал в Лос Анджелис.
	Е, това определено обясняваше за какво беше цялото представление.
	— Мисля, че се налага да изясня едно недоразумение — каза тя. — Аз съм част от екипа на „Стърлинг“. Колегите ми, Тони и Мика, имат също толкова голяма заслуга за сключването на тези сделки.
	— Не и според контактите ми в „Каубойс“, „Юнайтед Сентър“ и „Стейпълс Сентър“. — Палмър трябва да беше забелязал изненаданото й изражение. — О? Нима си мислехте, че няма да им се обадя за да ги попитам защо ги изгубихме като клиенти?
	— Сигурна съм, че са ви отговорили, че е понеже „Стърлинг“ предлага първокласни услуги в сферата на доставката на храна.
	— Споменаха нещо такова. Но освен това казаха, че сте изключително убедителна жена, госпожице Паркър. — Той я погледна изучаващо. — Забележително е колко много сте постигнала за тази компания само за две години. Надявам се, че Иън Стърлинг го оценява.
	— Иън Стърлинг го оценява съвсем подобаващо.
	Крайчетата на устните му се извиха в усмивка.
	— Лоялна сте. Уважавам това.
	— Благодаря. — Брук си погледна часовника. — Остават ви три минути, господин Грийн.
	— Окей, ще говоря по същество — каза той, без изобщо да се смути от нейната прямота. — Искам ви в екипа си. Вие сте интелигентна, предприемчива и амбициозна и лично съм видял резултата от това. През последните осемнайсет месеца откраднахте трима от най-големите ни клиенти и сега се домогвате до четвърти. Трябва или да ви спра (а не смятам, че това е възможно), или да накарам магията ви да заработи за _мен_. — Той сключи ръце на масата. — Искате ли да бъда още по-директен? Вие сте изгряваща звезда в бизнес света, Брук. Ала имате проблем. В „Стърлинг Ресторантс“ нямате възможност да растете. На върха има един-единствен човек — Иън Стърлинг. Помислете си за това.
	Брук се умълча за миг, опитвайки се да осмисли всичко, което Палмър беше казал. Ако трябваше да бъде откровена, думите му я бяха заварили неподготвена. Тя, естествено, си даваше сметка, че за компанията им започва да се говори, ала не бе предполагала, че хора като Палмър Грийн, изпълнителен директор на корпорация с капитал от милиарди долари, биха обърнали внимание специално на _нея_.
	— Каква позиция предвиждате за мен в „Спектрум“? — попита предпазливо.
	— Изпълнителен вицепрезидент по продажбите и бизнес развитието.
	Брук примига. Очаквала бе да й предложи пост като помощник главен юрист, ала това беше нещо съвсем различно.
	— Изглеждате изненадана — отбеляза Палмър.
	— Ами всъщност… така е — призна тя. — Винаги съм смятала, че съм първо юрист и едва след това — бизнес дама.
	— След като дойдете при нас, на драго сърце ще накарам Правния отдел да ви изпраща казуси от време на време — пошегува се той. — Ала смятам, че ще бъдете достатъчно заета.
	— Говорите сериозно, нали?
	Той прикова поглед в нея.
	— Изключително сериозно. Вярвам, че желязото трябва да се кове, докато е горещо. Не знам какво ви мотивира и честно казано, не е нужно да знам. Просто искам да го накарам да заработи за мен. Така че според мен трябва да се запитате следното — готова ли сте да преминете във висшата лига?
	Изведнъж Брук си спомни една среща отпреди две години, която доста приличаше на тази. Среща, в която Иън я беше поканил да стане част от „Стърлинг Ресторантс“. Спомни си вълнението и възбудата си, когато зае позицията главен юрист… нещо, което изпитваше и досега.
	Помнеше обаче и обещанието, което си беше дала много отдавна — че ще стигне далеч.
	— За колко висша лига говорим всъщност? — попита тя.
	Палмър се усмихна, разбрал, че е успял да спечели вниманието й.
	— Седемдесет и пет хиляди долара бонус за постъпване. Триста хиляди долара основна заплата, плюс още сто и петдесет хиляди в акции. Ще получавате също така бонус на стойност сто процента от основната ви заплата, ако сключвате същите сделки, както в „Стърлинг“.
	След като се съвзе от изумлението, обзело я за частица от секундата, Брук се взе в ръце и пресметна набързо наум. Ако се справеше с работата си добре (а тя _определено_ щеше да се справи добре), Палмър говореше за възнаграждение, което само за първата година възлизаше на 825000 долара.
	Леле.
	— Освен това, естествено, ще ви платим за да се преместите в Шарлът, където се намира седалището ни.
	Това накара Брук да излезе от зелената мъгла на доларови знаци, която се мержелееше пред очите й.
	Ами да. Много ясно. Щеше да се наложи да се премести. Чак в Северна Каролина.
	— На това му се казва предложение, Палмър.
	— Повярвайте ми, ще си заслужите всеки цент. Ще го кажа направо — дойдете ли в „Спектрум“, ще си скъсате задника от работа. Предлагам ви позиция, за която се плаща изключително добре, но и се изисква много. Пътувания, срещи с клиенти, ясно ви е. Макар че, доколкото чувам, вие и така работите страшно много. Аз поне мога да ви плащам повече за това.
	Някои части от речта на Палмър жужаха в главата й като досадни комари. _Ще си скъсате задника от работа. Изисква се много. Работите страшно много._ Тя пропъди тези мисли, заповядвайки си да се съсредоточи.
	— Определено ми дадохте доста храна за размисъл — заяви и видя как Палмър повдигна вежди, сякаш очакваше още. Тя се засмя. — Не смятате, че ще ви отговоря веднага, нали?
	— Не — засмя се той на свой ред. — Макар че за момент си помислих, че съм ви убедил. — Бръкна във вътрешния джоб на сакото си и извади визитка. — Обадете ми се, след като обмислите предложението ми. Онова, което бих искал да направя, е да ви заведа в Шарлът за да се запознаете с останалите ръководни служители, да си създадете представа за нас, да опознаете „Спектрум“. Не съм сигурен дали имате съпруг или деца, но цялото ви семейство е добре дошло. Може да си направите цял уикенд от това и да разгледате града.
	Брук поклати глава.
	— Няма съпруг и деца. Само аз.
	Палмър се усмихна самоуверено.
	— Това още повече улеснява нещата, не мислите ли?


>	28

	Оказва се, че идеята ти все пак не беше тотално тъпа.
	Кейд погледна към Зак, присвил очи срещу следобедното слънце. Със закъснение осъзна, че трябваше да си сложи тъмните очила, макар че решението да хапнат навън бе напълно импровизирано.
	Седяха на една от каменните тераси на „Дейли Плаза“, само на няколко крачки от прочутата петнайсетметрова статуя на Пикасо, и похапваха бурито от един ресторант от другата страна на улицата. Този следобед Зак имал да свърши някаква работа в центъра, така че двамата се бяха уговорили да се срещнат. Докато отиваха към ресторанта за бурито, бяха чули звуците на блус бандата, която свиреше на площада, и бяха решили (както много други жители на Чикаго, ако се съдеше по размера на тълпата) да седнат навън и да се порадват на топлото време.
	— Коя идея? — попита Кейд, а после видя лукавата усмивка на Зак и си спомни за книгата с поезия. — Говорил си с Пейдж, нали?
	— И още как. В петък имам среща с нея.
	— Браво на теб! — Кейд плесна тържествуващо длан в неговата. — Е? Какво се случи?
	— Реших да променя мъничко твоята идея. Вместо да й подаря книгата, ми хрумна да се престоря, че я чета в магазина на баща й, с надеждата тя да се приближи и да ме попита за нея.
	— Страхливец.
	— Ха. Онова, което забравяш, е, че в наши дни жените _искат_ да поемат инициативата. Така че просто насърчих естествените феминистки инстинкти на Пейдж, като й дадох възможност тя да ме заговори.
	— Да бе, да.
	Зак се ухили и си призна.
	— Е, добре. Може и да ме хвана шубето. Така или иначе, в магазина беше пълно с хора и започна да ми доскучава, докато чаках всички да се изнесат. И тогава ми хрумна, че бих могъл наистина да прочета книгата, която се преструвах, че чета. И знаеш ли, вътре имаше някои доста готини неща.
	Кейд се усмихна на изненадата в гласа му.
	— Да не повярва човек.
	— И така, зачел съм се аз в стихотворение от някоя си Луис… забравих й името, но в него става дума за Хадес и подземния свят, и дори не забелязвам, че Пейдж се е приближила до масата ми, докато тя не каза: „Нима всички не искат любов?“. И аз си викам, леле, това е адски дълбок въпрос и сега е моят шанс да й покажа, че не съм просто тъп спортист. Така че _аз_ пък й отговарям: „Веднъж чух теория, че любовта е, когато подсъзнанието ти е привлечено от подсъзнанието на някой друг“.
	— Страшно дълбоко — подхвърли Кейд.
	— Именно. И така, седя си аз, адски горд от себе си, а тя посочва книгата и обяснява: „О, това не беше въпрос. Просто цитирах един стих от поемата“.
	Кейд сложи ръка на устата си за да скрие усмивката си.
	— Хм… неловко.
	— Нима? Иде ми да потъна в земята от срам и си мисля как _никога_ вече няма да слушам съветите ти за това, как да сваля едно момиче… и тогава тя ме пита какви са ни шансовете да победим отбора на „Маккинли Тек“ тази година.
	— Обича футбол? Това момиче не е за изпускане.
	Зак поклати глава.
	— Там е работата. Заприказвахме се и… човече, тя нищичко не знае за футбола. Но според мен искаше _аз_ да си помисля, че знае.
	— Нека видя дали съм те разбрал правилно. Ти си се престорил, че обичаш поезия за да впечатлиш най-умното момиче в класа си по английски, докато _тя_ се е престорила, че си пада по футбола за да впечатли _теб_? — Кейд замълча. — Това определено е най-сладкото нещо, което съм чувал някога.
	— Предполагам, че нейното подсъзнание намира моето подсъзнание за неустоимо. — От Зак направо струеше тийнейджърска самоувереност.
	— Извадил си късмет, че веднъж ти се е разминало с тази реплика, Гарити. На твое място не бих рискувал втори път.
	Зак се засмя, а после двамата заприказваха за футбол и какви наистина бяха шансовете им да победят отбора на другото училище. Довършиха обяда си и когато си погледна часовника, Кейд установи, че е време да се връща на работа.
	Зак се прокашля.
	— Ъ, преди да си тръгнеш, исках да знаеш, че напоследък сериозно обмислям дали да не кажа на татко, че с теб се виждаме.
	Кейд се опита да не допусне споменаването на Ноа да развали доброто му настроение.
	— Ти си решаваш, Зак. Няма да те карам да лъжеш баща си.
	— _Нашият_ баща — натърти Зак и изражението му стана сериозно. — Можеш поне да го признаеш.
	Кейд съвсем ясно долови раздразнението в гласа му. От известно време подозираше, че Зак тайничко се надява на затрогваща повторна среща между баща и син. Само че на него му беше отнело страшно дълго време да превъзмогне гнева и неприязънта си от бягството на Ноа и не беше сигурен дали иска отново да отвори вратата към тези емоции.
	Ала преди да успее да отговори на брат си, някой го повика по име.
	— Кейд… хей! Стори ми се, че си ти.
	Кейд погледна покрай Зак и видя дългурест тип в панталон с цвят каки и риза с къси ръкави да прекосява многолюдния площад, насочвайки се към тях. Отне му секунда, докато разпознае в него Чарли, приятеля на Брук, с когото се беше запознал на мача на „Къбс“.
	— Великите умове мислят еднакво, а? — каза Чарли, като вдигна пликчето с храна за вкъщи и кимна към блус бандата.
	— Радвам се да те видя, Чарли. — Кейд бързо ги запозна. — Това е брат ми, Зак Гарити.
	Когато Зак го погледна, Кейд се поусмихна, защото и той си беше дал сметка за значимостта на този миг — за първи път представяше Зак като свой брат.
	— Още един бъдещ носител на купата „Роуз Боул“, надявам се? — попита Чарли, докато се ръкуваше с него.
	— Зак е уайдрисийвър. Освен това обича да се отдава на поетически излияния за любовта и си пада по момичета, които не са в неговата лига.
	— Защо ли ми е познато? — Чарли се усмихна непринудено.
	Тримата си побъбриха няколко минути, а после Кейд подхвърли, че трябва да се връща на работа, защото го чака конферентен разговор.
	— Жалко. Аз мисля да поостана още малко — отвърна Чарли и махна към огрения от слънцето площад.
	— Не знаех, че разрешават на музикални групи да свирят тук — отбеляза Зак.
	— Този град няма равен на себе си през лятото. — Чарли поклати глава и въздъхна. — Не знам какво си мисли Брук с онази работа в Шарлът. Звучи като страхотна възможност, обаче не може сериозно да обмисля да се премести в град, където ще трябва да стане запалянко на „Пантерс“. — Той потръпна и погледна към Кейд. — Трябва да задействаш магията си, Морган, и да я убедиш да остане.
	Кейд се беше вкаменил на мястото си, хванат напълно неподготвен от думите на Чарли.
	Брук обмисляше да се премести в друг град, а не му беше казала нито думичка.
	Вълна на разочарование се надигна в него и го прониза в гърдите, ала той я потисна, незабавно и безпощадно.
	Това беше… окей.
	Радваше се за нея. Наистина. Ако тази работа, каквато и да беше, действително представляваше такава възможност, тя _трябваше_ да приеме. Виждал я бе в действие — тя беше невероятен адвокат и заслужаваше подобен шанс.
	Е, да, това развитие на нещата го беше изненадало, особено като се имаше предвид, че напоследък двамата с Брук като че ли доста се сближаваха. Но освен това бе напомняне, че може би се сближаваха _твърде_ много.
	А той не искаше да се сближава _твърде_ много.
	_Твърде_ близо според него беше за наивниците. _Твърде_ близо беше за хора, които се оказваха повлечени от мига с някого, без да признаят пред себе си напълно реалната възможност всички чувства и емоции, които правеха мига толкова специален и съвършен, да не са споделени. Така че, ако Брук, незнайно как, бе успяла да се _докосне_ до него, да стигне до ръба на _твърде_ близо, това, за съжаление, означаваше само едно. Време бе да сложи край.
	Двамата със Зак оставиха Чарли да се наслаждава на музиката и си тръгнаха, смълчани за няколко мига.
	— Не знаеше за предложението за работа, нали? — попита Зак тихо.
	— Не — отвърна Кейд, загледан в светофара пред тях.
	И тъй като бяха братя, това беше всичко.


>	29

	Брук погледна часовника и се зачуди дали Кейд изобщо ще се появи.
	По-рано през деня му беше пратила съобщение, питайки го дали може да се видят. Той й беше отговорил, че ще работи до късно, но ще се отбие през апартамента й, когато свърши. Оттогава бяха минали повече от три часа, а тя не беше чула нищо повече от него.
	Тази вечер възнамеряваше да му каже за предложението на Палмър. Все още бе шокирана от него и не беше взела решение. От една страна, не беше планирала да напусне „Стърлинг“, но от друга — говореха за позиция, където щеше да печели 825000 долара на година. Би била глупачка, ако не го обмислеше сериозно.
	От понеделник насам непрекъснато прехвърляше през главата си какво да каже на Кейд и в крайна сметка бе решила да опита с истината. Освен ако напълно не бъркаше, отношенията им вече не бяха „просто за забавление“ — бяха навлезли в територията на истинските чувства и тя му го дължеше.
	Харесваше Кейд и не се опитваше да го отрече. Ала независимо дали щеше да бъде в „Стърлинг“ (или, както бе по-вероятно, в „Спектрум“), в момента кариерата й беше най-важна. След като се беше трудила толкова много и с всички възможности, откриващи се пред нея, трябваше да се съсредоточи върху това. Да не се отклонява от целта.
	Знаеше го, но то нямаше да направи разговора й с Кейд по-лесен. Ала той също беше човек на логиката, пък и те от самото начало бяха откровени за възможните спънки във връзката им. Ако продължаха по този път, той, рано или късно, щеше да ги доведе до още по-голямо разочарование.
	Така беше най-добре.
	Малко преди девет и половина на вратата се почука. Брук отвори и Кейд я заслепи с очарователната си усмивка, която бе привлякла вниманието й още в онзи ден, когато се бяха срещнали за първи път в офиса й.
	— Съжалявам, че толкова закъснях — каза той. — Забавих се с едни свидетелски показания, които се проточиха. А после трябваше да се отбия на едно място, преди да дойда тук.
	— Няма нищо, аз наваксах с имейлите си — махна с ръка Брук. — Нали си ме знаеш, все ще намеря какво да правя.
	Кейд затвори вратата зад себе си.
	— Чувам, че трябва да ви поднеса поздравленията си, госпожице Паркър.
	Брук наклони глава на една страна, чудейки се за какво говори, при положение че още не му беше казала за срещата си с Палмър Грийн от „Спектрум“.
	— Поздравления?
	Кейд бръкна в куфарчето си и извади бутилка шампанско.
	— От онова, което научих от Чарли за страхотното предложение за работа, което си получила, реших, че е мой ред да купя шампанско.
	Ръцете на Брук се отпуснаха до тялото й.
	— _Чарли_ ти е казал за предложението? — Откъде знаеше, по дяволите? А после осъзна, че трябва да беше чул от Форд.
	— Аха. Срещнах го на „Дейли Плаза“ в обедната ми почивка вчера — обясни Кейд, докато отнасяше бутилката в кухнята.
	Брук го последва, чувствайки се ужасно.
	— Кейд… не исках да научиш по този начин. Получих предложението едва този понеделник и исках да ти го съобщя лично. Ето защо те помолих да се видим днес.
	Той я погледна странно, докато вадеше тирбушона от чекмеджето и се заемаше с бутилката шампанско.
	— Няма проблем. Не ми дължиш обяснение. Е, да, изненадах се да науча, че може би ще се преместиш в Шарлът, но наистина се радвам за теб, Брук.
	Той отвори шампанското, напълни две чаши и й подаде едната.
	Брук я пое. Беше се надявала Кейд да разбере каква невероятна възможност представлява това предложение, но не беше очаквала той да се _зарадва_ чак толкова.
	— Е, за какво ще пием? — попита той, вдигайки чашата си за наздравица.
	Брук се поколеба, преди да отговори, спомняйки си, че бе казала съвсем същите думи едва преди две седмици, когато той бе научил, че ще го повишат. Бяха си изкарали страхотно онази нощ. Всъщност бяха прекарали много страхотни нощи.
	Очите й срещнаха тези на Кейд над чашите с шампанско. За частица от секундата бе готова да се закълне, че усмивката му угасва, и се зачуди дали и той не си мисли за същото.
	Ала мигът отмина и в гласа му се промъкнаха закачливи нотки:
	— Изгубихте дар слово, госпожице Паркър. Трябва да е нещо наистина страхотно.
	— Директорът на „Спектрум“ за Северна Америка ми предложи поста изпълнителен вицепрезидент по продажбите и бизнес развитието.
	— Това е невероятно. — Кейд наклони чашата си към нея. — Поздравления. Не би могло да се случи на някой по-достоен юрист. Макар и това да е юрист, който веднъж ми каза да си завра заплахите за обвинение във възпрепятстване на правосъдието в задника.
	Брук се засмя и отпи глътка шампанско. Ето как трябваше да бъде, напомни си тя. Нямаше нужда от драматични сбогувания — щяха да сложат край, празнувайки, с шеги и закачки.
	А после остави чашата си настрани и когато очите им отново се срещнаха, си спомни какво се бе случило предишния път, когато се бяха чукнали с шампанско.
	_Как е?_
	_Не е зле. Опитай._
	_Това и мисля да направя._
	— Е, разкажи ми за тази работа.
	Брук примига. А, да. _Работата._
	— Все още не знам всички подробности за позицията… изпълнителният директор иска да отида в Шарлът за да се срещна с останалата част от ръководния екип. Обаче обсъдихме възнаграждението и… леле. — Тя си пое дълбоко дъх и го изпусна, все още неспособна да повярва.
	— Толкова много, а? — попита Кейд.
	— Толкова много.
	Следващият му въпрос беше съвсем директен.
	— Мислиш ли да приемеш?
	Брук облегна хълбок на плота.
	— Не знам. Работя в „Стърлинг“ от по-малко от две години и бях толкова фокусирана върху разрастването на компанията, че изобщо не съм мислила за напускане. А и наистина обичам работата си тук.
	— Но?
	— Но… не съм сигурна дали мога да откажа подобно предложение. „Спектрум“ е корпорация с капитал от единайсет милиарда долара. Да постъпя като вицепрезидент там, ще изстреля кариерата ми в стратосферата. — Тя замълча за миг. — Просто ми се струва странна мисълта да напусна Чикаго.
	При тези думи и двамата се умълчаха.
	Брук остави чашата си.
	— И като стана дума, смятам, че май трябва да поговорим. Какво означава това за нас.
	Кейд също остави чашата си.
	— И аз си го помислих. След като съществува реална възможност да заминеш, се чудех дали не трябва да охладим малко нещата.
	Брук усети как я жегва разочарование. Което беше адски _глупаво_, като се имаше предвид, че и тя искаше точно това.
	— Тъкмо се канех да предложа същото.
	— Така ли? — Кейд заговори забързано: — Искам да кажа, че е чудесно. Радвам се, че сме на едно мнение. По-добре да сложим край сега, преди положението да стане… сложно.
	Брук кимна, нагаждайки се бързо към неговата реакция.
	— Да. Разбира се.
	Очевидно двамата с Кейд виждаха нещата различно (та тя си мислеше, че положението вече _е_ сложно!), ала не беше нужно той да го узнава. Оказваше се, че изобщо не се налага да водят труден разговор за „чувствата си“.
	Което беше… страхотно. Абсолютно. Какво облекчение.
	Видя, че той я наблюдава, и почувства, че трябва да каже още нещо.
	— Така де, и двамата от самото начало знаехме, че това не е нещо постоянно, нали?
	— Именно. — Той махна с ръка. — Не е, като някой от нас да е имал особен успех със сериозните връзки досега.
	— Напълно вярно. — Онова глупаво разочарование отново я жегна, но тя не му обърна внимание и продължи. Дори опита да се пошегува: — Пък и нали има телефонен секс. Вероятно само за това ще ми остава време, ако се съди по начина, по който Палмър описа работата.
	Кейд се вгледа изпитателно в нея и дойде по-близо.
	— Кажи ми само едно, Брук. Сигурна ли си, че наистина го искаш?
	Предположи, че говореше за работата в „Спектрум“. А това бе шанс, от който не можеше да се откаже просто така.
	— Да. — Думата излезе по-тихо, отколкото беше очаквала, така че тя се прокашля. — Наистина го искам.
	Той кимна.
	— Значи, това е сбогом.
	Брук изпусна дъха си.
	— Никак не ме бива в тази част.
	_Особено пък с теб_, прииска й се неочаквано да добави.
	Ала не го стори.
	Гласът на Кейд стана по-дълбок:
	— В такъв случай може би не трябва да казваме нищо.
	Във възцарилото се мълчание погледите им се срещнаха.
	Брук посегна към Кейд в същия миг, в който той я притегли към себе си, а устните й се разтвориха жадно, докато неговите се спускаха към тях. Притисна я към плота и тя простена от усещането на коравото му силно тяло до своето. Звукът като че ли още повече го разпали — езикът му превзе властно устата й, докато едната му ръка улови дупето й и я прикова към коравата дължина на ерекцията му.
	_Да._ Може и да нямаше думи за сбогуването им, ала щеше да има тази последна нощ с него. Измъкна ризата от панталона му и плъзна ръце по мускулите на корема му. Усети как той потръпна под връхчетата на пръстите й, а после я взе в прегръдките си и я отнесе в спалнята.
	Свалиха дрехите си и Брук посегна към него, жадувайки да го почувства в себе си. Кейд обаче не бързаше, изследвайки всеки сантиметър от тялото й. Устните му прокараха пътечка по корема й, а после улови бедрата й и ги разтвори, докато навеждаше уста между краката й.
	Беше безмилостен. Доведе я до ръба и се отдръпна, а после отново я доведе до там, докато тя не се почувства оголяла от нужда.
	— Кейд — умоляваше го тя.
	Той се надигна над разтворените й крака, сложи си презерватив и се надвеси над нея. Подпря се на лакти, улови лицето й в шепите си и прикова поглед в очите й, докато проникваше в нея.
	— Брук — каза, а гласът му беше почти шепот.
	Нежният начин, по който изрече името й, лицето му — така открито и уязвимо за миг, буквално й отнеха дъха. Започна да се движи в нея, навеждайки глава за да я целуне, докато продължаваше мъчително плавния си ритъм. Брук обви ръце около шията и крака около кръста му, вкопчвайки се в него с всичка сила, докато хълбоците й се повдигаха за да го посрещнат. Пръснаха се на късчета заедно, а после останаха да лежат още няколко мига с преплетени тела, преди тя да потъне в сън, отпуснала глава върху гърдите му.

	* * *

	На сутринта Брук се събуди и видя слънчевите лъчи да се процеждат през щорите. Кейд седеше на леглото до нея, облечен в костюма, който носеше предишната вечер.
	Той се пресегна и прибра кичур коса зад ухото й.
	— Трябва да вървя — каза дрезгаво. — Трябва да мина през нас за да се преоблека, преди да отида на работа.
	— Окей. — Брук сложи ръка под главата си и му се усмихна нежно, без да е сигурна какво да каже за отминалата нощ. Сексът между тях винаги беше страхотен, ала _този път_ беше невероятен. Начинът, по който беше изрекъл името й, начинът, по който я беше гледал… никога досега не се бе чувствала така интимно свързана с някого.
	Поне докато Кейд не се приведе над нея и не я целуна по челото.
	— Скрий им шапката в Шарлът, Брук.
	След това стана и си тръгна от апартамента й.


>	30

	На Брук й бяха нужни близо две седмици за да успее да вмести пътуване до седалището на „Спектрум“ в програмата си. Е, да, правеше го скришом — на секретарката си беше казала просто, че ще бъде извън офиса „по лични причини“. Тъй като през двете години, откакто работеше за „Стърлинг“, си беше взела едва три почивни дни, реши, че й се полага малко свободно време.
	Въпреки това изпитваше угризения. Чувстваше се ужасно, че го прави зад гърба на Иън, макар че при тези обстоятелства нямаше друг избор. Вярваше в лоялността и никак не й беше приятна мисълта да съобщи на Иън, че напуска. Ала в края на краищата това беше _нейната_ кариера. Трудила се бе усърдно, беше добра в онова, което правеше, и дължеше на себе си да проучи тази възможност със „Спектрум“.
	И така, в седем сутринта в петък Брук се озова в самолета, на път към Шарлът, Северна Каролина. След като излетяха, тя прегледа списъка с въпроси, които искаше да зададе на Палмър и останалите от екипа, и прехвърли през ума си визията си за това, как да запазят пазарния си дял и да разширят Отдела за спорт и развлечения на „Спектрум“. Тъкмо бе започнала да разглежда статиите за Шарлът, които си беше разпечатала, когато стюардесата в първа класа се появи за да й предложи закуска.
	— Тази сутрин имаме две възможности: палачинки с боровинки и денвърски омлет — каза тя.
	Брук зяпна. _Я стига._
	— Денвърски омлет? Сериозно?
	Стюардесата въздъхна, сякаш се приготвяше за предстоящия двучасов полет с поредния придирчив пътник.
	— Да, денвърски омлет. Това е едно от най-популярните ни предложения за закуска.
	— О, не… това не беше забележка — бързо каза Брук, опитвайки се да обясни. — Просто шега между мен и един човек, когото… не познавате и който не е тук, и всъщност в момента не ми говори, но ако _беше_ тук, вярвайте ми… това би му се сторило наистина забавно.
	Стюардесата й хвърли поглед, който красноречиво казваше „никакво кафе повече за вас“.
	— Омлет или палачинки, госпожо?
	_А, да._
	— Омлет.
	Стюардесата остави закуската върху таблата пред нея и побърза да се отдалечи. Брук сведе поглед към омлета, знаейки точно как би постъпила, ако обстоятелствата бяха различни. Щеше да направи снимка с телефона си и веднага щом самолетът се приземеше, щеше да я изпрати на Кейд, придружена от някаква шега, като: _Нямах представа, че припечелваш допълнителни пари като готвач за „Юнайтед Еър“_, или дори още по-добре: _И този път дори не беше нужно да преспивам с никого._
	Да, тази определено си я биваше.
	Ама наистина.
	Брук погледна през прозореца, полагайки огромни усилия, както правеше от две седмици насам, да не се пита какво ли става с Кейд. Не бяха разговаряли от последната си нощ заедно, когато се бяха съгласили, че е по-добре да не се виждат повече.
	Което се бе оказало по-трудно, отколкото бе очаквала.
	Обърна се към денвърския омлет, мъчейки се да не чува ниския закачлив глас на Кейд в главата си.
	_Девет часът, тогава. Ще те взема от вас._
	_Ще те чакам с денвърски омлет._
	_Много смешно._
	Трябваше да избере проклетите палачинки.

	* * *

	От мига, в който Брук кацна в Шарлът, денят й беше същинска вихрушка.
	Една кола я посрещна на летището и я отведе в „Риц — Карлтън“ за да си остави багажа. От там я закараха право в седалището на „Спектрум“. Първо се срещна с Палмър, който я представи на още няколко мениджъри в компанията… дори не беше сигурна колко точно — след десетия им изгуби бройката. Научи всичко за мисията на „Спектрум“ да „преобразят сферата на хранителните услуги“ и действително не можеше да отрече, че те бяха същински Голиат в сравнение с един Давид като „Стърлинг Ресторантс“: обслужваха болници, старчески домове, училища, колежи и университети, корпоративни сгради и разбира се, арени за спорт и развлечения.
	Ясно бе, че Палмър си търси изпълнителен вицепрезидент по продажбите и бизнес развитието; всъщност той й го каза в прав текст: някой амбициозен и агресивен, някой, който нямаше да се задоволи с изтърканите стари идеи и празни приказки. Обясни й, че работата ще включва много пътувания, и подхвърли нещо за това, как предишният им вицепрезидент по продажбите не бил най-подходящият за тази позиция.
	— Семеен мъж и прекрасен човек — каза Палмър. — Просто имахме нужда от някой, който да е в състояние да даде повече на компанията.
	След това Брук обядва с двама от мениджърите, с които се беше запознала по-рано и които едва ли би могла да опише като особено _жизнени_, но в корпоративния свят, естествено, беше пълно със сухари. За щастие, с главния юрист, с когото се запозна след обяда, си допаднаха повече.
	Около две минути след началото на срещата им, асистентката му подаде глава в кабинета.
	— Извинявам се за прекъсването, но Ранди Кемп настоява да се срещнете днес. Казва, че ще отнеме само пет минути.
	Главният юрист направи физиономия.
	— Ранди Кемп иска да говорим за показанията му в трудовото дело в Кентъки, а това определено ще отнеме повече от пет минути. Кажи му, че мога да му отделя двайсет минути в четири и половина. — Асистентката му излезе и той отново се обърна към Брук. — Точно колко _няма_ да ви липсва това, когато станете вицепрезидент по продажбите? — пошегува се той.
	— Искате да кажете, да водя поне по два разговора на ден, започващи с „Ами, ъ, колко лошо би било, от _юридическа_ гледна точка, ако ти кажа, че…“.
	— Именно — засмя се той.
	Брук се усмихна. Колкото и да беше странно, това като че ли щеше да й липсва.
	В края на деня тя отново се срещна с Палмър, който я поведе по поредния коридор към един ъглов кабинет.
	— Реших, че може би ще искате да видите дали ви харесва — смигна й той.
	— Това ще бъде моят кабинет? — попита Брук.
	Палмър кимна.
	— Трябва просто да кажете „да“, Брук.
	Тя пристъпи в просторната стая, обзаведена модерно с кремав мрамор и абанос. Изгледът от прозореца й в „Стърлинг“ беше по-хубав, ала не изгледът имаше значение… а това, какво символизираше офисът. Парите. Титлата. Фактът, че щеше да ръководи Отдела по продажбите на една толкова голяма корпорация.
	Една проста думичка и всичко това щеше да бъде нейно.
	Всичко, което трябваше да направи, бе да каже „да“.

	* * *

	Докато най-сетне се прибере в хотела си около десет часа вечерта, Брук беше изтощена. Станала бе в пет сутринта, от близо дванайсет часа беше в „пълна бойна готовност“ и се чувстваше… отпаднала.
	Палмър и двама от вицепрезидентите я бяха завели на вечеря в един френско-италиански ресторант за „сезонна храна“, разположен в историческата част на града. Разговорът беше приятен, храната и виното бяха отлични и общо взето, бе прекарала хубава вечер. Ала нещо не беше както трябва.
	Палмър нито веднъж не я беше притиснал да приеме предложението му, но тя си даваше сметка, че естествено, е нетърпелив да узнае решението й. На няколко пъти по време на вечерята се бе почувствала изкушена да каже думичката, защото, _естествено_, че щеше да приеме предложението му. Това беше отлична възможност, пък и тя доста бе харесала хората, с които се беше запознала в „Спектрум“. Докато ядяха десерта, прагматичната бизнес дама у нея крещеше „Какво чакаш?“… ала нещо я възпираше.
	Не знаеше какво точно беше то, ала го беше усетила за първи път този следобед, когато Палмър й показа кабинета, предвиден за нея в „Спектрум“. Наложило се бе да я остави за малко за да приеме едно телефонно обаждане, и докато него го нямаше, тя беше седнала зад изисканото махагоново бюро. Просто за да го „пробва“.
	Беше й се сторило някак… не съвсем правилно.
	Не беше обърнала внимание на това чувство, смятайки, че е, както когато си купуваш нова къща — не я чувстваш своя, докато не се нанесеш в нея. Ала същото натрапчиво усещане се беше появило и по време на вечерята, всеки път, когато понечеше да приеме предложението на Палмър, така че в крайна сметка не беше казала нищо.
	Реши, че утрото е по-мъдро от вечерта, чудейки се дали не се чувства особено просто защото беше уморена. На следващата сутрин се събуди освежена и готова да разгледа Шарлът с непредубеден ум. Когато слезе долу, шофьорът вече я чакаше, въоръжен със списък, съставен от секретарката на Палмър, на всички места, които Брук би трябвало да посети, докато е там.
	Шарлът беше голям град, но от него се излъчваше атмосферата на малко градче — нещо, което доста се понрави на жителката на Средния запад у нея. След като обикаля наоколо цяла сутрин и през ранния следобед, тя помоли шофьора да я остави пред едно кафене с маси на открито близо до хотела, препоръчано й от портиера му. Избра си пица „Маргарита“ и чаша вино, след което се настани и зачака мига, в който щеше да е сигурна, че да приеме предложението бе правилното решение.
	Чакаше ли, чакаше, а мигът изобщо не бързаше да настъпи.
	Когато келнерът се появи с пицата й, а тя _все още_ чакаше, Брук му благодари и погледът й попадна върху хората на масата насреща й: момиченце на около осем години, което обядваше тихичко, докато майка му пишеше ли, пишеше на телефона си.
	— Ей сега свършвам, обещавам — тъкмо казваше майката. — Само да изпратя този имейл, преди клиентът ми да ме е побъркал напълно.
	Брук ги погледа, разбирайки прекрасно жената. След около минута тя остави телефона настрани и се усмихна на дъщеря си.
	— Извинявай. Трябваше да го довърша.
	Само че то никога нямаше да бъде довършено, защото, откровено казано, никой служебен проблем, достатъчно спешен за да изисква незабавната намеса на жена, която просто се опитваше да се наслади на обяд с дъщеря си, барбекю с най-добрия си приятел или пък събиране на читателския си клуб, не можеше да бъде разрешен с _един_ имейл. Работата щеше да я чака, когато се прибереше у дома, или пък щеше да изскочи друг проблем, изискващ вниманието й, защото работата _винаги_ бе там. И не че жената се оплакваше — всъщност тя наистина харесваше работата си — ала напоследък започваше да се чуди дали животът й не беше… излязъл извън равновесие.
	Или пък Брук приемаше ситуацията твърде лично. Само мъничко.
	Тя потисна тази мисъл, докато отиваше към хотела, и когато се качи в стаята си, включи лаптопа и — естествено — първо се зае със служебните си писма. След това прегледа личната си поща и видя, че Рейчъл й е писала за да й каже колко се бе зарадвала да се видят на барбекюто у Форд и да я попита дали би искала да обядват заедно следващата седмица.
	Брук понечи да й отговори, че следващата седмица вероятно ще бъде заета. Макар да не го спомена изрично, вече си мислеше колко много работа ще я чака, когато се прибере след тридневния си уикенд, особено като се имаше предвид, че най-вероятно й предстоеше да съобщи на Иън, че напус…
	Спря да пише по средата на изречението и вдигна ръце от клавиатурата.
	Беше й _омръзнало_ да пише тези думи.
	_Съжалявам. Прекалено съм заета. Точно сега не мога да изляза от работа._
	_По дяволите, тази вечер имам служебен ангажимент._
	_Може би след работа._
	_Бройте ме, но не е сигурно — зависи от работата._
	_Работа._
	_Работа._
	_Работа._
	Брук стана от бюрото и се приближи до прозореца, отвъд който се разкриваше изглед към Шарлът по залез-слънце. Беше красиво, ала не беше Чикаго.
	Тя си пое дълбоко дъх, давайки си сметка, че за първи път от години насам няма представа какво иска. Да приеме, че сегашният й начин на живот не благоприятства особено сериозните романтични връзки, бе едно, ала останалите й връзки? С Форд се виждаше — успяла бе да опази поне това приятелство, ала всички други? Рейчъл? Читателският клуб? Бившите й колеги от кантората, където работеше преди — някога се събираха на питие по веднъж всеки месец. Кога бе престанала да го прави?
	В главата й отекнаха думите на Форд, който я защитаваше дори пред нея самата.
	_Не се измъчвай, Брук. Работа, семейство, все нещо… тези дни всички са заети._
	Да, ала имаше разлика между това, да си зает, и това, да не можеш да си спомниш кога за последен път си се обадил на родителите си.
	_По дяволите._ Кога _наистина_ се беше обадила на родителите си за последен път? Редовно им пишеше имейли, ала телефонно обаждане? Можеше да провери телефона си за да види колко време беше минало, ала беше сигурна, че не иска да знае.
	Позицията в „Спектрум“ звучеше точно толкова натоварена, колкото и тази в „Стърлинг“, може би дори още повече, като се имаха предвид и пътуванията. А Брук се познаваше — озовала се на ново място, щеше да иска да се докаже и да успее… точно както правеше в „Стърлинг“ от момента, в който Иън бе рискувал и я бе наел преди две години. Така както правеше открай време — момичето от бедния квартал, което си скъсваше задника от работа за всеки шанс в живота си.
	Ала може би бе време да се отърси от чувството, че трябва да докаже нещо.
	Може би бе време да си поеме дъх, да забави мъничко нещата и да се наслади на успеха си… както и на всички други неща в живота си.
	Само че… не беше сигурна дали знае как да го направи.
	_Ти си умна жена. Ще се справиш._
	Странни малки сълзи изпълниха очите й и тя почти се засмя. Естествено, въпреки че Кейд не беше тук и те дори не си говореха, той все пак бе успял да измисли съвършените думи.
	Казал бе точно това, което бе имала нужда да чуе.


>	31

	В петък сутринта Кейд се срещна с Камерън и Ник Маккол, специалния агент, ръководещ клона на ФБР в Чикаго за да го запознаят със статуса на всички текущи федерални разследвания. Това беше последната агенция, за която трябваше да се погрижат — след това Кейд щеше да е напълно подготвен да застъпи като изпълняващ длъжността главен прокурор.
	Бяха в среща от повече от час, когато Камерън изведнъж се изправи. Пое си дълбоко дъх и сложи ръце на кръста си, при което сакото й се разтвори от изключително наедрелия й корем.
	Кейд и Ник се спогледаха, говорейки на безмълвния мъжки език, необходим в подобни обстоятелства.
	_Знаеш какво да правиш, ако се окаже, че раждането е започнало, нали?_
	_Мен ли питаш? Не, определено не знам._
	— Ще престанете ли да ме зяпате така, сякаш съм тиктакаща бомба, която всеки момент ще избухне.
	Хвана ги.
	— Просто трябва да се изправя за няколко минути. — Камерън продължи с онова, за което се бяха събрали, прехвърляйки се върху случая на голям здравноосигурителен фонд, който разследваха за застрахователни измами. — „Евъргрийн Хелткеър“. Как изглеждат нещата там?
	— Моите агенти ми съобщават, че в края на следващата седмица са запланувани десет ареста — отвърна Ник.
	Камерън погледна към Кейд.
	— Ако ме няма, когато това се случи, не забравяй да държиш Ламон Джонсън от Департамента по здравеопазването и социалната политика в течение.
	Кейд кимна.
	— Разбрано.
	— И с това… — Камерън погледна в списъка на бюрото си — приключихме. Вече официално си в течение на всичко. — Тя се усмихна, сякаш облекчена, че бяха отметнали тази работа, и си погледна часовника. — Тъкмо навреме за обяд. Джак и Сам имат среща с Райлин за да обсъдят разследването на убийството на Аройо. Може би ще надникна да видя дали ще свършат скоро.
	— Ще дойда с теб — каза Ник. — Мога да откарам Уилкинс до офиса.
	Тримата поеха по коридора и един млад юридически сътрудник, виждайки Камерън да се задава, с деловите си дрехи, високи токчета и огромен корем, я зяпна ококорено и побърза да се долепи до едно бюро за да й направи достатъчно място.
	Когато отминаха, Камерън поклати глава и промърмори под нос:
	— Видяхте това, нали? Случва се вече цяла седмица. Всеки път щом изляза в коридора, всички буквално отскачат настрани за да ми направят път. — Тя погледна към Ник и Кейд. — Не съм _чак_ толкова огромна, нали?
	— Не е заради това — засмя се Кейд.
	— Че какво друго би могло да бъде?
	— Най-добре задай този въпрос на съпруга си — каза Ник.
	Камерън се закова на място, при което двамата мъже едва не се блъснаха в нея.
	— Какво е направил този път? — попита тя, измервайки ги със заплашителен прокурорски поглед.
	— Беше просто шега — увери я Ник. — Или поне така мисля. С Джак понякога е трудно да си сигурен.
	— И каква беше тази шега? — Когато Ник се поколеба, Камерън погледна към Кейд и повдигна вежди. — Морган?
	— Не бях там. Недопустимо свидетелство по слухове.
	Тя го изгледа сърдито и отново се обърна към Ник, който най-сетне отстъпи.
	— Тревожеше се, нали знаеш как се носиш по коридорите на токчетата си, че някой може да се бутне в теб и да те събори.
	Камерън чакаше.
	— И?
	— Възможно е да е казал, че ако чуе някой да ти се е пречкал, този някой много скоро ще открие доколко е вярна мълвата, че той може да убие човек с кламер.
	— Разбирам.
	Камерън се обърна рязко и отново тръгна по коридора.
	— Свършено е с него — прошепна Ник на Кейд.
	— Определено.
	Те последваха Камерън до офиса на Райлин, тъкмо навреме за да видят как двамата агенти си тръгват. По-високият, тъмнокос мъж, спря на прага и с топлота в очите загледа как Камерън се приближава.
	— Госпожо главен прокурор — каза той провлачено.
	— Специален агент Палъс. Тъкмо човекът, когото търсех. — Камерън понечи да скръсти ръце на гърдите си, но после като че ли осъзна, не, там нямаше място. — Какво чувам за някой, заповядал на служителите ми да не се изпречват на пътя ми, ако не искат да срещнат скоропостижна смърт от кламер?
	Застанал до Джак, агент Сам Уилкинс вдигна очи към тавана и промърмори под носа си:
	— Казах ти, че не е добра идея…
	Джак вдигна отбранително ръце.
	— Беше просто _шега_.
	— Шега. — Камерън премести поглед върху Сам. — Агент Уилкинс, агент Палъс мръщеше ли се, или се усмихваше, докато изричаше така наречената шега?
	— Позовавам се на Петата поправка*.
	[* Петата поправка на Американската конституция дава правото на гражданите да запазят мълчание за да не свидетелстват против себе си. — Б.пр.]
	— Един юридически сътрудник на практика се хвърли с главата напред върху едно бюро за да се махне от пътя ми, Джак. Така че, никакви шеги повече. _Ох._ — Изведнъж Камерън сложи ръце на корема си и вдигна очи към него. — Мисля, че току-що получих първата си контракция.
	Очите на Джак се разшириха, а после той се приближи до нея и положи ръка върху корема й.
	— Боли ли?
	Камерън сложи длан върху неговата.
	— Бих казала, че е около нула цяло и две.
	Джак се усмихна и я докосна нежно по бузата.
	— От онзи миг на покрива знаех, че един ден ще се озовем тук.
	Кейд нямаше представа какво означава това, а ако се съдеше по начина, по който Джак и Камерън се гледаха, не се и очакваше да знае. Очевидно бе някаква шега между тях двамата.
	Той се отправи към кабинета си, тъй като не искаше да се натрапва в този толкова интимен момент, както и защото не искаше да мисли за интимни шеги между двама души… защото това извикваше в ума му образа на една зеленоока юристка, а през последните две седмици мисията му бе да _не_ мисли за същата тази зеленоока юристка.
	Не би трябвало да му е толкова трудно да си я избие от ума.
	И двамата от самото начало знаеха, че това не е нещо дългосрочно, бяха се разделили по взаимно съгласие и тъй като тя най-вероятно щеше да се премести в Шарлът, това бе съвършеният момент да се сбогуват.
	Точно така би трябвало да свършват тези неща. Никой не беше сърдит, бяха се позабавлявали и все още се харесваха и уважаваха. По дяволите, та той дори можеше да си представи как се виждат на кафе от време на време, когато тя се появеше в Чикаго за да посети Форд или родителите си. Всичко беше наред.
	Само че… изобщо не му се _струваше_ наред.
	Вместо това мисълта, че Брук си тръгва, а той е просто някакъв тип, с когото бе преспала няколко пъти, бе като удар в корема.
	И именно заради това отказваше да мисли за нея.
	Кейд се настани на бюрото си, твърдо решен, както безброй пъти през последните две седмици, да се съсредоточи върху работата си. Успя да се справи криво-ляво, минавайки на автопилот до края на работния ден, когато бе прекъснат от почукване на вратата.
	Беше Вон.
	— Реших да видя дали не искаш да изпием по едно в „О’Мали“.
	Кейд разтърка лицето си, давайки си сметка, че от часове насам чете транскрипции на аудиозаписи.
	— Защо не. — Той примига и наклони глава на една страна. — Не знаех, че днес имаш ангажименти при нас.
	— Нямам.
	_Хм._
	— Тогава защо си тук?
	Вон сви рамене.
	— Реших, че може би имаш нужда от питие.
	Кейд се намръщи.
	— И защо би… — А после му просветна. — О, не. Няма да го правим. Няма да водим този разговор. — Идеята той и _Вон_ да се впуснат в задушевен разговор за романтичните му проблеми беше нелепа.
	— От две седмици си се вкиснал, Морган. Така че, да, точно това ще направим.
	— Оценявам го, Вон. Наистина. Обаче не се засягай, но ти си толкова зле в това отношение, колкото и аз.
	Вон напъха ръце в джобовете на панталона си, без изобщо да се засегне.
	— Да. И именно заради това Бог създаде уискито.

	* * *

	Отидоха в един бар на няколко пресечки от федералната сграда и си намериха маса в дъното. Сервитьорката им донесе питиетата и Вон започна:
	— Нека се опитам да отгатна. Това твое траурно настроение е свързано с факта, че вече не се срещаш с Брук.
	Кейд беше споделил тази информация миналата седмица, в един кратък и лаконичен разговор, след като, очевидно използвайки свръхестествената си наблюдателност, Вон бе забелязал, че приятелят му _не_ си проверява непрекъснато телефона. Тази вечер обаче, почувства Кейд, нямаше да се измъкне, без да му разкаже повече.
	Така че се замисли как точно да опише ситуацията. Отношенията му с Брук бяха тръгнали добре, ала някъде между секса и сладките есемеси се бяха превърнали в нещо повече… поне за него. Нещо, в което бяха замесени чувства и странната потребност да сподели истории от детството си и да й приготви вечеря, след като тя бе преживяла гаден ден в работата.
	Което можеше да означава само едно.
	— Твърде късно се отдръпнах — каза той простичко.
	Вон едва не изтърва чашата си.
	— Мамка му. Брук е бременна.
	— Я по-полека. _Не._ Никой не е бременен. Имах предвид, че твърде късно се отдръпнах от _връзката_.
	— О. — Вон замълча за миг. — Знаеш ли, следващия път няма да е лошо да го уточниш.
	— Благодаря. А пък аз се тревожех, че никак не те бива в това — отбеляза сухо Кейд.
	Вон се ухили.
	— Е, щях да взема Хъксли за да се оправи с по-деликатните части от разговора, но той ще вечеря с _Адисън_. — Агентът махна с уискито си и се върна към онова, за което говореха. — Е, мислиш, че твърде късно си сложил край на нещата с Брук. Искаш да кажеш… защото си луд по нея?
	Кейд го стрелна с гневен поглед и Вон махна между тях със свободната си ръка.
	— А, още ли се преструваме, че не е така? Защото спокойно мога да изпия още две питиета, ако се нуждаеш от време за да ми кажеш _истината_.
	— Много смешно. Това ролята на доброто или на лошото ченге е?
	— Една комбинация, която наричам специалитета на агент Робъртс.
	Кейд поклати глава. Поне един приятел, който да не беше агент на ФБР… Не искаше чак толкова много.
	— Истината няма кой знае какво значение сега. Почти съм сигурен, че Брук ще се премести в Шарлът.
	Изражението на Вон стана сериозно.
	— Шарлът? Това пък защо?
	— Един от конкурентите на „Стърлинг“ й предложил работа, вицепрезидент или нещо такова. Възможност, каквато се появява веднъж в живота.
	— Леле. Ти как реагира, когато научи?
	— Честитих й и й казах да им скрие шапката в Шарлът. — Видя как Вон се намръщи. — А какво се очакваше да кажа? „Остани“? Виждал си я в действие; знаеш колко е добра. Щом го иска, би трябвало да приеме.
	Вон кимна.
	— Прав си. Би трябвало.
	Кейд се сепна. Това ли беше _всичко_? Вярно, не го биваше особено в задушевните разговори, но бе очаквал _малко_ повече.
	— Радвам се, че сме на едно мнение.
	— Абсолютно. Двамата с теб сме напълно съгласни. — Вон се облегна назад в стола си. — Виж, ако беше тук, Хъксли вероятно щеше да види нещата по съвсем различен начин.
	Когато Вон не добави нищо повече, Кейд захапа въдицата:
	— И как щеше да види нещата _Хъксли_?
	— Вероятно щеше да ти обясни как би трябвало да кажеш на Брук какво изпитваш, въпреки че тя ще се мести в Шарлът. Нали го знаеш колко държи на откровеността и разни такива. — Вон го погледна право в очите. — А след това сигурно щеше да ти каже, че ако той някога срещне момиче, която му подхожда така, както Брук на теб, се надява ти да си му достатъчно добър приятел, че да му кажеш: „Мой човек, вземи се в ръце, размърдай си задника и върви да говориш с нея“.
	Кейд примига. И това — от _Вон_.
	— Хъксли определено има да каже доста по въпроса.
	— Да, нали го знаеш какъв е всезнайко.
	Е, поне това накара Вон да се усмихне.
	— Ами ще взема съвета на _Хъксли_ предвид.
	Между тях се възцари комфортно мълчание.
	— И още нещо, Вон. — Кейд погледна към приятеля си и тонът му стана много сериозен. — Благодаря.
	Вон вдигна чашата си срещу него.
	— Винаги, Морган.


>	32

	Брук спря пред затворената врата на кабинета си и пое няколко дълбоки глътки въздух, преди да пристъпи в коридора… и неизвестното.
	Нямаше представа как ще се развие срещата с Иън, ала откакто се беше върнала от Шарлът, много бе мислила за това, какво иска както в професионален, така и в личен план. И дълбоко в себе си знаеше, че е време за промяна.
	Стегна се и отвори вратата. Офисът беше потънал в тишина — нарочно беше насрочила срещата си с Иън за края на деня, когато повечето служители ще са си тръгнали.
	Вратата на Иън беше отворена — той седеше на бюрото си и четеше вечерните новини на компютъра си.
	— Влез. — Той потърка нетърпеливо ръце. — Мисля, че се досещам за какво е това. Кърт Емъри ти се е обадил, нали? Решил е, че иска да поемем „Солджър Фийлд“.
	Окей… щеше да бъде малко неловко.
	— Не съм се чувала с Кърт, откакто се видяхме преди няколко седмици. Ала има нещо, което трябва да ти съобщя за онази среща. Когато отидох в „Халас Хол“, там ме чакаше Палмър Грийн, изпълнителен директор на „Спектрум“ за Северна Америка.
	Иън се намръщи, очевидно разпознал това име.
	— Палмър Грийн? Какво искаше?
	— Срещата беше по-скоро капан, начин за Палмър да се срещне с мен. — Брук го погледна право в очите. — За да ми предложи работа в „Спектрум“.
	Изражението на Иън начаса стана мрачно. Той изпусна дъха си и не отговори веднага.
	— На каква позиция?
	— Изпълнителен вицепрезидент по продажбите и бизнес развитието.
	Иън прокара ръка по устата си.
	— Колко?
	— Осемстотин двайсет и пет хиляди долара. Включително акции и бонус.
	Иън наклони глава на една страна.
	— Миналия петък. Почивният ти ден.
	Брук кимна.
	— Посетих седалището на „Спектрум“ в Шарлът.
	Иън не отговори веднага. А после я погледна над бюрото с тъга в очите.
	— Изоставяш ли ме, Брук?
	Часът на истината.
	— Ами… това зависи от теб, Иън.
	Той се приведе настойчиво напред.
	— Брук, бих сторил всичко за да те задържа. Надявам се, че го знаеш. Ала „Стърлинг“ не е „Спектрум“. Не мога да ти предложа подобно възнаграждение.
	— Разбирам това. И се надявам, че _ти_ знаеш, че в много отношения чувствам „Стърлинг Ресторантс“ като свое семейство. И именно поради тази причина се надявам, че можеш да ми предложиш нещо, което „Спектрум“ не биха могли. Нещо, което е много по-важно от осемстотин двайсет и пет хиляди долара на година. — Брук замълча за миг. Упражнявала се бе вкъщи, изричала го бе на глас. Можеше да се справи. — Искам повече баланс в живота си.
	В мига, в който думите излязоха от устата й, се почувства… добре.
	Иън я зяпна изненадано, сякаш очакваше да му тръсне още една бомба. Когато това не се случи, той кимна нетърпеливо.
	— Окей. Да. Абсолютно. Какво искаш да направя?
	Брук беше подготвена за този въпрос.
	— Радвам се, че ме попита. Имам няколко идеи. — Тя отвори папката, която беше взела със себе си, и извади доклада, който беше изготвила.
	— Още диаграми и таблици?
	— Естествено. — Тя подаде листовете на Иън. — Първият ни проблем е, че на практика върша работата на двама души: главен юрист и вицепрезидент по продажбите. Другият проблем е, че Правният отдел все още е с размерите, с които беше преди две години, преди да създадем Отдела за спорт и развлечения. В резултат на което възлагаме все повече и повече случаи на външни кантори… всъщност миналата година сме им платили над четиристотин хиляди долара. И съм сигурна, че ти е ясно, защото знам, че _винаги_ четеш месечните отчети и докладите за текущи въпроси, които ти изпращам — Брук го погледна многозначително, защото и двамата знаеха, че Иън дори не отваряше проклетите неща, — че седемдесет процента от тези четиристотин хиляди са свързани с трудови казуси.
	— Да, виждам. Чудесно оцветено на тази графика ей тук.
	— Това означава, че бихме могли значително да намалим правните си разходи, ако наемем юрист, който да отговаря за трудовите въпроси и да поеме по-простите въпроси. Даваш ли си сметка, че плащаме на един адвокат от „Грей и Далас“ по четиристотин и петдесет долара на час всеки път щом се наложи да отговорим на някое от онези обременителни обвинения от ДЧПИ.
	— Не, _не_ си давах сметка — отвърна Иън възмутено и вдигна пръст. — Въпрос: какво е обвинение от ДЧПИ?
	— Сериозно, ако просто започнеш да _четеш_ отчетите, които ти изпращам… — Брук не довърши и продължи по същество, махвайки към доклада. — Отгърни на втора страница. По мои изчисления, ако наемем вътрешен юрист, който да се занимава с трудовите въпроси, ще си спестим около деветдесет хиляди долара.
	— Идеята определено ми харесва.
	— След това бих искала да използваме тези деветдесет хиляди долара за да назначим още един юрист, който да поеме част от моите задължения — продължи Брук. — Рутинни въпроси, като договори за наем, търговски договори и така нататък, което очевидно ще облекчи моята натовареност. Вземайки предвид сумата, която ще ни е нужна за да наемем двама добри юристи, това би трябвало да струва на „Стърлинг“ около седемдесет хиляди долара повече от тази година.
	Иън я зяпна.
	— Само толкова? Седемдесет хиляди долара годишно са достатъчни за да те накарат да останеш? Имаш го. Абсолютно. Къде да се подпиша?
	— Всъщност ако отгърнеш на следващата страница, ще откриеш, че с оглед разрастването на компанията предвиждам, че до следващата година ще излезем наравно, а до по-следващата този ход ще ни _спести_ пари.
	Иън скръсти ръце на гърдите си, придобил адски доволно изражение.
	— Звучи съвършено.
	— Освен това искам длъжността ми да бъде променена на изпълнителен вицепрезидент и главен юрист.
	Иън помисли над това.
	— Няма проблем.
	— И… едно последно нещо.
	_Естествено_, че имаше едно последно нещо. Сделката, която беше сключила с Иън току-що — да наеме още двама юристи, — щеше да й помогне да си върне равновесието, което бе липсвало в личния й живот. Ала освен това бе прекарала последните няколко дни, обмисляйки какво всъщност иска в професионален план.
	И имаше само още нещо.
	Иън трябва да бе видял блясъка в очите й, защото подпря ръце на бюрото, сякаш се приготвяше да посрещне удар.
	— От това ще боли, нали?
	— Мъничко. — Брук срещна очите му. — Искам дял от компанията.
	Иън изпусна тежко дъха си и преплете пръсти, без да каже нищо. Той открай време беше едноличен собственик на „Стърлинг Ресторантс“.
	— Бих могла да ти изнеса цяла реч за приноса си към „Стърлинг Ресторантс“ през последните две години, Иън, ала се надявам, че вече го знаеш. Така че вместо това ще ти кажа, че вярвам в тази компания и знам, че можем да продължим да я развиваме. И искам да го направя не като служител, а като твой партньор.
	С тези думи тя остана да си седи там, потейки се от притеснение, а Иън все така не казваше нищо.
	— Какъв процент? — попита той най-сетне и Брук изпусна дъха.
	_Да!_ В главата си тя танцуваше победоносно.
	— Знаеш ли какво? Днес ти стоварих цял куп информация. — Тя се усмихна очарователно. — Защо не пообмислиш всичко това през следващите ден-два и не ми кажеш какво би било справедливо според _теб_?
	— Винаги те е бивало в преговорите — измърмори Иън под носа си, поклащайки глава. Ала когато я погледна, в ъгълчетата на устните му имаше усмивка. — Би трябвало да те уволня, задето ми изкара акъла по този начин.
	Брук се усмихна.
	— Е, като се има предвид, че стоварваш всички уволнения на мен, непременно ще се заема възможно най-бързо.

	* * *

	По-късно същата вечер във „Файърлайт“, бар, който Брук отдавна се канеше да посети, Форд вдигна чаша с шампанско за тост.
	— Поздравления за новия изпълнителен вицепрезидент, главен юрист и _съсобственик_ на „Стърлинг Ресторантс“.
	Брук се усмихна широко.
	— Доста време ще мине, преди да ми омръзне да го чувам. — Тя чукна чашата си в неговата и отпи глътка.
	— Да разбирам, че работата за „Спектрум“ и преместването в Шарлът отпадат? — попита Форд.
	— Аха. Веднага след срещата с Иън позвъних на изпълнителния директор на „Спектрум“ и му съобщих, че ще откажа предложението му. — Палмър беше останал изненадан и разочарован, ала разговорът им беше приключил толкова приятелски, колкото би могло да се очаква при тези обстоятелства.
	— Съжаляваш ли за нещо?
	Брук се замисли над въпроса на Форд, а после поклати глава.
	— За нищо.
	Всъщност вече беше преминала към следващата точка от плана си за възстановяване на баланса в живота си. Беше изпратила имейл на Рейчъл за да й каже, че с удоволствие ще обядва с нея следващата седмица, и освен това се бе обадила на родителите си, докато се прибираше от работа за да им разкаже новините. Приказваха си повече от час, несъмнено най-дългият несвързан с работата телефонен разговор, който бе водила от две години насам.
	Брук се огледа наоколо — _съсобственикът_ в нея не можа да се сдържи да не провери конкуренцията.
	— Значи, това е мястото, което с Чарли и Тъкър непрекъснато ми хвалите. — Тя махна закачливо към ордьоврите пред тях. — Сигурно е заради крокетите с омар. — Всъщност сигурна бе, че е заради многото привлекателни жени по дънки, високи токчета и потничета, разкриващи изобилие от загоряла от слънцето кожа.
	Форд се усмихна палаво.
	— Напълно си права. Обожавам крокетите с омар в това място.
	На Брук не й беше трудно да види защо. Около дузина от тези „крокети с омар“ тайничко го оглеждаха, откакто двамата бяха седнали. Тъкмо се канеше да се пошегува, че му пречи да се развихри, когато нещо — или по-точно някой — привлече вниманието й.
	— Това място определено е хит. Дори туитър терористът е тук.
	Тя лесно разпозна Кайл Роудс, изключително богатия компютърен гений и бизнесмен, прочул се като хакера, извадил туитър от строя, след като тогавашното му гадже, модел на бельо за „Виктория Сикрет“, бе качила видео клип, в който му изневеряваше с филмова звезда. Като повечето жители на Чикаго, Брук беше проследила цялата медийна драма около ареста и осъждането му… без да предполага, че един ден ще има лична връзка, в известен смисъл, със случая.
	Форд погледна натам и сви рамене.
	— Виждал съм го няколко пъти. Мисля, че барът е собственост на негов приятел или нещо подобно.
	— А това трябва да е Райлин — каза Брук, говорейки за жената с дълга гарвановочерна коса, която вечеряше с него. Докато тя ги гледаше, жената поклати глава на нещо, което Кайл беше казал, а после се засмя на следващите му думи.
	_Я чакай. Приятел си с жената, чийто годеник си изпратил в затвора?_
	— Няма да е зле да престанеш да се прехласваш, Брук — подхвърли Форд. — Почти съм сигурен, че туитър терористът вече е зает.
	Брук примига.
	— Какво? О, не… гледах нея.
	Веждите на Форд подскочиха.
	— Взе да става интересно.
	_Мъже._
	— Не по този начин, Форд. Аз я познавам. Или поне съм чувала за нея. Приятели са с Кейд. Спомних си как веднъж ми каза, че ситуацията е доста странна, защото именно той е водил делото срещу нейния годеник. — Брук се усмихна, връщайки се към разговора им онази вечер. — Попитах го дали смята, че ще го поканят на сватбата, и се посмяхме за това, дали правят картички, на които пише: „Толкова се радвам, че оставихме зад себе си онзи път, когато те нарекох «терорист» в съдебната зала“. — Тя се усмихна, а после сви рамене. — Е, предполагам, че трябва да си бил там за да го оцениш.
	— Още една шега между вас двамата.
	— Да. — Брук усети как усмивката й заплашва да се стопи и си заповяда да не се отдава на мрачни мисли. Та нали празнуваха. — Да говорим за нещо друго. Като например за блондинката в блещукащата розова блуза, която цяла вечер не сваля очи от теб.
	— Брук. — Форд я погледна сериозно. — Защо не се обадиш на Кейд? Разбирам, че преди беше предпазлива заради ситуацията с работата. Ала сега това вече не е проблем.
	Брук кимна — тя също го беше осъзнала. И част от нея бе изкушена да направи точно това.
	Само че…
	— Просто… Не знам какво мисли той. Когато му казах за предложението на „Спектрум“, не взе да ме умолява да остана или нещо такова. — Тъкмо обратното всъщност. _Скрий им шапката в Шарлът, Брук._
	— Е, а ти намекна ли по някакъв начин, че _той_ също играе роля в решението ти?
	Брук не отговори веднага, прехвърляйки през ума си всяка дума от последния им разговор.
	— Е, добре де, не съм. Имаш право. Ала точно там е работата. Аз изведнъж бях осенена от прозрение, от нов поглед към това, какво искам от живота, но това съм само _аз_. Ами ако отида при него и му разкажа какво изпитвам, а той не изпитва същото? — Единственото по-ужасно от това, Кейд да й каже, че тя не е „момиче за голямата картина на живота му“, реши Брук, бе да й каже, че никога не е била част от _каквато и да е_ картина.
	— Би било истинска отврат.
	Брук се засмя, а после осъзна, че Форд не се шегува.
	— Я чакай, това ли е отговорът ти?
	— Да, защото е истината.
	— Е, аз не _искам_ истината. Искам да ми вдъхнеш смелост, да ме надъхаш, да ми обясниш, че мога да го направя. Искам да кажеш: „Не говори глупости, Брук. _Естествено_, че Кейд иска да бъде с теб. Вие сте страхотни заедно. Всъщност обзалагам се, че през последните две седмици само се е сдухвал, без да се къпе и почти неспособен да излезе от апартамента, защото е адски депресиран, че ти не се обаждаш“. Нещо, каквото и да е, което да ми даде надежда, че няма да се проваля с гръм и трясък, ако го направя.
	— Това ли се очакваше да ти отговоря?
	— Да, _това_ се очакваше да ми отговориш, Форд Диксън. — Брук започваше да се ядосва.
	— О. — Той помисли над думите й. — Хубавото е, че действително смятам, че има поне четиресет — петдесет процентова вероятност да си права. Е, не това как не се къпел и не излизал от апартамента. Мъжете не го правят. Ние се преструваме, че проблема го няма, напиваме се, понякога сваляме друга мадама за да забравим предишната. — Очевидно беше видял паниката в очите й, защото побърза да добави: — Не казвам, че в случая е станало така, просто ти обяснявам за пола ни като цяло и… ми се струва, че май трябва да млъкна.
	Брук закри лицето си с ръце.
	— Благодаря ти, Форд. Защото не бях достатъчно притеснена. — Тя се загледа надолу, разтривайки слепоочия, докато полагаше огромни усилия да не си представи Кейд с друга жена. А после нещо се плъзна по масата и спря пред нея.
	Айфонът на Форд.
	Върху който беше отворена снимка на Раян Гослинг, гол до кръста.
	Въпреки всичко, тя се усмихна.
	— Съжалявам — каза Форд, усмихвайки се смутено. — Очевидно установихме, че не ме бива особено в насърчителните речи. Мога ли обаче да кажа едно нещо?
	— Само недей да ми изкарваш акъла още повече, окей? И така вече цялата треперя само при мисълта да се разкрия пред него по този начин.
	— Единственият начин да разбереш със сигурност какво мисли Кейд е да го попиташ.
	Брук кимна.
	Макар и неохотно, трябваше да признае, че „най-добрият й приятел с пенис“ беше прав.


>	33

	Кейд помоли шофьора на таксито да го остави на няколко пресечки от апартамента му, с идеята, че малко свеж въздух ще му се отрази добре. Не беше пиян, ала беше обърнал няколко чаши и искаше да си проясни главата… особено след разговора с Вон.
	Работата беше там, че учудващо неужасният съвет на Вон не вземаше предвид истинския проблем. Преместването на Брук в Шарлът не беше истинският проблем. Е, да, определено не помагаше, ала много двойки успяваха да се справят с преместване заради работа, правеха жертви за другия или пък поддържаха връзки от разстояние, и все някак намираха решение.
	_Истинският_ проблем беше той.
	От мига, в който бе чул от Чарли, че Брук е получила предложение за работа, и бе усетил жегналото го разочарование, се бе затворил емоционално. Беше преминал на режим „много важно“, лепнал си бе усмивката „не ми пука от нищо“ и си бе казал (както и на Брук, на практика), че не го интересува дали тя ще замине.
	Ето какво беше направил. Ето какво правеше винаги. Отблъскваше нещата, които му причиняваха болка, и продължаваше напред. Баща му? Не искаше да мисли за този задник. Футбол? Е, да, онова някога беше страхотно, но нека да говорим за друго. Да гледаме напред.
	Спомни си първата сутрин с Брук, докато я гледаше как спи в леглото му и се питаше дали би могъл да си разреши да я допусне до себе си. И именно това бе направил, постепенно, без сам да си дава сметка, ала в мига, в който се бе появил проблем и той се бе почувствал като истински глупак, задето бе решил, че и тя изпитва същото, си беше лепнал нехайна усмивка и си бе тръгнал.
	Което обикновено беше добър ход. Ход, който в миналото винаги му вършеше работа. Когато Ноа го отблъсна, го беше заболяло, така че той бе събрал целия онзи гняв и негативната енергия и ги беше пренасочил към футболното игрище. А после, когато съдбата му отне футбола, отиде в Юридическия факултет и впрегна амбицията си в успешната си кариера на прокурор.
	И оттогава си живееше чудесно. Докато всичко не се обърна надолу с главата, като проклетия „Титаник“, когато едно шестнайсетгодишно хлапе и една саркастична юристка се появиха в живота му. След това той изведнъж се бе изпълнил с неща като: „О, нека свалим гарда и се разкрием“ и „О, не е ли страхотно да имаш брат“, и „О, Брук, с теб е толкова съвършено“, и в главата му имаше гласове, и всички онези странни _чувства_, и сега, за първи път в живота си, той наистина беше объркан.
	Кейд остави тази мисъл да се загнезди в мозъка му, докато свиваше по своята улица.
	Хм. Зак беше прав.
	Действително не беше никак забавно да се объркваш по този начин.
	Намираше се в непознати води и трябваше да вземе решение. Можеше да продължи с опитите си да се предпази на всяка цена, да остави Брук да си тръгне от живота му и да се върне към поредицата от неудовлетворяващи четиримесечни връзки с жени, които не го предизвикваха, не го разсмиваха само с един есемес и не го караха да бъде по-добър. Или пък можеше да открие Брук — жена, която се намираше в другия край на страната, жена, която в последния им разговор изрично му беше казала, че от самото начало на връзката им и двамата са знаели, че това не е нещо постоянно, — и да разкрие сърцето си, надявайки се да не изглежда като пълен идиот, докато го прави.
	Кейд зачака дразнещите гласове в главата му да се обадят с мнението си по този въпрос.
	Нищо.
	Този път очевидно беше сам.
	Докато отваряше портата към жилищната си сграда, забеляза някой да седи на предните стъпала. Очевидно чакаше някого и за частица от секундата Кейд се усмихна, мислейки си, че може би е станало огромно съвпадение, че това е Брук, и…
	И тогава видя, че е брат му.
	— Здрасти, Зак — каза той, поемайки по пътеката. Нямаха планове да се виждат тази вечер, така че това бе изненада за него. — Какво те води…
	Млъкна, когато видя, че Зак плаче.
	И начаса разбра какво не беше наред… или поне кой бе източникът на онова, което не беше наред.
	Ноа.
	Задникът беше направил нещо. Естествено, че беше направил нещо. Кейд начаса мина на закрилнически режим.
	— Какво се е случило?
	Зак преглътна.
	— Все си мислех, че накрая ще промениш решението си. Мислех си, че когато ме поопознаеш, ще поискаш да научиш повече и за баща ни. Ала не вярвам, че това ще се случи някога.
	Кейд прокара пръсти през косата си и изпусна дъха си. От самото начало подозираше, че Зак си мечтае за някаква затрогваща среща между баща и син, ала не беше осъзнал, че го взема _толкова_ на сериозно.
	— Знам, че го искаш, Зак. И ми се ще да ти кажа, че ще опитам, ала…
	— Той умира.
	Кейд се сепна; думите паднаха като камъни във въздуха.
	— Какво?
	— Той умира, Кейд — повтори Зак тихичко. — Баща ми, нашият баща, умира.
	Кейд се взря в него в продължение на един безкраен миг.
	— От какво?
	— Рак. Започнал е в дробовете му. Предполагам, че доста е пушел, преди аз да се родя. Само че… — Зак се прокашля — той побеждаваше рака в белите дробове. А после, преди около шест седмици, дойдоха резултатите от ядрено-магнитния резонанс и показаха тумор в мозъчния ствол. Знаех си, че е лошо.
	Всичко си идваше на мястото.
	— Преди шест седмици. Когато дойде да ме видиш.
	И изведнъж цял куп подробности, които го бяха човъркали, намериха обяснението си. Защо Ноа не помагаше на Зак с футболните тренировки. Няколко странни, случайно изпуснати забележки на Зак, подхвърлени ей така.
	— След като направиха биопсия, ни казаха, че е някакъв наистина агресивен тумор. Тогава разбрах, че трябва да те открия. Заради него. И се надявах, че ще имаме повече време, само че… те му направиха ново изследване и днес открихме, че туморът вече е пораснал. — Гласът на Зак потрепери. — Казаха, че с малко повече късмет, може да изкара единайсет месеца.
	_Единайсет месеца._
	Кейд усети как нещо го жегва в гърдите, когато Зак избърса очи с опакото на ръката си. Убиваше го да види Зак толкова разстроен. Може и да се бяха намерили едва преди шест седмици, ала това нямаше значение. Той беше неговият _брат_. Кейд сложи ръка на рамото му.
	— Толкова съжалявам, Зак.
	Зак отблъсна ръката му и изпъна рамене, преминавайки изведнъж в настъпление.
	— Съжаляваш? — Той дойде по-близо до него и повиши глас. — Наистина ли?
	Кейд не отстъпи.
	— Естествено. Независимо от станалото между мен и Ноа, никога не бих поискал да му се случи нещо такова. И определено не искам да се случи на теб.
	— Много добре. Тогава искам да направиш нещо за мен. — Зак стисна решително челюст. — Искам да отидеш да го видиш.
	Това… не беше добра идея.
	— Разбирам какво се опитваш да направиш, Зак. И то е достойно за възхищение. Но ще бъда напълно откровен: не мисля, че Ноа би искал да ме види. Особено пък сега, с всичко, с което трябва да се справи.
	— Просто искаш да се измъкнеш.
	— Той знае ли изобщо, че с теб се виждаме?
	Зак замълча за миг.
	— Не.
	_Исусе._ Преди Кейд да успее да му отговори, Зак продължи:
	— Не исках да му казвам, в случай че ти откажеш да го видиш някога — обясни той отбранително. — Виж, разбирам те. Прекарал си цялото си детство, чакайки баща ти да се появи, героят, който си създал в главата си. А той те е разочаровал. Знаеш ли защо го разбирам? Защото и аз през целия си живот чаках някой да се появи. _Теб._ Кейд Морган, футболната звезда. Никога не забравих деня, когато гледах мача на „Роуз Боул“ и татко ми каза, че си ми брат. — В сините му очи гореше гняв. — Когато бях по-малък, направо те _боготворях_. Винаги когато загазех пред нашите и те ме изпратеха наказан в стаята ми, си фантазирах как ти се появяваш и ме измъкваш, и двамата преживяваме цял куп щури приключения. Така че нещата не се получиха точно както и _аз_ се надявах, не мислиш ли?
	Кейд имаше чувството, че са го ударили в корема.
	— Нямах представа — прошепна той. — Не знаех нищичко за теб.
	Зак кимна.
	— Ала сега знаеш. Сега знаеш всичко. И въпросът е какво ще сториш? — Той задържа погледа на Кейд. — Татко е в болницата „Нортуестърн Мемориъл“. Ще остане там до утре следобед. Какво ще направиш с тази информация — каза Зак, разпервайки ръце, — зависи от теб.

	* * *

	Кейд влезе в апартамента си и метна ключовете на кухненския плот. Остави куфарчето си и се отпусна тежко на дивана, мислейки си за всичко, което Зак му беше разказал.
	Баща му умираше.
	В главата му се гонеха най-различни мисли, ала онази, към която се връщаше отново и отново, бе просто: _Защо?_ Години наред се беше питал какво не бе наред с него, та Ноа да не поиска да бъде част от живота му. Заповядал си бе да продължи напред, ала ето че този въпрос отново надигаше грозната си глава.
	По всичко изглеждаше, че Ноа беше добър баща на Зак, и Кейд наистина се радваше за това. Искаше му се да може да каже, че не му е трудно да преглътне знанието, че двамата са близки; да може да заяви, че не изпитва нищо друго и че след всички тези години най-сетне беше приел факта, че Ноа бе просто някакъв тип, от когото майка му беше забременяла, и нищо повече. Искаше му се нещата отново да станат както преди и той пак да бъде така безгрижен, да не му пука от нищо. Искаше _причината_ да няма значение. Искаше да не го е грижа.
	Ала след всичкото това време, ето като че ли все пак го беше грижа.


>	34

	Брук паркира колата си на едно свободно място срещу апартамента на Кейд и угаси двигателя. А после остана да си седи там в очакване на мига, когато щеше да разбере, че това е лоша идея, когато логиката и здравият разум щяха да си кажат думата и тя щеше да осъзнае, че вместо да говори с Кейд очи в очи, би могла просто да му прати някое простичко съобщение от рода на: „Няма да се местя в Шарлът. Да вечеряме заедно?“. Защото така топката — ха-ха — щеше да се озове в _неговата_ половина на игрището и тогава тя нямаше да бъде онази… която седеше пред апартамента му, сякаш го преследваше.
	Само че този миг така и не идваше.
	По дяволите.
	Е, добре, щеше да го направи. Нямаше представа какво ще му каже _(Помниш ли как ти заявих, че искам връзката ни да си остане неангажираща? Шегичка!)_, ала реши, че ще започне със „здрасти“ и ще продължи от там.
	Слезе от колата и пресече улицата. Беше горещо, особено за единайсет часа сутринта. Искаше й се да изчака още малко, преди да отиде у Кейд, ала започваше да се побърква, докато отново и отново прехвърляше през ума си всички начини, по които можеше да се развие разговорът, и в крайна сметка реши, че колкото по-бързо го направи, толкова по-добре.
	Тийнейджър в къси спортни панталони и тениска идваше по тротоара срещу нея. Стигнаха едновременно до портата от ковано желязо и той я отвори учтиво.
	— Благодаря — каза Брук и като изкачи стъпалата от сив камък, следвана от тийнейджъра, натисна звънеца, върху който пишеше „Морган“.
	— Изглежда, че Кейд е адски популярен тази сутрин — подхвърли младежът зад гърба й.
	Брук се обърна и видя, че той я гледа любопитно.
	— Ти си момичето от Ниагара.
	Нямаше представа какво означава това, но високата му фигура и познатите кобалтовосини очи не оставяха никакво съмнение.
	— А ти си братът.
	— Зак.
	Брук се усмихна. Косата му беше по-светла и по-къса от тази на Кейд, ала той беше сладък и атлетичен на вид, по начин, който вероятно хващаше окото на едно шестнайсетгодишно момиче.
	— Брук.
	— Дошла си да се видиш с Кейд? — Тонът му беше нещо средно между въпрос и обвинение.
	— Точно така. — Брук махна към безмълвния домофон. — Само че той май не си е вкъщи.
	Това като че ли се стори особено интересно на Зак.
	— Хм. — Загледа се в звънеца за миг, а после отново се обърна към нея. — Не трябваше ли да си в Шарлът?
	Брук се сепна изненадано.
	— Казал ти е за това?
	— Бяхме заедно, когато онзи тип Чарли му каза, че ще се местиш. Нещо, за което, колкото и да е странно, Кейд изобщо не подозираше.
	Зак млъкна, видимо очаквайки отговор.
	— Мисля, че това вероятно е разговор, който трябва да проведа с Кейд, Зак. Не е толкова просто.
	Той направи физиономия.
	— В това отношение двамата сте като развалени плочи.
	Брук наостри уши.
	— Кейд е казал, че ситуацията между нас е сложна? — Тя замълча за миг. — Спомена ли още нещо за мен?
	Вместо да й отговори, Зак я огледа с предпазливо изражение, сякаш се колебаеше за нещо.
	— Знаеш ли какво? Последните няколко дни бяха отвратителни, така че се извинявам, ако прозвучи прекалено грубо, обаче… харесваш ли изобщо брат ми? Защото, ако той е там, където си мисля, че е в момента, неговият ден също няма да е от хубавите. Така че, ако си дошла да се сбогуваш или да направиш друго, което още повече ще влоши нещата, най-добре си върви. Просто му прати есемес, когато пристигнеш в Северна Каролина, или имейл, или нещо такова. — Зак млъкна и я изгледа предизвикателно, напъхал ръце в джобовете си.
	Брук се поколеба как да отговори, защото по всичко личеше, че с Кейд и Зак се случва нещо, за което тя дори не подозира.
	— Не съм дошла да се сбогувам, Зак — меко каза тя. — Няма да се местя в Шарлът. И да, харесвам брат ти. И то много. Именно затова дойдох тази сутрин… за да му го кажа.
	— О. — Лицето на Зак се отпусна, част от напрежението като че ли се отцеди от него. Изражението му стана стеснително. — Извинявай. Сигурно искаш да си получиш обратно главата, която направо ти откъснах. — Той се престори, че й я връща, жест, който накара Брук да се усмихне, а после седна на най-горното стъпало.
	Подпря ръце на коленете си и като наведе глава, пое дълбоко дъх. За миг Брук остана да стои неловко до него, чудейки се какво да прави, а после се настани на стъпалото до него.
	Двамата поседяха известно време, без да проговорят.
	Най-сетне Брук наклони глава на една страна.
	— Ниагара… това е от филма „Клуб «Закуска»“, нали? Радвам се да науча, че младото поколение познава класиката.
	Зак се засмя и я погледна.
	— И за да отговоря на въпроса ти, да, той говори за теб. Казва, че си най-интелигентната, най-остроумната жена, която познава.
	— Така ли? — Сърцето на Брук прескочи един удар, изпълнено изведнъж с надежда.
	Ала първо имаше нещо друго, което трябваше да си изясни.
	— Този отвратителен ден, който преживявате с Кейд… Мога ли да помогна с нещо? — попита тя.
	Зак се замисли за миг.
	— Всъщност може би да.

	* * *

	Кейд мина през въртящата се врата на болница „Нортуестърн Мемориъл“ и се приближи до регистратурата за посетители.
	— Тук съм за да видя Ноа Гарити — каза и се приготви за въпроса, който цяла сутрин очакваше с ужас. _Приятел или роднина?_
	— Разпишете се — бе единственото, което отговори служителката и му посочи един лист. — Име и час.
	Кейд го направи и изчака, докато жената въведе нещо в компютъра. След това извади пропуск за посетител и написа един номер на него.
	— Стая 1502. Асансьорите са вляво.
	— Благодаря.
	Качи се в един празен асансьор и натисна копчето за петнайсетия етаж. Взираше се във вратите пред себе си, отказвайки да подръпне маншетите на ръкавите си, да прокара пръсти през косата си или по какъвто и да било начин да издаде, че е нервен. Правеше го заради Зак и нищо повече. Една малка част от него може и да имаше въпроси към Ноа, ала не беше дошъл за да търси отговори. Вече не беше наивен тийнейджър, който можеше да бъде залъган лесно с едно-две потупвания по гърба и няколко приятни мига.
	И въпреки че една малка част от него все още искаше да знае _защо_, проклет да бе, ако допуснеше Ноа Гарити да види това.
	Не възнамеряваше да се държи ядосано или озлобено. Просто делово. Емоциите нямаше да играят никаква роля в днешното посещение.
	Вратите на асансьора се отвориха и той пристъпи навън. Етажът беше притихнал; стаите за пациенти бяха разположени в периферията, а сестринският пункт беше в центъра. Той последва стрелките, упътващи го към стая 1502, в края на коридора.
	Беше пъхнал ръце в джобовете на панталона си и умишлено вървеше, без да бърза, докато минаваше покрай другите стаи. Нарочно беше избрал да си облече костюм (без вратовръзка, защото беше събота), тъй като възнамеряваше да се появи и да си тръгне възможно най-бързо с оправданието, че трябва да отиде на работа. Не се лъжеше обаче — искаше също така Ноа да види мъжа, в който се беше превърнал. Може и да не беше станал професионален футболист, ала въпреки това бе успял. Завършил университета „Нортуестърн“. Носител на купата „Роуз Боул“. Дипломирал се от Юридическия факултет с почести. Федерален прокурор. Днес той възнамеряваше да носи всички тези постижения като доспехи.
	_Постигнах всичко това без теб._
	Видя стая 1502 и забави крачка, забелязал, че вратата е отворена. Едно от многото неща, държали го буден през изминалата нощ, бе този миг, когато за първи път от двайсет и три години насам отново щеше да види Ноа Гарити. В мислите си съвсем ясно виждаше образа на висок двайсет и осем годишен мъж, изглеждащ готин и корав в коженото си яке… мъж, по-млад, отколкото беше самият той сега. До този имаше и друг, събрал в себе си всички образи на изпити, изнемощели болни от рак, които беше виждал по филмите.
	Когато се приближи до вратата, откри, че никой от тези образи не отговаряше на истината. До прозореца, загледан в града навън, седеше нормално изглеждащ петдесет и една годишен мъж, облечен с избелели дънки и тъмносин суитшърт. На слънчевата светлина, която струеше през прозорците, Кейд видя, че тъмната му коса бе прошарена от сиви нишки. Носеше гуменки — не адски готини туристически обувки, нито лъскави маратонки за бягане, а най-обикновени сиви гуменки.
	Изглеждаше като… баща.
	Кейд гледаше как Ноа се взира през прозореца. Изглеждаше потънал в мисли и Кейд осъзна, че първият му инстинкт беше верен.
	Това беше лоша идея.
	Този мъж току-що беше открил, че умира; несъмнено би искал да остане сам. Сега не беше моментът за неочаквано, неловко посещение на отдавна изгубен син.
	Кейд отстъпи назад, ала подметката му изскърца тихичко върху плочките на пода. Ноа примига, излизайки от унеса си, и погледна към него.
	По лицето му пробяга шокирано изражение и двамата замръзнаха.
	— Кейд. — Ноа се надигна от стола и дълго време не каза нищо повече. — Как… разбра, че съм тук?
	Гласът на Кейд беше безстрастен.
	— Зак.
	— Зак? — За миг по лицето на Ноа се изписа объркване, а после той разбра. — Дошъл е при теб заради тумора.
	— Да.
	Кейд изобщо не беше подготвен за онова, което последва.
	Очите на Ноа се напълниха със сълзи.
	— Това е… съвсем в негов стил. — Гласът му се прекърши на последната дума и той сведе поглед. В продължение на един дълъг миг не каза нищо, а после отново вдигна очи. — Извинявай. — Той се прокашля. — Последните няколко дни бяха изтощителни.
	След това махна с ръка.
	— Моля те. Седни. Ъ… защо не донеса онзи стол тук… — Движейки се непохватно, сякаш беше нервен, той взе един от празните столове в ъгъла и го сложи срещу онзи край прозореца.
	След като и двамата се настаниха, Ноа отпусна ръце върху краката си и го погледна.
	— Леле, прокурор Кейд Морган, от плът и кръв.
	Въпреки че с нищо не го показа, думите му изненадаха Кейд. Нямаше представа, че Ноа знае какво работи.
	— Как се чувстваш? — Стори му се въпрос, който е нормално да зададеш в болница.
	— То си е като същинско скоростно влакче — отвърна Ноа. — Ала тази сутрин съм доста добре. Вчера ме сложиха на един нов стероид… казаха, че трябва да остана за двайсет и четири часово наблюдение за да са сигурни, че няма странични ефекти. — Той махна с ръка към коридора и дори успя да се усмихне. — Според мен сестрите са ми ядосани, защото отказвам да облека болничната нощница. Казах им, че много скоро ще имат предостатъчно възможности да ме видят в нея.
	— Ами химио- или лъчетерапия?
	— Започвам лъчетерапия следващата седмица. Казаха, че няма да може да намали тумора, но се надяват да забави растежа му.
	Между тях се възцари неловко мълчание.
	Кейд реши, че навярно ще е най-добре да заговори по същество. Имаше поне едно нещо, което искаше да каже.
	— Ноа, аз…
	— Научих за повишението ти от новините — побърза да го прекъсне Ноа, преди той да успее да довърши. — Изпълняващ длъжността главен прокурор, това е голяма работа. Ще имаш ли възможност да водиш дела, докато си на този пост? Процесът „Сандерсън“ се очертава да бъде доста ожесточен.
	Кейд се вгледа изпитателно в мъжа насреща си. Ноа като че ли знаеше _страшно_ много за него.
	— Толкова отблизо ли следиш всички новини, свързани с Прокуратурата?
	Ноа срещна очите му, гласът му беше тих.
	— Не. Само онези, свързани със сина ми.
	Целият гняв, който Кейд бе потискал в продължение на години, изригна на повърхността.
	_Сина ми._
	Ноа Гарити много отдавна бе изгубил правото да го нарича така.
	Стиснал зъби, Кейд си заповяда да се успокои, преди да проговори.
	— Не съм дошъл за да говорим за работата ми.
	— Сигурен съм, че искаш обяснение от мен. Знам, че на твое място аз бих искал точно това.
	— Не. — Кейд прикова поглед в неговия. — Не искам нищо от теб.
	— Тогава го направи от съжаление към един умиращ мъж.
	Кейд усети как го изпълва смесица от чувства при този жалък опит за шега. Не каза нищо повече и зачака.
	Ноа си пое дълбоко дъх, сякаш събираше сили.
	— По онова време бях безнадежден случай, Кейд. Не можех да се задържа на работа, пиех, друсах се и не ме беше грижа за никого, освен за самия мен. Когато озеленителният бизнес, който бях започнал с брат ми, се провали, се върнах в Чикаго за да живея на гърба на родителите ми. Това даде на баща ми предостатъчно възможности да ми обяснява колко съм безполезен… и вярвай ми, той не пропусна да се възползва от нито една от тях.
	Проблеми с баща си? С това ли щеше да се оправдае Ноа? Кейд едва не се изсмя на иронията. _Добре дошъл в шибания клуб._
	— Обадих се на майка ти около месец след като се върнах в града — продължи Ноа. — Помислих си, че ако те видя, може би ще успея да се взема в ръце.
	— Само дето не стана точно така, нали? — каза Кейд саркастично, преди да успее да се спре. _Не набърквай емоциите си във всичко това, Морган._
	— Бях незрял. И глупав. Мислех си, че ще бъде забавно да видя детето си, някой, когото бих могъл да заведа на мач или с когото да играя видео игри. И през ум не ми минаваше колко много отговорности идват с това. — Ноа замълча за миг. — Но когато те видях… то изведнъж стана толкова реално. Непрекъснато си мислех, че ти вече си десет пъти по-умен от мен, и по-силен, заради начина, по който ми се опъна и ме попита право в очите защо съм избягал. — Той се усмихна печално. — Ала освен това имаше добро сърце. Видях колко много искаш да ти бъда бащ…
	— Недей. — Гласът на Кейд беше нисък. — Не го казвай. — Знаеше точно за кой миг говори Ноа… Когато той го беше нарекъл „татко“.
	В очите на Ноа пробяга тъга.
	— Знам, че няма извинение за онова, което направих. — Очите му, сини като тези на Кейд, срещнаха неговите. — Трябва обаче да разбереш… само щях да ти навредя, Кейд. Въпреки че по онова време бях истински задник, дори аз видях, че майка ти беше толкова _права_. Да остана вън от живота ти, бе най-доброто, което бих могъл да сторя за теб.
	Вперил поглед през прозореца, Кейд поклати глава.
	— Това са… пълни глупости.
	— Нима? — Ноа махна към него. — Погледни се. Мислиш ли, че щеше да стигнеш толкова далеч с един баща непрокопсаник, който те дърпа назад?
	— Колко жалко, че това са били единствените ми възможности, не мислиш ли? Никакъв баща или непрокопсаник?
	— Да, така е — отвърна Ноа, без следа от сарказъм в гласа. — Нужни ми бяха трийсет години за да науча как да бъда баща. И до последния си ден ще се срамувам от това.
	Кейд отново се обърна към прозореца — нямаше какво да отговори.
	— Знаеш ли, ходех на мачовете ти — каза Ноа.
	Кейд бавно го погледна.
	— Кога?
	— В „Нортуестърн“. Първият, който гледах, беше през втората ти година, срещу „Пен Стейт“. След като Зак се роди, бях започнал да мисля за теб. И то много. Знаех, че щяха да те пуснат за първи път в този мач… и исках да бъда там.
	— Спомням си го.
	— Сигурен съм, че е така. Излизахте срещу най-добрия отбор от Десетте големи, беше първата ти година като куотърбек и _никой_ не очакваше да победите. Ала ти им показа колко струваш.
	Кейд се взираше стоически в него. Малко късно бе за бащинска гордост.
	— След края на мача се позадържах на паркинга — продължи Ноа. — Ти излезе от стадиона и ето че за миг отново те видях, за първи път от години. — Гласът му натежа от емоция. — Помня как отчаяно се надявах, че ще ме видиш. Че може би… и аз не знам. Бихме могли да поговорим. А после всички се струпаха около теб. Приятели, фенове, майка ти, баба ти и дядо ти… дори репортери. Всички те поздравяваха и ти изглеждаше толкова горд. — Ноа замълча и се прокашля. — В този миг осъзнах, че нямам място там. Ти беше пораснал, мъж с блестящо бъдеще пред себе си, а аз бях изгубил всякаква възможност да бъда част от него.
	След тези думи в стаята се възцари мълчание.
	Най-сетне по устните на Ноа пробяга усмивка.
	— Ще ми се да можех да видя как Зак те е убедил да ме посетиш.
	Споменаването на брат му отслаби малко напрежението.
	— Зак е страшно убедителен. Един ден може да стане адвокат — отвърна Кейд и начаса осъзна, че не биваше да го казва.
	— Може би — меко рече Ноа. — Сигурен съм, че с каквото и да се занимава, той ще стане истински добър човек. Като брат си.
	Кейд гледаше как баща му се опитва да се овладее.
	Може и да не бе в състояние да му прости, ала имаше поне едно нещо, което можеше да стори за него.
	— Аз ще се грижа за него, Ноа. От каквото и да има нужда. Със Зак… всичко ще бъде наред.
	Ноа затвори очи и наведе глава. Помълча, а после се стегна и избърса очи.
	— Благодаря ти.
	Кейд усети, че и неговите очи парят. Изведнъж болничната стая му се стори прекалено малка, въздухът — прекалено тежък и задушаващ.
	— Трябва да вървя.
	Ноа се изправи.
	— Кейд, почакай. Моля те. Нямаш представа какво означава за мен това, че дойде да ме видиш. Знам, че нямам право да те моля, но въпреки това бих искал втори шанс. — Той протегна колебливо ръка и я сложи върху рамото му. — Поне си помисли за това, синко.
	Надеждата, изписана върху лицето на Ноа, го върна назад, към онзи миг преди години, когато не бе искал нищо повече от това, да бъде син на този мъж. Само че много отдавна беше затворил тази врата и не мислеше, че е в състояние отново да я отвори.
	Не и когато това щеше да означава отново да изгуби баща си.
	Гърлото му беше свито, гласът му — дрезгав.
	— Довиждане, Ноа.

	* * *

	Кейд излезе от болницата и тръгна без посока. Зърна малка странична уличка пред себе си и свърна в нея.
	Останал сам, той притисна длани в тухлената стена на болницата и затвори очи.
	Толкова много пропиляно време.
	Удари стената с юмрук и болката в ръката отвлече вниманието му от тази в гърдите му. Чувстваше се като оголен нерв, толкова ядосан и изгубен, че му идваше да изскочи от собствената си кожа. Чарът и закачките бяха безсилни да го защитят от това — то бе истинско и сурово, и трудно. Отчужденият му баща умираше и той беше бесен — на Ноа, задето през толкова голяма част от живота си е бил такъв идиот и задето сега бе стоварил всичко това върху него. Ала не можеше да изпитва единствено гняв, защото беше видял искреното разкаяние в очите му и желанието да поправи стореното.
	Кейд не искаше да бъде този човек.
	Ако беше научил нещо от всичко лошо в миналото си, то бе, че не иска в края на дните си да се обърне назад и да изпита съжаление за онова, което никога не бе сторил, и думите, които никога не бе изрекъл.
	По дяволите със страха и стените, които издигаше около себе си. По дяволите със сдържаността му. Този път щеше да се пребори със себе си.
	Щеше да открие Брук.
	Взел решение, той се извърна от стената, без да го е грижа дали тя си бе вкъщи, на работа или в проклетия Шарлът. В мига, в който се съвземеше, щеше да…
	Кейд се закова на място.
	Брук стоеше там, в края на уличката.
	— Здравей — каза тя меко.
	Кейд си избърса очите, недоумявайки как бе възможно да бъде тук.
	— Защо… как… така си тук?
	— Отидох у вас и срещнах Зак. Той ми каза къде си. — Брук махна натам, откъдето той бе дошъл. — Чаках във фоайето и когато те видях да излизаш, си помислих, че може би… — Тя млъкна и се размърда колебливо, а после се приближи до него. — Когато научих за Ноа, исках да бъда тук. С теб.
	Кейд се опитваше да осмисли всичко това, чудейки се какво ли означава, когато тя посочи ръката му.
	— Тече ти кръв. — Тя взе ръката му в своята и нежно я обърна.
	Кейд сведе поглед надолу и видя, че си е разранил кокалчето.
	— Ударих стената.
	— Видях. — Тя бръкна в чантата си и извади кърпичка, а после, под погледа на Кейд, попи нежно раната, изтривайки кръвта, и ето че той вече не усещаше болка, единствено топлината на ръката й около своята.
	Толкова много неща искаше да й каже. Ала всъщност всичко се свеждаше до едно.
	— Обичам те.
	Брук спря с кърпичката в ръка и вдигна изненадани очи към него.
	— Кейд. Очевидно преживяваш наистина труден ден. Напълно разбирам…
	Той сложи пръст върху устните й, карайки я да замълчи. Може би не искаше да го чуе и може би той наистина щеше да изглежда като идиот в края на всичко това. И все пак, независимо от всичко, щеше да каже онова, което трябваше.
	— Обичам те. В трудни дни. В хубави дни. В дълги, изтощителни работни дни. В наистина странни дни, когато откривам, че имам брат, за когото не съм подозирал. И най-вече в дните, когато ме караш да се усмихвам, а то е всеки ден, в който съм с теб. — Той се взря в очите й. — Ти не си просто момиче за голямата картина на живота ми, Брук Паркър. Ти си _единствената_ картина.
	Тя докосна лицето му с овлажнели очи.
	— Кейд…
	— Знам, че имаш предложение за работа в Шарлът. Но ако искаш, това е нещо, което бихме могли да разрешим заедно. Поех ангажимент към Камерън, така че се налага да остана в Чикаго, докато тя не се върне от отпуска си по майчинство. Но след това бих могъл…
	— Не приех работата в Шарлът.
	— О. Ясно. — Той изпусна дъха си, опитвайки се да осмисли това най-ново развитие на нещата. — Е, добре. Трябва да знаеш, че ми оставаха още поне две минути от тази реч. Страшно си я биваше.
	— Съжалявам. Просто реших, че това вероятно е добър момент да спомена, че и аз те обичам. — Тя махна с ръка. — Но моля те, продължавай.
	Кейд се усмихна широко. _Многознайка както винаги._ Той улови ръката й и въоръжен с тази информация, я притисна към тухлената стена.
	— Обичаш ме?
	С усмивка, подръпваща крайчетата на устните, тя вдигна очи към него.
	— Да. През тези две седмици много мислих какво искам в живота. И незнайно как, ти се озова начело на този списък.
	Кейд наведе глава.
	— То е, защото твоето подсъзнание намира моето подсъзнание за неустоимо — каза дрезгаво.
	— Нямам представа какво означава това — промълви тя до устните му.
	— Като за начало означава, че ще те целуна.
	И той наистина го направи.
	Дълго се целуваха в уличката, докато потокът от хора се носеше забързано само на няколко крачки от тях, ала в този момент, притиснати до тухлената стена, като че ли съществуваха единствено те двамата. Нищо друго нямаше значение.
	А после извървяха петте пресечки, които ги деляха от апартамента на Брук, и Кейд й разказа за разговора с Ноа.
	— Искаш ли да го видиш отново? — попита тя, докато слагаше лепенка на разраненото му кокалче.
	— Не. — Кейд въздъхна, а после кимна. — Да.
	По-късно, докато лежаха, вплетени един в друг на дивана, Брук му разказа за пътуването си до Шарлът и разговора с Иън.
	— След това, докато празнувах с Форд, през цялото време си мислех, че ти също би трябвало да бъдеш там. — Тя се размърда и се понадигна за да го погледне в очите. — Толкова ми липсваше през тези две седмици.
	Прочувственият начин, по който го каза, начинът, по който гласът й стана дрезгав от емоция… Колкото и да обичаше закачките и шегите между тях двамата, именно това бе мигът — когато защитните й стени бяха свалени и той видя по-меката й, уязвима страна, — в който тя просто го _разтопи_.
	Кейд протегна ръка и докосна бузата й.
	— Нека не го правим никога вече.
	— Да се разделяме за две седмици? — Тя обви ръце около шията му. — Съгласна съм.
	Е, да. Само че той говореше за нещо повече от това.
	— Не, имам предвид онова, което ни доведе дотам. — Той задържа погледа й. — Повече няма да се преструваме колко сме корави. Или поне не и когато сме само ти и аз. Искам да бъда допуснат в сърцето ти, Брук.
	Даваше си сметка какво означава това — той също щеше да я допусне в своето. И докато лежаха заедно, Кейд разбра, че никога не бе искал нещо по-силно.
	В отговор тя улови ръката му и я сложи на гърдите си. Точно върху сърцето си.
	— Вече си тук, Кейд Морган. Само ти.
	И това беше то — когато ставаше дума за Брук Паркър от „Стърлинг Ресторантс“, той беше изгубен.


>	35

	_Три седмици по-късно_
	— Е, за съжаление нямаше филе, шишчета със скариди, нито онази главозамайваща количка с десерти на „Стърлинг Ресторантс“ Ала недей да се терзаеш, защото успях да ти задигна… — С драматичен жест, Кейд извади нещо иззад гърба си. — Този изстинал, гумен хотдог и този шоколадов десерт с фъстъчено масло. Как ти се струва подобна изискана вечеря?
	— „Да“ на шоколадовия десерт — отвърна Брук. — „Не“ на обвитото в хлебче посещение до Спешното отделение за да ми направят промивка на стомаха.
	— Я виж ти, някой бил сноб на тема хотдози.
	— Професионално изкривяване, когато си част от луксозна ресторантьорска компания с бързо разрастващ се и все по-доходоносен Отдел за спорт и развлечения — отвърна Брук, отмятайки гордо вързаната си на опашка коса.
	— Виждам, че все още не пропускаме случай да го вкараме в разговора.
	— Много ясно.
	Тази вечер се намираше в особено добро настроение, понеже тъкмо днес беше наела юриста, който щеше да поеме част от задълженията й. Щеше да започне чак след две седмици, ала промяната вече беше на хоризонта. Беше си тръгнала от работа в шест часа в петък следобед (е, да, може би с мъничко сърцебиене, докато излизаше, но беше издържала) и сега бе свободна да прекара цялата нощ заедно с Кейд.
	Или по-точно с Кейд _плюс_ петстотин хиляди диви фенове на гимназиалния футбол, облечени във виненочервено и златно.
	Брук обходи трибуните с поглед.
	— Леле. Не очаквах да бъде толкова претъпкано.
	— Зак каза, че отборът, срещу който излизат днес, е най-големият съперник на неговото училище — обясни Кейд.
	Забелязаха Ноа и съпругата му Трейси на трибуните и като сплете пръсти с тези на Брук, Кейд се отправи към тях.
	През последните три седмици Кейд и баща му бяха започнали да се опознават. Първата стъпка бе най-трудната и неловка; никой от двамата мъже не знаеше как да започне, ала за щастие, Зак отново се беше намесил и бе предложил да вечерят заедно в един ресторант недалеч от дома на семейство Гарити… след което в последния момент си беше спомнил, че има „късна тренировка“, и бе предложил Кейд и Ноа да отидат без него.
	— Харесва ми стилът на това хлапе — отбелязала бе Брук през смях, когато Кейд й разказа за очевидно нагласената история.
	След като се беше намърморил, той си бе признал, че вечерята не била „прекалено ужасна“.
	— В някои отношения беше по-лесно, че Зак го нямаше. Просто през цялото време говорихме за него. — Той бе замълчал за миг. — И за това, как върви лечението на Ноа.
	Горчивата част от тази горчиво-сладка повторна среща бе, че времето им беше ограничено. Въпреки че в момента Ноа нямаше никакви симптоми, лекарите им бяха обяснили, че лечението със стероиди и лъчетерапия само печели време и че много скоро туморът в мозъчния му ствол щеше да нарасне толкова, че да засегне двигателната и дихателната му функция. Въпреки това Ноа беше категоричен: нямаше да прекарат всеки миг, тревожейки се за неговия рак — щяха да се радват на времето, което им оставаше заедно, колкото и да беше то.
	— Ноа, Трейси, радвам се да ви видя отново — каза Брук, когато стигнаха до техния ред.
	Двамата с Кейд се настаниха на свободните места до тях и всички заприказваха приятелски, макар и все още мъничко неловко. Ноа попита Кейд за работата му и Брук видя гордостта върху лицето му, когато Кейд заговори за новите си задължения като главен прокурор, длъжност, която беше поел по-рано тази седмица, когато раждането на неговата шефка Камерън бе започнало в един магазин за сандвичи… и девет часа по-късно тя бе родила здраво момченце, наречено Уилям „Уил“ Джеймс Палъс.
	Мачът започна малко след като Брук и Кейд пристигнаха и от този момент всякакви разговори за работа бяха прекратени, светът навън престана да съществува и футболът стана самият живот.
	Докато седеше на трибуните, Брук си спомни нещо, което Иън й беше казал: _Ала по три часа всяка неделя, докато гледахме мача, можехме да бъдем заедно, да се вживяваме и да викаме, и да бъдем просто баща и син._ Кейд и Ноа може и да не бяха стигнали до този момент, ала разговорите за футбол определено им помагаха да стопят разстоянието помежду си. От време на време изглеждаха така, като че ли наистина се забавляваха заедно.
	Освен това тази вечер тя видя една напълно непозната й страна на Кейд. Той стоя прав почти през цялото време, крачеше напред-назад, а лицето му беше адски напрегнато… и страшно секси.
	Към края на третата четвърт Зак беше спънат четири ярда зад линията на скримиджа и очевидно това беше последната сламка за Кейд.
	— Ривърс при такъв резултат? Я стига! — Той разпери сърдито ръце. — Защитата не е спряла нито един страничен пас към Зак през целия мач. Ако ще пренасяте топката, поне отидете в средата. — Той махна към игрището. — По дяволите, аз бих могъл да ги тренирам по-добре.
	— Защо не го направиш тогава?
	Думите дойдоха от Ноа, който седеше до Кейд.
	Кейд се изсмя.
	— Да бе. — Той погледна към Ноа и се сепна. — Сериозно ли говориш?
	Ноа сви нехайно рамене.
	— Просто ми се струва, че нещо не те свърта на трибуните.
	— Вълнувам се от мача, като всички останали. — Кейд хвърли поглед към Брук. _Чуваш ли го само?_
	— Всъщност действително изглеждаш така, сякаш не те свърта.
	Той я погледна свирепо.
	— Et tu*, госпожице Паркър? Аз съм прокурор. Нямам време да тренирам футболен отбор.
	[* „И ти ли?“ (лат.) — предсмъртни думи на Юлий Цезар към предалия го Брут от едноименната Шекспирова пиеса. — Б.пр.]
	— Може би не постоянно — каза Ноа. — Но съм сигурен, че всяко училище в Чикаго на драго сърце ще приеме един бивш носител на купата „Роуз Боул“ да идва от време на време и да помага на отбора.
	Кейд се умълча и Брук видя искриците на интерес в очите му. Тя се усмихна в себе си и си помисли, че Ноа като че ли беше прав.
	Може би беше време Кейд Морган да се върне на футболното игрище.

	* * *

	След мача Кейд паркира на една странична уличка на няколко пресечки от жилището на Брук и те се отправиха бавно към апартамента й, уловени за ръце.
	Брук го погледна, любопитна за нещо.
	— Видях те да говориш с главния треньор на Зак на паркинга. Предполагам, че го поздравяваше за победата.
	Кейд се усмихна. Бяха го заловили.
	— Добре, добре. Идеята на Ноа ми влезе под кожата. Не е кой знае какво, просто ще работя заедно с куотърбековете по няколко часа всеки вторник следобед. Стига в службата да няма нещо спешно.
	— Ще трябва ли да те наричат „треньор Морган“?
	— Определено, ако не искат по време на цялата тренировка да спринтират и да се упражняват с торби за пъргавост.
	Брук се изкиска. А после внезапно си спомни нещо.
	— Не мога да повярвам, че забравих да ти кажа. Никога няма да се досетиш какво поднасяха за закуска в полета до Шарлът. Денвърски омлет.
	Кейд се засмя.
	— Е, те са страшно вкусни. — Хвърли й кос поглед и гласът му стана закачлив. — Попита ли ги дали винаги поднасят денвърски омлети, защото са им специалитет, или ги съобразяват с пътника?
	— Ха-ха. Ти си го просеше. Искам ли изобщо да знам колко жени са се наслаждавали на един от денвърските омлети на Кейд Морган?
	— Мога да ти кажа, че ти ще бъдеш последната.
	Брук понечи да му отвърне с поредната шега, но после осъзна значението на думите му.
	О!
	Е, добре.
	Притегли го към себе си и като се повдигна на пръсти, го целуна.
	— Добро измъкване.
	Преплели пръсти заедно, те прекосиха засенчения от дървета площад до историческата Водна кула. Беше прекрасна лятна нощ, откъм езерото полъхваше топъл бриз.
	— Искаш ли да хапнем някъде? — попита Кейд. — Петък вечер е, но съм сигурен, че все ще открием някой ресторант, пълен с прекалили с кофеина „зайци“, които биха били повече от щастливи да намерят маса за прочутата Брук Палмър.
	— Така е. Макар че навън е толкова приятно. Навярно вместо това бихме могли да открием някой винен бар с маси отвън.
	— Бихме могли да вземем каретата ми до там, Пепеляшке — пошегува се Кейд, махвайки към теглените от коне файтони, подредени на площада до Водната кула в очакване на пътници, готови да се изръсят за трийсетминутна разходка.
	Брук се изкиска. Романтично, да, ала прекалено туристическо за нейния вкус.
	А после изведнъж я осени една мисъл.
	— Току-що осъзнах нещо. _Ние_ сме една от онези двойки, които се разхождат по Мичиган авеню без никакви особени планове.
	В продължение на две години бе гледала всички онези хора през прозореца на офиса си.
	А сега самата тя бе една от тях.
	— Така е. — Кейд пусна ръката й и я прегърна. Притегли я към себе си и я целуна по върха на главата. — Как ти се струва?
	Брук се обърна и вдигна очи към него. На това имаше само един отговор.
	— Съвършено.

>	Благодарности

	Както с всичките ми книги, трябва да благодаря на няколко души, които са достатъчно добри да продължават да отговарят на всичките ми досадни имейли, озаглавени „Бърз въпрос“. Особено съм задължена на Кевин Кавана за споделените случки и опит, които ми помогнаха да създам света на „Стърлинг Ресторантс“, както и на Анди Дансинг, който бе така мил да ми отдели време за да си поговорим за работата на юрист в ресторантьорския бизнес.
	Все така съм задължена на Джон, изключителен помощник-прокурор, чиито съвети в поредицата за ФБР и Щатската прокуратура са неоценими. Трябва да спомена и Даяна Фън, задето ме запали по сериала „Престъпления от класа“… който на свой ред ме вдъхнови да включа сюжетна линия с бивш футболист в тази книга. Благодарна съм и на Крис Ернст и най-вече на Том Флеминг, задето споделиха с мен познанията си за този спорт.
	Имам невероятния късмет да работя с фантастична редакторка, Уенди Маккърди, която разбра какво се опитвам да постигна с тази книга и знаеше точно как да ме притисне така, че да се получи. Благодарна съм и на прекрасния ми рекламен агент Ерин Галоуей и на целия екип в „Бъркли“, както и на Елиса Папа и Кейти Браун, невероятните ми бета читателки, които запретват ръкави и свършват онова, което трябва да бъде свършено, дори и когато сроковете са повече от кратки.
	Благодаря на приятелите и семейството ми за цялата им подкрепа, както и на съпруга, сина и дъщеря ми, задето всеки ден ме карат да се усмихвам.
	И най-сетне, благодарна съм на вас, скъпи читатели, за имейлите, туитовете, съобщенията във фейсбук, както и за номинациите и наградите. Вие сте страхотни и ми се иска да можех да благодаря на всекиго от вас.
	О, я чакайте… току-що го направих.
