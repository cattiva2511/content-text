P>
	В азбуката има скрити гласове —
	гласни и съгласни звукове.

	__Гласни__

	Шест са гласните и всеки
	знай, че твърди са и меки.
	Всяка има си характер,
	но се водят като братя.

	Може лесно да сгрешиш
	А със Ъ и Е със И.
	О напишеш, У се чува
	и умът ти се вълнува,
	що написал си „човал“ —
	с „о“-то „у“-то си изял.

	В говора си да внимаваш,
	правилно да изговаряш —
	да не бъркаш А със Ъ
	и „водата“ със „вудъ`“.

	Твърд характер, запомни,
	нямат „е“, нито пък „и“.
	Те са мекички и нежни
	и са звукове прилежни.

	Ала чудим се кога
	да напишем „е“ в „сега“.
	Ударението, знай,
	важна роля тук играй!
	Неударената гласна
	често слага те натясно:
	ще сгрешиш „небе“ с „нибе“
	и „дете“ с „дите“.

	__Съгласни__

	Звуковете ни съгласни
	ту са тъмни, ту са ясни,
	ту са звучни, ту беззвучни,
	затова ще ги научим.

	Как да пишем „боб“ и „студ“,
	„морж“ и „джаз“, и „сняг“, и „пръв“,
	щом се чува в края звук —
	потъмнял, различен друг.

	Много лесно ще узнаеш —
	думичката промени
	и след буквичката в края
	гласен звук сложи.

	„Бобът“ и „студът“ са ясни,
	„моржове“ в „снега“ са „първи“,
	„джазът“ е любим, прекрасен
	със мелодиите звънки.

	В „брегове“ превръщай „бряг“
	и отличник ще си пак.
	Дума едносрична ти
	с многосрична провери.

	Но най-сигурно е, знай,
	с речника си поиграй.
	Подсказвач е той голям —
	да не се червиш от срам.
P$
