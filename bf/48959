	Пролях много сълзи, преди да напиша тази книга. Пролях много сълзи и докато я преработвах. И дори сега, когато тя е в ръцете ви, знам, че отново ще проливам сълзи.
	Въпреки че язденето на огромни леонери и извършването на свещени ритуали може да са в царството на фантазиите, цялата болка, страх, скръб и загуба в тази книга са реални.
	„Деца от кръв и кости“ беше написана по време, когато включвах новините и непрекъснато виждах истории за невъоръжени чернокожи мъже, жени и деца, застреляни от полицията. Усещах гняв и безпомощност и тази книга ме караше да се чувствам сякаш мога да направя нещо.
	Казвах си, че ако дори и един човек може да я прочете и тя промени мислите или чувствата му, значи ще съм направила нещо значимо за този проблем, който толкова често ми се струва прекалено голям, за да мога да се боря с него.
	Сега тази книга съществува и вие я четете.
	Благодаря ви от сърце.
	Но ако историята ви е докоснала по някакъв начин, моля ви това да не спира само до страниците на книгата.
	Ако сте плакали за Зулейка и Салим, плачете за невинните деца като Джордан Едуарде, Тамир Райе и Аяна Стенли Джоунс. Те бяха на петнадесет, дванадесет и седем, когато бяха застреляни от полицията!
	Ако сърцето ви се късаше с мъката на Зели заради смъртта на майка й, тогава го оставете да страда за всички оцелели от полицейско насилие, които с очите си са видели как отвеждат любимите им хора. Оцелели, като Даймънд Рейнолдс и нейната четиригодишната дъщеря, които били в колата, когато Филандо Кастил бил спрян и застрелян*.
	[* Парк, Мадисьн. След като полицай застрелял Кастил, четиригодишното момиченце се тревожело, че майка му ще е следващата. — CNN, 2017. — Б.а.]
	Джеронимо Янес, полицаят, който го убил, беше оправдан по всички обвинения*.
	[* Смит, Мич. Полицай от Минесота, оправдан за убийството на Филандо Кастил. — Ню Йорк Таймс, 2017. — Б.а.]
	Това са само няколко имена в дългия списък на чернокожите, чийто живот е отнет прекалено рано. Майки, откъснати от дъщерите, бащи, откъснати от синовете, и родители, които ще изживеят остатъка от живота си със скръб, която нито един родител не трябва да изпита.
	Това е само един от многото проблеми в нашия свят и има толкова много дни, когато тези проблеми все още ми се струват прекалено големи, но нека тази книга е доказателство за вас, че винаги можем да направим _нещо_, за да се борим.
	Както казва Зели в ритуала: _Абогбо уа ни омо ре нину ейе ати егунгун._
	Всички ние сме деца от кръв и кости.
	И точно като Зели и Амари, ние имаме силата да променим злото в този свят.
	Прекалено дълго ни потискат.
	Сега нека се вдигнем.
