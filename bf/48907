D>
	Тази книга се посвещава, с любов и възхищение, на брат ми Питър и на сестра ми Клара. Предвид това колко много значат за мен, не е изненада, че в първия ми роман се разказва за братя и сестри.
D$


E>
	Тази творба е художествено произведение. Описаните имена, персонажи, места и случки са продукт на въображението на автора. Всички изказвания, случки, описания, информация и материали от всякакъв друг вид, съдържащи се в произведението, са само и единствено с цел забавление и не трябва да се разчита на тяхната точност, нито да бъдат правени опити да бъдат възпроизведени, тъй като това може да доведе до наранявания.
E$


>	Глава 1

	Все си бях мислила, че ще дойдат да ме приберат през нощта, но когато шестимата мъже се появиха, препускайки през равнината, беше най-горещата част от деня. Беше жътва. Цялото село бе на крак от ранно утро и щеше да работи до мрак. Добрите реколти в поразените земи, разрешени на Омега, никога не бяха сигурни. Предната година проливните дъждове бяха разкрили дълбоко погребана в земята пепел от взрива. Грудките излязоха дребни или изобщо ги нямаше. Цяла нива с картофи изобщо не поникна — открихме ги спаружени и целите в петна пет фута* под калната повърхност. Едно момче се удави, докато ги вадеше. Ямата беше дълбока само няколко ярда**, но глинената стена поддаде и то така и не излезе оттам. Бях обмисляла да се махна, но всички долини бяха наводнени от дъждовете и във време на глад нямаше село, което да посрещне непознат с отворени обятия.
	[* Английска мярка за дължина от 30,48 см. — Б.ред.]
	[** Английска мярка за дължина от 91,4 см, равна на три фута. — Б.ред.]
	Така че през тази сурова година останах. Другите си разправяха истории за сушата — когато в три поредни години нямаше реколта. Тогава бях дете, но дори аз си спомнях труповете на добитъка, измрял от глад, плаващи из прашните полета върху саловете на собствените си кости. Но това бе десетина години по-рано. _Този път няма да е толкова зле, колкото през годините на сушата_, успокоявахме се един друг ние, сякаш повтарянето на тази мантра щеше да превърне желанието в истина. През следващата пролет внимателно наблюдавахме стръковете в житните поля. Ранната реколта излезе силна, а дългите налети моркови, които изкопахме нея година, бяха повод за подхилване сред по-младите и тийнейджърите. От собствената си градинка успях да събера пълна торба чесън, която занесох на пазара, прегърнала я като бебе. Цяла пролет наблюдавах как пшеницата в общите ниви избуява здрава и висока. Лавандулата зад колибата ми гъмжеше от пчели, а вътре лавиците бяха натежали от храна.
	Беше в средата на жътвата, когато дойдоха. Бях го чувствала, ако трябва да съм честна, и то месеци наред. Но в онзи момент го усещах ясно, една внезапна тревога, която така и не успях да обясня на никого, който не е ясновидец. Беше усещане за плавно движение — като облак, преминаващ пред слънцето, или като променящ посоката си вятър. Изправих се, с коса в ръка, и отправих поглед на юг. В мига, в който долетяха виковете от другия край на селото, вече бягах. Когато виковете се усилиха и шестимата конници се появиха, препускайки пред нас, всички останали също вече бягаха — не беше необичайно Алфа да правят набези в селищата на Омега и да грабят всичко, което имаше някаква стойност. Ала аз знаех какво преследват. Също така знаех, че няма особен смисъл да бягам. Знаех, че съм закъсняла с шест месеца да взема под внимание предупреждението на майка ми. Дори когато се промуших под оградата и побягнах с все сила към каменистия край на селото, знаех, че ще ме хванат.
	Дори не забавиха ход, за да ме грабнат. Един от тях просто ме вдигна, както си тичах, сякаш изскубна земята изпод краката ми. Изби косата от ръката ми с един удар и ме метна на седлото по корем. Ожесточените ми ритници сякаш само подтикваха коня да препуска още по-бързо. Натискът от друсането върху ребрата и корема ми беше по-болезнен дори от удара, който получих в началото. Силна ръка притискаше гърба ми, усещах приведеното напред тяло на мъжа върху моето, докато пришпорваше коня в галоп. Отворих очи, но бързо ги затворих, когато ме посрещна обърнатата с главата надолу гледка на разровената от препускащи копита земя.
	Тъкмо ми се стори, че забавяме ход и посмях да отворя отново очи, усетих настоятелния натиск на върха на острие, опряно в гърба ми.
	— Имаме заповед да не те убиваме — рече войникът. — Нито дори да те докарваме до безсъзнание — така нареди брат ти. Но въпреки това няма да се поколебаем, ако ни дадеш повод. Ще започна с отсичане на малкия ти пръст и по-добре да ми повярваш — дори няма да спра коня, за да го направя. Ясно ли е, Касандра?
	Опитах се да кажа „да“, но успях само да изръмжа, останала без дъх.
	Продължихме да яздим. От безкрайното подмятане и висене с главата надолу два пъти повърнах — втория път върху кожения му ботуш, както забелязах с известно задоволство. Той спря, сипейки ругатни, издърпа ме нагоре, омота ме цялата с въже така, че ръцете ми се оказаха плътно залепени за тялото. Вече седях пред него, а налягането в главата ми започна да отслабва, докато кръвта бавно се връщаше обратно в тялото. Въжето се впиваше в ръцете ми, но поне ме държеше стабилно изправена, здраво обгърната от мъжа зад мен. Пътувахме така през остатъка от деня. На свечеряване, докато мракът се спускаше над хоризонта като примка, спряхме за кратък отдих и слязохме, за да хапнем. Един от мъжете ми предложи хляб, но не успях да поема друго освен няколко глътки вода от манерката — топла и мътна. След това отново ме овързаха, но ме качиха при друг от мъжете, чиято черна брада не спираше да ме боде по тила. Върху главата ми нахлузиха чувал, но в тъмното това нямаше особено значение.
	Усетих града в далечината много преди тропотът на копитата да подскаже, че сме достигнали павиран път. През чувала започнаха да проблясват искрици светлина. Чувствах човешко присъствие около себе си — дори по-силно, отколкото в Хейвън в пазарен ден. Хиляди хора, така предполагах. Пътят ставаше все по-стръмен, колкото повече напредвахме, сега по-бавно и със силен тропот на копита по паважа. После спряхме, а мен ме предадоха със замах в ръцете на друг мъж долу, който ме повлече нанякъде. Трябваха ми няколко минути, за да спра да се препъвам. Спирахме често, докато чакахме да се отключат някакви врати. Всеки път щом тръгвахме, чувах как заключват вратите отново зад нас. Всяко изскърцване на резето, което се връщаше в начална позиция, беше като пореден удар.
	Най-сетне ме блъснаха върху някаква мека повърхност. Чух стърженето на метал зад себе си и звука от нож, излизащ от ножница. Преди да успея дори да извикам, въжето около тялото ми се свлече на пода срязано. Усетих нечии ръце около врата си и някой издърпа рязко чувала от главата ми, а грубото зебло одраска носа ми. Озовах се седнала върху ниско легло в малка стая. Килия. Нямаше прозорец. Мъжът, който ме развърза, вече заключваше металната врата зад гърба си.
	Свита на леглото, с вкуса на кал и повръщано в устата, най-сетне си позволих да заплача. Отчасти за себе си и отчасти за моя близнак — за онова, в което се бе превърнал.


>	Глава 2

	На следващата сутрин, както обикновено, се събудих от огнени сънища. Месеците минаваха, а миговете след такива сънища бяха единствените, за които бях благодарна да се събудя затворена в килията. Сивотата на стаята, познатата неумолимост на стените бяха пълната противоположност на огромния, чудовищен взрив, който сънувах всяка нощ.
	Нямаше писмени свидетелства или картини от взрива. Какъв беше смисълът да се описва или да се изобразява, след като бе врязан във всяка повърхност? Дори сега, повече от четиристотин години след като бе унищожил всичко, все още присъстваше видимо във всяка прекатурена скала, във всяка обгорена равнина и задръстена с пепел река. Във всяко лице. Беше се превърнал в единствената история, която земята бе в състояние да разкаже, та защо бе нужно някой друг да го записва? История, вписана в пепелищата, в костите. Преди взрива, казват, се проповядвало за огъня, за края на света. Самият огън обаче изнесе последното слово и след него нямаше нищо повече.
	Повечето оцелели бяха оглушали и ослепели. Мнозина се озовали сами — дори и да са разказвали своите истории, са ги разказвали само на вятъра. И дори да са имали другари, никой оцелял не е бил в състояние да опише момента, в който се е случило това — новия цвят на небето, рева, който е приключил всичко. В стремежа си да го разкажат, оцелелите биха се оказали, също като мен, заключени на онова място, където думите свършваха и започваше звукът.
	Взривът разклати времето. Само за миг раздели необратимо времето на Преди и След. Сега, стотици години по-късно, в След не бяха останали оцелели, нямаше свидетелства. Само ясновидците като мен можеха да надникнат там за миг, в момента преди да се събудят или връхлетени изневиделица за части от секундата — лумването, хоризонтът, пламнал като къс хартия.
	Единствените разкази от взрива се разнасяха от бардовете. В детството ми бардът, който минаваше през селото всяка есен, пееше за други народи отвъд морето, пратили огъня от небето, и за радиацията, и за Дългата зима, която последвала. Сигурно съм била на около осем или девет, на пазара в Хейвън със Зак чухме една възрастна жена бард с посребрена коса да пее същата мелодия, но с различни думи. В припева за Дългата зима нямаше разлика, но тя не споменаваше други народи. Всеки куплет, който изпълняваше, описваше само огъня и как е погълнал всичко.
	Издърпах ръката си от татковата и го попитах защо песента е различна, а той вдигна рамене. Обясни ми, че имало много версии. Но какво значение имало? Дори някога да е имало други земи отвъд морето, вече ги нямало, а едва ли бе останал жив някой моряк да разкаже. Слуховете за Другаде, за страни от другата страна на океана, които се разпространяваха от време на време, бяха просто слухове — можеше да им се вярва, колкото и на слуховете за някакъв остров, на който Омега живеели свободни от гнета на Алфа. Но хванеха ли те да говориш за тези неща, означаваше покана за публичен бой с камшик или да свършиш на позорния стълб, като онзи Омега, когото веднъж видяхме извън Хейвън, прикован под свирепото слънце, с език увиснал като люспест син гущер от устата му, под взора на двамата отегчени войници на Съвета, които го сритваха от време на време, за да се уверят, че още е жив.
	„Не задавай въпроси — ми беше казал татко тогава, — нито за Преди, нито за Другаде, нито за острова. Хората от Преди са задавали твърде много въпроси, стигали са твърде далеч и ето какво им се е случило. Това е светът сега, или онова, което някога ще знаем за него — обгърнат от морето на север, на запад и на юг, и от пустошта на изток. И нямаше значение откъде е дошъл този взрив. От значение е само, че се е случил. Толкова отдавна и също толкова непонятен като Преди, което е изтрил от лицето на земята и от което са останали само слухове и развалини.“

	* * *

	През първите месеци в килията получавах от време на време за подарък къс небе. На всеки две седмици, в компанията на други пленени Омега, бях придружавана до крепостната стена, за да се разтъпча и да се насладя на няколко мига свеж въздух. Извеждаха ни на групи от по трима, с поне толкова пазачи. Те ни наблюдаваха внимателно, като ни държаха не само далеч един от друг, но и от зъберите, от които се виждаше градът долу. При първата разходка си научих урока да не се опитвам да доближавам останалите затворници, а още по-малко — да ги заговарям. Един от пазачите, които ни придружаваха от килиите, недоволстваше от бавната крачка на светлокоса затворничка, която подскачаше на един крак.
	— Щях да съм по-бърза, ако не ми беше взел бастуна — озъби му се жената.
	Той не й отвърна, а тя завъртя очи и ме погледна. Не беше дори усмивка, но бе първият намек за топлинка, с която се сблъсквах, откакто се намирах в Хранилището. Когато стигнахме до стената, се опитах да мина възможно най-близо до жената, за да си разменим някоя друга дума шепнешком. Но бях все още далеч от нея, когато пазачите ме притиснаха до ограждението толкова яростно, че гърбът ми се ожули в камъка. Докато ме влачеха обратно към килията ми, единият ме заплю.
	— Не говори с другите — нареди ми. — Не ги поглеждай дори, ясно ли е?
	С ръце, извити зад гърба, не можех да изтрия слюнката от бузата си. Топлината й ме отвращаваше. Повече не видях жената.
	След месец или малко повече дойде ред на третото ми излизане до стената и на последното за всички нас. Стоях до вратата, докато чаках очите ми да свикнат с блясъка на светлината върху лъснатия камък. Двамата пазачи от дясната ми страна си говореха тихо. На двайсет фута вляво от мен имаше друг пазач, облегнат на стената. Той наблюдаваше един мъж Омега. Предположих, че е прекарал в Хранилището повече време от мен. Кожата му, някога сигурно тъмна, сега беше мръсносива. По-красноречиви бяха нервното потреперване на ръцете му и безспирното помръдване на устните, сякаш не можеха да си намерят точното място. През цялото време на престоя ни той не спираше да тъпче насам-натам върху едно и също местенце, покрито с камъни, като провлачваше десния си крак. Въпреки забраната да говорим периодично дочувах монотонното му отброяване: _Двеста четирийсет и седем. Двеста четирийсет и осем._
	Всички знаеха, че мнозина от ясновидците полудяват, че през годините виденията прогарят съзнанието ни. Виденията бяха пламъците, а ние — фитилът. Човекът не беше ясновидец, но не ме изненада това, че някой, прекарал достатъчно дълго време в Хранилището, бе полудял. Какво тогава можех да очаквам самата аз от непрестанната си борба както с виденията, така и с непробиваемите стени на килията ми? След година или две, мислех си, това може да съм аз, брояща стъпките си, сякаш точната им подредба би могла да сложи ред в съсипаното ми съзнание.
	Между мен и сновящия мъж имаше друга затворничка, може би няколко години по-възрастна, едноръка, с тъмна коса и жизнерадостно лице. За втори път ни водеха навън заедно. Вървях толкова близо до стената, колкото ми позволяваха пазачите и погледът ми се рееше през зъберите от пясъчник, докато се мъчех да измисля как да я заговоря или поне да й пратя знак. Нямаше начин да се приближа достатъчно до ръба, за да огледам добре града, който се простираше под планинската крепост. Хоризонтът бе отрязан от стената, отвъд която виждах в далечината само хълмове, оцветени в сиво.
	Осъзнах, че броенето е спряло. Докато успея да се обърна, за да видя какво се е променило, по-възрастният Омега вече беше връхлетял жената и я стискаше здраво за врата. Тя не можеше да се бори само с една ръка, нито да извика достатъчно бързо. Пазачите успяха да ги стигнат, докато аз бях все още далеч от тях, и за секунди успяха да издърпат мъжа, но вече беше късно.
	Затворих очи, за да не виждам тялото й, с лице върху плочника и глава, извита под невъзможен ъгъл. Но за един ясновидец няма бягство зад затворените клепачи. Макар и потресена, виждах и другото, което се случваше точно в момента, в който тя умираше — на стотици футове над нас, вътре в крепостта, един човек изпусна чаша вино, която се разби на малки късчета върху мраморния под. Мъж, облечен в кадифен жакет, падна възнак, за миг се изправи на колене и умря, стиснал гърлото си.
	След това повече нямаше разходки до стената. Понякога си мислех, че чувам как лудият Омега крещи и блъска по стените, но това беше само глух тътен, спорадичен пулс в нощта. Така и не разбрах дали наистина го чувах, или просто го усещах.
	В килията ми никога не беше съвсем тъмно. Една стъклена топка на тавана пръскаше бледа светлина. Беше постоянно запалена и издаваше леко жужене, толкова слабо, че понякога се чудех дали това не е просто звън в собствените ми уши. През първите няколко дни я гледах нервно, в очакване да изгори и да ме остави в пълен мрак. Но това не беше свещ, нито дори маслена лампа. Сиянието, което отделяше, беше различно — по-хладно и равномерно. Стерилната й светлина леко примигваше на няколко седмици, след което потреперваше за няколко секунди и изчезваше, оставяйки ме в един безформен тъмен свят. Но това не продължаваше повече от минута-две. Всеки път светлината се връщаше, примигваше отново веднъж-дваж, като някой, който се събужда от сън, преди да засияе с пълна сила. Започнах да се радвам на тези кратки прекъсвания. Бяха единствените мигове на почивка от неугасващия й взор.
	Това трябва да е Електричеството, предполагах аз. Бях чувала историите — като някаква магия, ключът към повечето технологии от Преди. Каквото и да беше обаче, би трябвало вече да го няма. Дори и онези машини, които не бяха изчезнали по време на взрива, сигурно са били унищожени при последвалите чистки, когато оцелелите премахвали всяка следа от технологията, довела света до пепелищата. Всички останки от Преди бяха табу, а най-вече машините. И макар наказанията за нарушаването на това табу да бяха брутални, законът се прилагаше най-вече от чист страх. Опасността беше отпечатана на повърхността на нашия съсипан свят и по гротескните тела на Омега. Нямахме нужда от напомняне.
	Но ето я машината, парченце Електричество, висящо от тавана на килията ми. Нищо чак толкова ужасяващо или мощно, като нещата, за които хората шушукаха. Не оръжие, нито бомба, нито дори кола, която да може да се движи без конска тяга. Просто стъклена топка с размера на юмрука ми, отделяща светлина там горе. Не можех да спра да я гледам, да се взирам в нажеженото възелче в сърцевината й, сякаш уловило парченце от взрива в себе си. Гледах я толкова дълго, че като затворех очи, ярката форма стоеше запечатана в мрака на клепачите ми. Бях омагьосана и ужасена в онези първи дни, сякаш можеше да избухне всеки момент.
	Когато наблюдавах светлината, онова, което ме плашеше, не беше забраната — онова, което имаше значение, беше самият факт, че съм свидетел. Ако се разчуеше, че Съветът нарушава табуто, щеше да последва нова чистка. Ужасът от взрива и от машините, които са го предизвикали, беше все още твърде реален, твърде дълбок, за да бъде подценяван. Знаех, че светлината, която виждах, означава доживотна присъда — тъй като вече я бях видяла, никога нямаше да ме пуснат оттук.
	Повече от всичко ми липсваше небето. Една тясна цепнатина точно под тавана пускаше свеж въздух отнякъде, но никога дори лъч слънчева светлина. Измервах изминалото време по подносите с храната, която ни носеха два пъти на ден и промушваха през специален процеп в долната част на вратата. През месеците след последната разходка до стената установих, че си спомням небето съвсем смътно, като абстракция. Сещах се за историите за Дългата зима след взрива, когато въздухът бил толкова натежал от пепел, че никой не виждал небето години наред. Казват, че имало деца, родени по онова време, които така и не видели никога небосвода. Чудех се дали са вярвали в съществуването му, дали мислите за него впоследствие са се превърнали в сляпа вяра, както бяха за мен в този момент.
	Да отброявам дните, беше единственият начин да успея да съхраня някакво усещане за време, но с натрупването им и това се превърна в своеобразно мъчение. Не беше обратно броене към дори неясна перспектива за освобождаване, броят само растеше, а с него и усещането за откъсване, за безтегловно блуждаене в някакъв неопределен свят на тъмнина и изолация. След като разходките до стената спряха, единствените редовни събития станаха посещенията на Изповедничката, която идваше всяка втора вечер да ме разпитва за виденията ми. Беше ми казала, че останалите Омега не се виждали с никого. С мисълта за Изповедничката, не знаех дали да им завиждам, или да ги съжалявам.

	* * *

	Казваха, че близнаците започнали да се появяват през второто или третото поколение на След. По време на Дългата зима не е имало близнаци, дори въобще раждания не е имало, а още по-малко оцелели. Това били годините на уродливите тела и съсипаните, неузнаваеми младенци. Толкова малко оживели и още по-малко можели все още да се плодят, че дори не изглеждало възможно хората изобщо да продължат да съществуват.
	Първоначално борбата на хората отново да населят земята поредицата от раждания на близнаци сигурно е била посрещната с радост. Толкова много бебета и толкова много от тях — нормални. Винаги едното било момче, а другото — момиче, едното от двойката — винаги перфектно. Не просто добре оформено, но и силно, издръжливо. Ала скоро фаталната симетрия станала очевидна — цената за едното идеално бебе била неговият близнак. Цената била различна — липсващи или атрофирали крайници, а понякога и допълнителни. Липсващи очи, допълнителни очи или очи, запечатани под клепачите завинаги. Това бяха Омега, сенчестите съответствия на Алфа. Алфа ги наричаха мутанти и твърдяха, че са отровата, отделена още в утробата. Петното от взрива, което, макар и невъзможно да бъде заличено, поне се прехвърляше върху по-слабия близнак. Омега носеха бремето на мутациите, освобождавайки Алфа от този тежък товар.
	Макар че не съвсем. Докато разликата между близнаците бе видима, връзката между тях — не. И въпреки това тя напомняше за себе си, неизменно всеки път, по най-необясним начин. Нямаше значение, че никой не разбираше как се осъществява тази връзка. Първоначално може би не са обръщали внимание, отдавайки я на случайността. Но постепенно колебанието рухнало пред силата на фактите, пред доказателствата на телата. Близнаците идваха по двойки и си отиваха по двойки. Където и да се намираха, независимо колко далеч един от друг, умреше ли единият от тях, близнакът също си отиваше.
	Нетърпимата болка, а и сериозната болест също покосяваха и двамата близнаци. Силната треска на единия скоро пропълзяваше и в тялото на другия, а ако единият изпаднеше в безсъзнание, същото се случваше и с другия, независимо от това къде се намира. Леките наранявания и болести сякаш не успяваха да прекосят моста между двамата, но жестоката болка събуждаше единия близнак с писъци заради раната на другия.
	Когато стана ясно, че Омега са безплодни, всички решиха, че след известно време те ще изчезнат. Че са само временна грешка, пренастройване след взрива. Но всяко поколение оттогава беше неизменно същото — винаги близнаци, винаги един Алфа и един Омега. Само Алфа раждаха деца, но всяко от тези деца идваше придружено от своя Омега близнак.
	Когато аз и Зак сме се родили, перфектната двойка, родителите ни сигурно са броили отново и отново — крайници, пръсти на ръцете и краката. Пълен комплект. И въпреки това не са вярвали — никой не можеше да избегне разделението между Алфа и Омега. Никой. Не беше необичайно за някой Омега да има недъг, който да се прояви по-късно — крак, който да спре да расте паралелно с другия; глухота, която минава незабелязана в детството; ръка, която се оказва закърняла или слаба. Но навсякъде се носели слухове, за онези неколцина, чиято различност никога не се проявявала физически — момчето, което изглежда нормално, докато не започне да крещи и хуква от колибата миг преди покривът да се срути; момичето, което плаче за овчарката си седмица преди кучето да бъде сгазено от каруца от съседното село. Това бяха Омега, чиято мутация бе невидима — ясновидците.
	Те бяха рядкост — само по един на около всеки две хиляди. Всички познаваха ясновидеца, който всеки месец идваше на пазара в Хейвън — големия град надолу по течението на реката. Макар Омега да не бяха допускани до пазарите на Алфа, той бе толериран години наред, прикрит зад сергиите, зад редовете касетки и купчините развалени зеленчуци. По времето, когато за пръв път ме заведоха на пазара, той вече беше старец, но все така продължаваше да предлага своята стока, получавайки по една бронзова пара` за предсказване за времето през следващия земеделски сезон на фермерите или за кого ще се омъжи в крайна сметка дъщерята на някой търговец. Но винаги бе странен — мърмореше си непрестанно, едно безкрайно заклинание. Веднъж, когато със Зак и татко минавахме покрай него, ясновидецът извика: „Огън. Вечен огън“. Продавачите от околните сергии дори не трепнаха, явно подобни излияния бяха ежедневие. Такава бе съдбата на повечето ясновидци — взривът бе прогорил умовете им, тъй като бяха принудени да го преживяват отново и отново.
	Не знам кога за пръв път осъзнах собствената си различност, но бях достатъчно голяма, за да разбирам, че трябва да я прикривам. В по-ранните години не обръщах внимание, също като родителите ми. Кое дете не се събужда с викове от лош сън? Отне ми дълго време да осъзная, че в моите сънища има нещо различно. Постоянството на онези за взрива. Начинът, по който сънувах бурята, която не се разразяваше преди следващата нощ. Как подробностите и сцените в сънищата ми надхвърляха опита ми в селото, с неговите четирийсет и няколко къщици, струпани около зелената ливада в центъра, с каменния й кладенец. Всичко, което познавах, беше само тази плитка долина, къщите и дървените хамбари, скупчени на стотина фута от реката, достатъчно високо, за да се избегнат наводненията, които напояваха полята богато всяка зима. Ала сънищата ми бяха изпълнени с незнайни пейзажи и непознати лица. Крепости, които се извисяваха десет пъти над височината на собствената ни малка къща с груби пясъчни подове и нисък гредоред. Градове с улици, по-широки от самата река, с тълпи от хора.
	По времето, когато вече бях достатъчно зряла, за да размишлявам върху това, бях и достатъчно зряла да знам, че Зак спи всяка нощ спокойно. В леглото, което деляхме, се научих да лежа тихо и да укротявам ускореното си дишане. Когато виденията връхлитаха денем, особено ревящият проблясък на взрива, се научих да не викам. Първия път, когато татко ни беше завел надолу по реката до Хейвън, разпознах шумния пазарен площад от сънищата си, но когато забелязах как Зак се отдръпва и стиска татковата ръка, имитирах изумлението му.
	И така, нашите родители чакаха. Както всички останали, и те бяха направили за нас само едно креватче, в очакване да отпратят едното дете веднага щом ни разделят и отбият. Но когато вече на три години оставахме все така неразделни, баща ни скова две по-големи легла. Въпреки че имахме за съсед Мик, прочут с дърводелските си умения из цялата долина, този път татко не потърси помощта му. Сам направи леглата, почти скришом, в малкия заграден двор зад прозореца на кухнята. През годините, които последваха, всеки път, когато кривото ми, зле сковано легло скръцнеше под мен, си спомнях изражението на татко, докато влачеше креватчетата към стаята ни и ги постави възможно най-далеч едно от друго, колкото му позволяваше теснотията.
	Мама и татко вече почти не говореха с нас. Бяха точно годините на сушата, когато всичко беше разпределено, а на мен ми се струваше, че дори думите не достигат. В нашата долина, там, където по-ниските ниви обикновено биваха залети всяка зима, реката беше изтъняла до апатична струйка, а оголялото речно дъно бе напукано като стара керамика. Дори в нашето що-годе заможно село нямаше нищо излишно. Реколтата бе слаба през първите две години, а през третата съвсем я нямаше заради липсата на дъжд и преживявахме благодарение на спестяванията ни. Пресъхналите ниви бяха натежали от прах. Част от добитъка измря — нямаше храна, която да може да се купи, дори от онези, които разполагаха с пари. Разказваха се истории за гладуващи хора, дълбоко на изток. Съветът бе изпратил патрули до всички селища, за да пазят от набезите на Омега. През същото лято издигнаха и стената около Хейвън и повечето от по-големите градове на Алфа. Но единствените Омега, които се мяркаха по онова време, минаващи през селото ни на път за бежанските лагери, изглеждаха твърде слаби и изтощени, за да бъдат заплаха за когото и да било.
	Дори след засухата, патрулите на Съвета продължиха да обикалят. Бдителността от страна на мама и татко също не се промени. И най-малката разлика между мен и Зак бе очаквана и ставаше обект на подробно разследване. Когато и двамата се разболяхме от пневмония, дочух разговора на нашите относно това кой се е разболял първи. Сигурно съм била на шест или седем. През пода на стаята ни чувах от кухнята долу как баща ми настояваше, че съм изглеждала зле още предната вечер, поне десет часа преди със Зак да се събудим с треска в пълен синхрон.
	Тогава осъзнах, че бдителността на татко се дължи на недоверието му, а не е обикновена рязкост; че маминото постоянно внимание беше нещо различно от майчина отдаденост. Зак по цял ден следваше татко по петите, от кладенеца до нивата, от там до хамбара. Колкото повече растяхме, толкова повече татко се държеше с нас рязко и с подозрителност, започна да гони Зак, подвиквайки му да се прибира вкъщи. Зак все пак си намираше повод да го следва във всеки възможен момент. Ако татко събираше паднали клони от шубрака нагоре по течението, Зак влачеше и мен натам, за да търсим гъби. Ако татко жънеше в царевичната нива, Зак пламваше във внезапен ентусиазъм да ремонтира счупената порта до ливадата. Държеше се на разстояние, но следваше татко като сянка.
	Нощем стисках очи, когато мама и татко говореха за нас, сякаш можех да блокирам гласовете, които се носеха през дъските отдолу. Чувах леките движения на Зак върху леглото отсреща и спокойния ритъм на дишането му. Не знаех дали наистина спи, или само се преструва.

	* * *

	— Видяла си нещо ново.
	Оглеждах сивия таван на килията, за да избегна очите на Изповедничката. Въпросите й винаги бяха такива — сухи фрази, като изявления, сякаш вече знае всичко. Аз, разбира се, никога не можех да съм сигурна дали наистина не е така. Самата аз бях наясно какво е да можеш да улавяш мислите на другите хора или да се събудиш от спомени, които не са твои. Но Изповедничката не беше просто ясновидец, тя вещо използваше силата си. Всеки път, когато дойдеше в килията, усещах как съзнанието й обгръща моето. Винаги отказвах да разговарям с нея, но никога не бях сигурна дали успявам да се прикрия.
	— Само взрива. Все същото.
	Тя раздалечи длани, после пак ги събра.
	— Кажи ми нещо, което не си ми казала вече двайсет пъти.
	— Няма нищо. Само взрива.
	Изучавах лицето й, но то не разкриваше какво знае. Не съм свикнала, мислех си. Твърде дълго бях затворена, далеч от хората. А така или иначе, Изповедничката беше непробиваема. Опитах да се концентрирам. Лицето й бе почти толкова бледо, колкото и моето след дългите месеци в килията. В сравнение с другите печатът изпъкваше много по-ярко, но изражението й бе неразгадаемо. Кожата й бе гладка, като полирани речни камъчета, с изключение на плътната червенина на жигосаното, набръчкано в средата на челото й. Беше ми трудно да преценя възрастта й. На пръв поглед можеше да си помислиш, че е на същата възраст като мен и Зак. Но за мен тя изглеждаше с десетилетия по-голяма — заради дълбочината на погледа й и силите, които не успяваше да удържи в него.
	— Зак иска да ми помогнеш.
	— Тогава му кажи той да дойде. Кажи му да дойде да ме види.
	Изповедничката се изсмя.
	— Пазачите ми казаха, че си крещяла името му през първите две седмици. Дори сега, след три месеца престой тук, наистина ли смяташ, че ще дойде?
	— Ще дойде — отвърнах. — В крайна сметка ще дойде.
	— Изглеждаш ми доста сигурна в това — рече тя и леко наклони глава. — Сигурна ли си, че го искаш?
	Не бих се и заловила да й обяснявам, че не е въпрос на желание, не повече от желанието на реката да се движи надолу. Как можех да й обясня, че той има нужда от мен, макар да бях заключена в килията?
	Опитах се да сменя темата:
	— Дори не знам какво искаш от мен. Какво мислиш, че мога да направя?
	Тя завъртя очи.
	— Ти си като мен, Кас. Което означава, че много добре знам на какво си способна, дори и да не го признаваш.
	Пробвах стратегически ход.
	— Напоследък зачестява. Взривът.
	— За съжаление, съмнявам се, че може да ни дадеш някаква особено ценна информация за нещо, случило се преди четиристотин години.
	Усещах съзнанието й, което се опитваше да напипа нещо по границите на моето. Усещането бе като за непознати ръце по тялото ми. Опитах се да наподобя нейната загадъчност, да затворя съзнанието си.
	Изповедничката се облегна назад.
	— Разкажи ми за острова.
	Каза го тихо, но се наложи да прикрия шока, че бе проникнала в мен толкова лесно. Бях започнала да виждам острова през последните няколко седмици, след последната разходка до стената. Първите няколко пъти, когато го сънувах, се съмнявах в себе си, чудех се дали тези мимолетни картини на море и небе не са просто фантазия, а не видение. Обикновена жажда за открито пространство, като противодействие на реалното ми ежедневие между тези четири стени, тясното легло, единствения стол. Ала виденията започнаха да ме спохождат твърде редовно, бяха много подробни и постоянни. Знаех, че онова, което виждам, е реално, знаех също и че никога не бива да говоря за него. Сега, в натежалата тишина на стаята, собственото ми дишане отекваше силно.
	— Знаеш ли, и аз съм го виждала — каза тя. — Но сега ти ще ми разкажеш.
	Когато съзнанието й изпитваше моето, бях като гола. Беше като да наблюдавам как татко одира заек — момента, в който сваляше кожата, разкривайки на показ вътрешностите.
	Опитах се да заключа съзнанието си около картините от острова — града, затворен в кратера; къщиците, покатерени една върху друга по стръмните склонове. Водата, безмилостно сива, простряла се във всички посоки, нашарена от островчета остри камъни. Виждах всичко това, както го бях виждала през толкова нощи в сънищата си. Опитах се да си представя как пазя тайната зад зъбите си, така както островът приласкаваше скрития град, сгушен в кратера.
	Изправих се и казах:
	— Остров не съществува.
	Изповедничката също се изправи.
	— Надявай се да е така.

	* * *

	Колкото повече израствахме, изпитателните погледи на родителите ни можеха да се мерят само с тези на самия Зак. За него всеки ден, през който все още бяхме неразделени, беше поредният, през който той бе белязан от подозрението, че е Омега, още един ден, в който бе лишен от възможността да заеме полагащото му се място в обществото на Алфа. И така, неразделени, двамата блуждаехме в периферията на живота на селото. Докато другите деца ходеха на училище, ние учехме заедно на кухненската маса. Докато другите деца играеха в купом до реката, ние играехме сами или следвахме останалите на разстояние, имитирайки техните игри. Със Зак поддържахме достатъчна дистанция, за да избегнем виковете им и камъните, които хвърляха по нас, и затова успявахме само да дочуем части от песничките, които пееха. По-късно, вкъщи, се опитвахме да ги възпроизведем, запълвайки празнините с измислени от нас думички или строфи. Съществувахме в своята собствена малка орбита на подозрение. За останалата част от селото бяхме обект на любопитство, а с течение на времето — на откровена враждебност. Не след дълго шушуканията на съседите спираха да бъдат шушукания и се превръщаха във викове: _Отрова! Изрод! Лъжа!_ Не знаеха кой от двама ни е опасният, затова ни ненавиждаха еднакво. С всяко раждане на близнаци в селото и разделянето им, нашето положение на неразделност ставаше все по-очебийно. Омега синът на съседите ни — Оскар, чийто крак свършваше при коляното, беше изпратен още на девет месеца за отглеждане от роднини Омега. Често минавахме покрай останалата близначка Мег, която играеше сама в оградения на двор на къщата им.
	— Сигурно й липсва братчето — казах веднъж на Зак, докато минавахме покрай Мег и я наблюдавахме как равнодушно гризе главата на малко дървено конче.
	— Сигурно — отвърна той. — Бас ловя, че е съсипана, задето не трябва да споделя повече живота си с изрод.
	— Сигурно и на него му липсва семейството.
	— Омега нямат семейства — отсече той, повтаряйки познатата реплика от един от плакатите на Съвета. — Както и да е, знаеш какво се случва на родителите, които се опитват да задържат децата си Омега.
	Бях чувала историите. Съветът нямаше милост към онзи рядък случай на родител, който се противопоставяше на разделението и се опитваше да запази и двамата близнаци. Същото се отнасяше и за малцината Алфа, които имаха отношения с Омега. Носеха се слухове за публични линчове, че и по-лошо. Но повечето родители се разделяха с Омега бебетата си с готовност, нетърпеливи да се отърват от деформираното си потомство. Съветът проповядваше, че прекалено дългото съжителстване в близост до Омега е опасно. Съседското процедено през зъби _Отрова_ разкриваше едновременно презрение и страх. Омега трябваше да се изпъдят от обществото на Алфа, така както отровата се изхвърляше от Алфа близнака в утробата на майката. Чудех се дали това е поне едничкото нещо, което бе спестено на Омега? След като не можем да имаме деца, поне никога няма да ни се наложи да преживеем раздяла с детето си.
	Знаех, че времето ми да бъда отпратена наближава и че моята потайност само отлага неизбежното. Дори бях започнала да се чудя дали сегашното ми съществуване — непрекъснатото дебнене от страна на родителите ми и останалите от селото, беше по-добро от изгнанието, което трябваше да последва. Зак беше единственият, който разбираше странния ми живот на границата между два свята, понеже му се налагаше да го споделя. Но аз усещах непрестанно тъмните му спокойни очи върху себе си.
	В търсене на по-малко наблюдателна компания, бях хванала три червени бръмбарчета, които вечно се скупчваха около кладенеца. Държах си ги в буркан на прозореца и се забавлявах да ги гледам как пълзят насам-натам и да слушам приглушения звук на крилцата им, които пърхаха в стъклото. Седмица по-късно открих най-едрото, забодено за дървенията, с откъснато крило, зациклило в неспирно въртене в кръг около собственото си телце.
	— Експериментирах — рече Зак. — Исках да проверя колко време ще остане живо в това състояние.
	Казах на родителите ни.
	— Просто е отегчен — реши майка ми. — Подлудява го това, че не ходите на училище, както е редно да бъде.
	Но неизречената истина продължаваше да витае както бръмбарчето около иглата — само един от нас щеше да има правото да ходи на училище.
	Лично аз смачках насекомото с тока на обувката си, за да сложа край на мъчението му. Същата вечер изнесох буркана и двете останали бръмбарчета до кладенеца. Махнах капачката и го обърнах, но те не проявяваха желание да излязат. С помощта на стрък трева внимателно ги преместих върху каменния ръб, на който бях седнала. Едното направи опит за летене и кацна върху босия ми крак. Оставих го да си поседи там, преди да го издухам нежно обратно в полет.
	Същата нощ Зак забеляза празния буркан до леглото ми. Никой от двама ни не продума.

	* * *

	Около година по-късно, докато през един спокоен следобед събирахме дърва за огрев до реката, допуснах грешката. Вървях точно зад Зак, когато усетих нещо — частично видение, промъкнало се между реалния и моя вътрешен свят. Втурнах се да го настигна и го изблъсках от пътеката, преди клонът дори да беше почнал да пада. Беше инстинктивна реакция, от онези, които се бях научила да потискам. По-късно не преставах да се чудя дали страхът, че ще се нарани, бе довел до пропуска ми или просто изтощението от непрестанното вглеждане. Каквото и да беше, той бе спасен, проснат под мен на пътеката в момента, в който огромният клон изскърца и падна, повличайки още клони надолу, преди да се стовари тъкмо на мястото, където Зак бе стоял.
	Очите му срещнаха моите, а аз бях смаяна от облекчението, което съзрях в тях.
	— Нямаше да те нарани кой знае колко — казах.
	— Знам. — Той ми помогна да се изправя и изтупа няколко листа от роклята ми.
	— Видях го. — Говорех твърде бързо. — Видях как започна да пада, имам предвид.
	— Няма нужда да ми обясняваш — отвърна той. — А и трябва да ти благодаря, задето ме избута.
	За пръв път от години ми се усмихваше без задръжки, широко — по онзи начин, който си спомнях от детството ни. Познавах го твърде добре, за да се зарадвам на тази усмивка.
	Той настоя да вземе и моя наръч дърва и с целия товар на гърба си пое към къщи.
	— Задължен съм ти — рече.
	През следващите седмици прекарвахме повечето време заедно, както обикновено, но той беше по-малко груб в игрите ни. Изчакваше ме по време на разходките до кладенеца. Когато хващахме краткия път през полята, подвикваше отзад, за да ме предупреди, ако наближавах избуяла коприва. Не ме дърпаше за косата, не пипаше вещите ми.
	Това, което Зак вече знаеше, ми даде лек отдих от ежедневната му жестокост, но не беше достатъчно, за да ни раздели. Беше му нужно доказателство — годините на упорити, но безплодни опити от негова страна го бяха научили на това. Изчакваше ме да сгреша отново и да се разкрия, но почти цяла година още опази тайната ми. Виденията ми се засилиха, но бях възпитала в себе си умението да не реагирам, да не викам заради огнените проблясъци, които пронизваха нощите ми, или заради далечните места, които изплуваха в будното ми съзнание. Прекарвах повече време сама, осмелявах се да ходя все по-надалеч нагоре срещу течението на реката, дори чак до дълбоката клисура, далеч от брега, където бяха скрити силозите. Зак вече не ме следваше непрекъснато и бродех съвсем сама.
	Не бях влизала в силозите, разбира се. Всички останки от този тип бяха табу. Разсипаният ни свят беше осеян с такива руини, но беше противозаконно да влизаш в тях, както беше забранено да притежаваш каквито и да било реликви. Бях чувала слухове за отчаяни Омега, които правели набези из развалините в търсене на използваеми предмети. Но какво можеше да е останало за спасяване след толкова векове? Взривът беше изравнил със земята повечето градове. А дори да имаше нещо полезно в забранените градове сега, след толкова векове, кой би се осмелил да го вземе предвид наказанието? По-плашещи, дори от закона, бяха слуховете за онова, което можеха да съдържат остатъците. Радиацията, както се твърдеше, се гушеше в тях като гнездо оси. Отравящото присъствие на миналото. Ако се споменаваше Преди изобщо, беше с приглушени гласове, със смесица от страхопочитание и отвращение.
	Зак и аз се предизвиквахме кой ще се доближи повече до силозите. Винаги по-смел от мен, веднъж дотича досами най-близкия и постави ръка върху извитата бетонна стена, преди да долети обратно, пращящ от гордост и страх. Но през повечето дни бях все сама, седях с часове под едно дърво, с гледка към силозите. Три от огромните цилиндрични сгради бяха непокътнати, за разлика от други подобни руини — бяха прикрити от клисурата, която ги заграждаше, и от четвъртия силоз, който явно беше поел удара от взрива. Беше изцяло разрушен, от него бе останала само кръглата основа. Изкривени метални прътове стърчаха от прахта като алчните пръсти на един свят, погребан жив. Ала аз бях благодарна за силозите въпреки грозотата им — те ми гарантираха, че никой друг няма да се доближи до мястото, така че поне можех да разчитам на уединение. За разлика от стените на Хейвън или на по-големите градове, наоколо нямаше от онези плакати на Съвета, които се развяваха на вятъра: _Бдителност срещу заразата от Омега, Обединени Алфа — подкрепа за увеличение на десятъка за Омега_. През сушавите години всичко беше намаляло драстично, изключение правеха само плакатите на Съвета.
	Понякога се чудех дали руините ме привличат, защото се разпознавах в тях. Ние, Омега, обезобразените, бяхме също като забранените останки — опасни. Заразни. Напомняне за взрива и онова, което беше донесъл след себе си.
	Макар Зак да не ме придружаваше до силозите или на други разходки, знаех, че все пак ме наблюдава внимателно, и то по-настоятелно от когато и да било. Когато се връщах от руините, уморена от дългото ходене, той ме поглеждаше с бдителна усмивка и любезно се осведомяваше за деня ми. Знаеше къде ходя, но никога не каза на родителите ни, въпреки че те щяха да побеснеят. Но той ме оставяше на мира. Беше като змия, която се отдръпва полека назад, преди да нападне.
	Първия път, когато се опита да ме разобличи, беше взел любимата ми кукла Скарлет — онази с червената рокля, която мама беше ушила. След като за пръв път получихме отделни легла, нощно време не се отделях от тази кукла. Дори на дванайсет, винаги спях със Скарлет под мишница, усещайки успокоителното драскане на грубата, оплетена вълна на косата й върху кожата си. И веднъж, една сутрин, тя просто изчезна.
	На закуска попитах къде е Скарлет, а Зак засия триумфално.
	— Скрита е, извън селото. Взех я, докато Кас спеше. — Той се обърна към нашите: — Ако намери къде съм я заровил, значи е ясновидец. Това ще бъде доказателството.
	Мама го смъмри и постави ръка на рамото ми, но през целия ден усещах как всички ме следят, дори по-внимателно от обичайното.
	Поплаках, както бях планирала. Беше ми лесно, като виждах примесената с надежда тревожност на мама и татко. Колко им се искаше да разрешат загадката, в която се бяхме превърнали със Зак, дори ако това означаваше да се отърват от мен. Вечерта извадих от малката кутия за играчки една непозната на вид кукла, с непохватно орязана къса коса и обикновена бяла риза. Същата нощ, мушната под лявата ми мишница, Скарлет се завърна от изгнанието си в кутията за играчки, на което я бях обрекла седмица по-рано, когато размених червената й рокля с облеклото на друга, не толкова любима кукла и отрязах дългата й коса.
	Оттогава Скарлет си остана тайна, изложена на показ върху леглото ми. Така и не си направих труда да ида до овъглената върба надолу по течението и да изровя куклата с червената рокля, която Зак беше заровил там.


>	Глава 3

	Долу мама и татко отново се караха, а глъчката от спора им проникваше между дъските на пода, коварна като дим.
	— С всеки ден става все по-голям проблем — казваше татко.
	Гласът на мама беше по-тих.
	— Те не са _проблем_ — те са нашите деца.
	— Едното от тях — да — отвърна той. По масата силно издрънча някакъв съд. — Другото е опасно. Отрова. Просто не знаем кое от двете.
	Зак мразеше да го виждам разплакан, но остатъците от свещта даваха достатъчно светлина, за да забележа едва доловимото потрепване на гърба му под одеялото. Измъкнах се от постелята си. Подът изскърца лекичко, когато направих две крачки към леглото му.
	— Той не го мисли наистина — прошепнах и сложих ръка на гърба му. — Не иска да те нарани, като казва тези неща.
	Зак се изправи, отблъсквайки ръката ми. Изненадах се, че дори не направи опит да избърше сълзите.
	— Не ме наранява той — проплака. — Всичко, което казва, е вярно. Идваш да ме потупаш по гърба, да ме успокоиш, да се правиш, че си загрижена? Не те ме нараняват. Не дори и другите деца, онези, които хвърлят камъните. Виждаш ли всичко това? — Замахна с ръка и посочи към данданията долу, после и към собственото си разплакано лице. — Всичко е по твоя вина. Ти си проблемът, Кас, не те. Ти си причината да сме затънали в това блато.
	Внезапно усетих студа на дъските под краката си и нощния полъх върху голите си ръце.
	— Искаш да покажеш колко много ти пука за мен? — попита. — Тогава им кажи истината. Можеш да сложиш край на всичко това веднага.
	— Наистина ли искаш да ме отпратят? Това съм аз. Не някакво странно същество. Забрави какво казва Съветът за заразата. Това съм просто аз. Познаваш ме.
	— Не спираш да го повтаряш. Защо да си мисля, че те познавам? Никога не си била честна с мен. Никога не ми каза истината. Остави ме сам да разбера.
	— Не можех да ти кажа — отвърнах. Дори и това признание, насаме в стаята ни, беше рисковано.
	— Защото не ми се доверяваше. Искаш да изтъкнеш колко сме близки. Само че ти си тази, която лъга през цялото време. Никога не ми се довери дотам, че да ми кажеш истината. През всичките години ме остави да се чудя. Да се страхувам, че аз съм изродът. И сега си мислиш, че трябва да ти вярвам?
	Върнах в леглото си. Той все още ме гледаше втренчено. Дали нещата можеха да са различни, ако му се бях доверила и бях споделила с него истината? Дали щяхме да намерим някакъв начин да опазим тайната и да си останем заедно? Беше ли се заразил с недоверчивост от мен? Може би това беше отровата, която носех — не заразата от взрива, с която бяха белязани всички Омега, а тайната ми.
	Една сълза се беше спряла върху горната му устна, отразявайки в златно светлината на свещта.
	Не исках да види същата сълза върху моето лице. Протегнах ръка и загасих пламъка.
	— Трябва да свърши — прошепна той в мрака. Беше наполовина молба, наполовина закана.

	* * *

	Нетърпението му да ме разобличи растеше заедно с болестта на баща ни. Татко се разболя, когато едва бяхме навършили тринайсет. Както и през предната година, не се обели и дума по повод рождения ни ден — на нашата възраст това се бе превърнало във все по-тревожно напомняне за статута ни. Същата вечер Зак попита тихо от другия край на стаята:
	— Знаеш ли кой ден беше днес?
	— Разбира се — отвърнах.
	— Честит рожден ден — каза. Прошепна го, затова ми беше трудно да преценя дали е саркастичен.
	Два дни по-късно татко припадна. Татко, който винаги бе изглеждал здрав и солиден, като огромната дъбова греда, която крепеше кухненския таван по цялата му дължина. Вадеше кофите с вода от кладенеца по-бързо от всеки друг в селото, а когато със Зак бяхме по-малки, можеше да ни носи едновременно и двамата. Мислех, че все още го може, само че вече почти не ни докосваше. И тогава, насред ливадата, в един горещ ден, той се свлече на колене. От мястото, където бях седнала да чистя грах върху каменната стена пред двора ни, чух виковете на хората, които работеха до него на полето.
	Същата вечер, след като съседите ни го бяха пренесли в колибата ни, мама изпрати кола за близначката на татко — Алис, от селището на Омега горе в равнината. Самият Зак тръгна с Мик с волската каруца, за да я доведат, и се върнаха на следващия ден с леля ни, легнала върху сламата отзад. Никога не я бяхме виждали и сега, като я гледахме, единствената прилика между нея и татко, която забелязвахме, беше треската, която навлажняваше кожата й. Тя беше слаба, дългокоса, по-мургава от татко. Грубата й кафява рокля бе кърпена многократно и беше цялата в слама. Под кичурите коса, залепнали за потното й чело, различавахме знака — Омега.
	Грижехме се за нея колкото можехме, но от самото начало беше ясно, че не й остава много. Не я прибирахме в къщата, разбира се, но дори присъствието й в бараката беше достатъчно, за да разяри Зак. На втория ден бесът му изригна.
	— Това е гнусно — развика се той. — Тя е гнусна. Как може да стои тук, а ние да обикаляме около нея като някаква прислуга! Тя го убива. А и за всички ни е опасно да сме толкова близо до нея.
	Мама дори не си направи труда да го сгълчи, но каза съвсем тихо:
	— Ако я бяхме оставили в мръсната й съборетина, щеше да го убие още по-бързо.
	Това накара Зак да замълчи. Искаше Алис да си тръгне, но не и да признае пред мама онова, което беше споделил, като си лягахме предната вечер — онова, което бе видял в селището, когато вземал Алис. Малката й, спретната колибка, варосаните стени, букетчетата сушени билки, висящи над огнището, не по-различни от тези над нашето огнище.
	Мама продължи:
	— Ако спасим нея, спасяваме и него.
	Едва през нощта, когато свещта беше загаснала и от стаята на мама и татко не се чуваха гласове, Зак ми разказа какво бе видял в селището. Каза ми, че другите Омега там се опитали да ги спрат да отведат Алис, че искали сами да се грижат за нея. Но Омега не биха се осмелили да спорят с Алфа и Мик размахвал камшика си, докато те не се отдръпнали.
	— Не е ли жестоко да я отнемаме от семейството й? — прошепнах аз.
	— Омега нямат семейства — изрецитира Зак.
	— Не и деца, очевидно, но хората, които обича. Приятели, може би съпруг.
	— Съпруг? — Остави думата да увисне във въздуха. Официално на Омега не беше позволено да се женят, но всички знаеха, че те все пак го правят, макар и Съветът да не признаваше подобни съюзи.
	— Знаеш какво имам предвид.
	— Не живееше с никого — отвърна той. — Просто няколко от другите изроди в селото й, които твърдяха, че знаят кое е най-добро за нея.
	Почти не бяхме виждали Омега преди, а какво оставаше да сме прекарвали някакво време в близост до тях. Малкият Оскар в съседство беше отпратен веднага щом бе отбит и жигосан. Неколцината Омега, които минаваха през района, рядко оставаха за повече от една нощ на лагер по-надолу по реката след селото. Бяха странници, на път да дирят късмета си в някое от по-големите Омега селища на юг. Или пък, през години на слаба реколта, имаше Омега, които се отказваха да обработват полумъртвата земя, на която им бе позволено да се заселват, и се отправяха към бежанските лагери близо до Уиндъм. Лагерите бяха единственият компромис на Съвета, свързан с фаталната връзка между близнаците. Не можеха да позволят Омега да измират от глад, като повлекат със себе си и близнаците си, затова в близост до всички големи градове имаше бежански лагери, където приемаха Омега, хранеха ги и ги настаняваха от името на Съвета. Малцина Омега обаче тръгваха натам по желание — това беше последен пристан за гладуващите и болните. Лагерите представляваха трудови приюти, а онези, които приемаха тази помощ, трябваше да се отплащат за щедростта на Съвета с много работа във фермите в рамките на комплекса, докато Съветът не преценеше, че дълговете са уредени. Много малко Омега бяха склонни да разменят свободата си за сигурната храна три пъти дневно.
	Веднъж тръгнах с мама да дадем остатъци от храна на една групичка по пътя им за убежището до Уиндъм. Беше тъмно, а мъжът, който пристъпи към нас от огъня и пое бохчата от мама, го направи мълчаливо, като посочи гърлото си, за да обясни, че е ням. Опитах да не се вторачвам в белега му. Беше толкова слаб, че ставите бяха най-широките части от пръстите му, а коленете — най-широките части от краката му. Самата му кожа изглеждаше недостатъчна, сякаш трудно опъната върху костите му. Мислех си, че може би бихме могли да се присъединим към странниците до огъня за няколко минутки, но дори предпазливостта в очите на мама не можеше да се мери с онази, която долавях в очите на мъжа Омега. Зад него виждах групата, скупчила се около буйния огън. Беше трудно да различа странните форми, хвърляни от пламъците, от реалните им недъзи. Успях все пак да забележа един човек, който се бе навел и ръчкаше огъня с пръчка, стисната между двата чукана на ръцете му.
	Наблюдавайки групата — прегърбените, хилави и грозни тела, ми беше трудно да повярвам на носещите се слухове за Омега съпротива или за остров, на който тази съпротива действа. Как биха могли да посмеят да предизвикат Съвета с неговите хиляди войници? Всички Омега, които бях виждала, бяха твърде бедни, твърде увредени. И както всички нас, би трябвало да са наясно с историите за случилото се преди век или малко повече, когато действително избухнало въстание на Омега някъде на изток. Съветът, разбира се, не могъл да ги убие, без да убие и техните Алфа половинки, но онова, което сторили на бунтовниците, казват, било още по-лошо. Толкова ужасни мъчения, че Алфа близнаците, дори тези, отдалечени на стотици мили, се строполявали с писъци на земята. Колкото до въстаниците, повече никога не ги видели, но очевидно техните близнаци продължавали да страдат от необяснима болка години наред.
	След като смазал въстанието, Съветът опожарил целия изток. Изгорили всички селища, дори онези, които нямали нищо общо с бунта. Войниците подпалили земеделските земи и къщите, макар изтокът, така или иначе, да бил полумъртва зона, на границата с пустошта, място толкова бедно, че никой Алфа не би и помислил да живее там. Не оставили нищичко, сякаш самата пустош пропълзяла още малко на запад.
	Мислех за тези истории, докато наблюдавах групата Омега, непознатите за мен тела, наведени над бохчата с огризки, които мама им беше дала. Когато ме хвана за ръка и ме поведе забързано към селото, се засрамих от обзелото ме чувство на облекчение. Образът на немия Омега, очите му, избягващи нашите, докато приемаше храната, не ме напусна седмици наред.
	Сестрата на татко не беше няма. Алис стена, вика и проклина три дни. С напредването на болестта при татко сладникавата миризма на дъха й първо превзе бараката, а след това и къщата. Всички билки, които мама нахвърля в огъня, не успяха да я заличат. Докато мама се грижеше за татко вътре, Зак и аз се редувахме да стоим при Алис. По негласно споразумение обаче, вместо да се редуваме, бяхме заедно през повечето време.
	Една сутрин, докато ругатните на Алис преминаваха в кашлица, Зак я попита тихо:
	— Какво ти е? — Тя го погледна право в очите.
	— Треска. Имам треска, баща ви също…
	Той изкриви лице.
	— Преди това… Какво не ти е наред?
	Алис избухна в смях, после се закашля, после пак се разсмя. Подкани ни да се приближим и отметна пропития с пот чаршаф, с който беше завита. Нощницата й прикриваше само коленете. Погледнахме по-надолу, докато отвращението ни се бореше с любопитството. Първо не забелязвах никаква разлика — краката й бяха слаби, но силни. Крака като крака. Бях чувала за някакъв Омега с нокти като люспи по цялата му плът, но ноктите на Алис не просто си бяха на мястото, но и бяха грижливо изрязани и чисти.
	Зак стана нетърпелив.
	— Какво? Какво е?
	— Не са ли ви учили да броите в училище?
	Признах онова, което Зак не можа:
	— Не ходим на училище. Не можем — още не сме разделени.
	Той набързо ме прекъсна:
	— Но можем да броим. Учим вкъщи — цифри, писане, всякакви работи.
	Очите му, както и моите, бързо се насочиха обратно към краката й. На левия — пет пръста, на десния — седем.
	— Това ми е проблемът, слънчице — каза Алис. — Пръстите на краката ми не пасват.
	Погледна към посърналото лице на Зак и спря да се смее.
	— Май има и още — рече почти нежно. — Не си ме виждал да ходя, само колкото да се довлека до каруцата и обратно, но винаги съм накуцвала — десният ми крак е малко по-къс от другия и по-слаб. И, разбира се, не мога да имам деца — _пресъхнал извор_, както ни наричат Алфа. Но пръстите на краката са основният проблем — никога не съм имала така приятния четен брой.
	Отново започна да се смее, а след това погледна право в Зак, повдигнала вежда.
	— Ако бяхме толкова крайно различни от Алфа, скъпи, защо би се налагало да ни жигосват? — Той не отвърна. А тя продължи: — И ако Омега бяха така безпомощни, защо мислиш Съветът би се боял толкова много от острова?
	Зак хвърли поглед през рамо и изшътка толкова яростно, че усетих пръски слюнка върху ръката си.
	— Остров няма. Всички го знаят. Това е просто слух, лъжа.
	— Тогава защо изглеждаш толкова изплашен?
	Този път отговорих аз:
	— По пътя за Хейвън, когато ходихме последния път, имаше една полуизгорена къща. Татко каза, че принадлежала на двойка Омега, които разпространявали слухове за острова.
	— Каза, че войниците на Съвета ги отвели през нощта — добави Зак и отново погледна към вратата.
	— Освен това хората казват, че имало един площад в Уиндъм — продължих аз, — където бичували Омега, които просто са говорили за острова. Бият ги с камшици публично, за да могат всички да видят.
	Алис повдигна рамене.
	— Съветът май си дава твърде много труд заради някакъв обикновен слух. За една обикновена лъжа.
	— Той е… искам да кажа — лъжа е — изсъска Зак. — Трябва да млъкнеш, ти си луда и ще ни докараш неприятности. Никога не би могло да има такова място, само за Омега. Никога не биха се справили. А и Съветът щеше да го е открил.
	— Още не са го открили.
	— Защото не съществува — отсече той. — Той е просто идея.
	— Може би това е достатъчно — отвърна тя през смях. Все още се усмихваше широко, когато след няколко минути треската я запрати отново в несвяст.
	Зак се изправи.
	— Отивам да видя как е татко.
	Кимнах и отново притиснах хладната кърпа към челото на леля ми.
	— Татко ще е точно в същото състояние, имам предвид в безсъзнание — казах.
	Той все пак тръгна, като тресна вратата шумно зад себе си.
	С кърпата, положена върху белега точно в средата на челото на Алис, установих, че започвам да разпознавам някои от татковите черти върху лицето й. Представих си татко, на трийсет фута от колибата. Всеки път, когато прекарвах кърпата през челото й, бръчкайки нос при всяко лъхване на болен дъх, си представях, че се грижа за него. В един момент се протегнах и поставих собствената си малка ръка върху тази на Алис, жест на близост, която не ми беше позволявана от години. Чудех се дали не постъпвам грешно, като изпитвам близост към някаква непозната, която донесе в дома ни, като нежелан дар, татковата болест.

	* * *

	Алис беше заспала, а дъхът й гъргореше дълбоко в гърлото. Излязох от бараката и видях Зак — седнал по турски на земята, под косите лъчи на следобедното слънце.
	Седнах до него. Играеше си с някаква сламка, изследвайки разстоянията между зъбите си.
	След малко се обади:
	— Видях го как пада.
	Трябваше да съм се сетила, като знаех как Зак в се още следва татко навсякъде.
	— Търсех птичи яйца в дърветата до най-горната ливада — продължи той. — Видях го. В един момент си стоеше изправен. После, просто така… падна. — Зак изплю сламката. — Олюля се леко, сякаш беше пийнал повечко, и се опита да се задържи, опрян на вилата. После пак падна, по лице, затова не можех да го виждам насред житото.
	— Съжалявам. Сигурно си се изплашил.
	— Защо да съжаляваш? Тя трябва да съжалява. — Посочи към бараката зад нас, откъдето чувахме Алис и битката на болнавите й дробове с въздуха.
	— Ще умре, нали?
	Нямаше смисъл да го лъжа, затова просто кимнах.
	— Не можеш ли да направиш нещо? — попита, сграбчвайки ръката ми.
	Сред всички неща, които се бяха случили през последните дни — припадъкът на татко, после пристигането на Алис, най-странното беше, че Зак хвана ръката ми, нещо, което не беше правил от ранното ни детство.
	Когато бяхме по-малки, Зак намери един фосил* в реката — малко черно камъче със спираловиден отпечатък от черупката на древен охлюв. Охлювът се беше превърнал в камък, а камъкът беше станал на охлюв. Често си мислех, че и ние със Зак бяхме така. Първо заради близнашкото братство, а после заради всички години, прекарани заедно. Не беше въпрос на избор, не повече от избора на камъка и охлюва.
	[* Изкопаема вкаменелост от някогашно животно или растение. — Б.ред.]
	Стиснах ръката му.
	— Какво бих могла да направя?
	— Каквото и да е. Не знам. Нещо. Не е честно, тя го убива.
	— Не става така. Тя не прави нищо нарочно. Щеше да й се случи същото, ако той се беше разболял пръв.
	— Не е честно — повтори той.
	— Болестите не са честни към никого. Просто се случват.
	— Не е така обаче. Не и за Алфа — ние почти не се разболяваме. Винаги са Омега. Те са слаби, болнави. Заради отровата вътре в тях, заради взрива. Тя е слабата, тя е заразената. И ще повлече татко със себе си.
	Не можех да споря с него за болестите — вярно беше, че Омега са по-податливи.
	— Вината не е нейна — опитах пак. — Ако беше паднал в кладенеца или го беше намушкал бик, той също щеше да я повлече.
	Зак пусна ръката ми.
	— Не ти пука за него, защото не си една от нас.
	— Разбира се, че ми пука.
	— Тогава направи нещо — каза и ядно изтри една сълза, настъпила в крайчеца на окото му.
	— Няма какво да направя — отвърнах. Знаех, че за ясновидците се носят слухове как притежават различни сили — дарба да предсказват времето или да откриват извори в сушави земи, или пък да преценяват дали някой казва истината. Само че не бях чувала за такъв, който да може да лекува. Не можехме да променим света — само го възприемахме по извратен начин.
	— Няма да кажа на никого — прошепна той. — Ако можеш да направиш нещо, с което да му помогнеш, дума няма да продумам. На никого.
	Нямаше никакво значение дали му вярвам.
	— Няма какво да направя — повторих.
	— Тогава какъв е смисълът да си изрод, щом не можеш да извлечеш никаква полза от това?
	Отново посегнах към ръката му.
	— Той е и мой баща.
	— Омега нямат семейства — рече и отдръпна рязко ръката си.

	* * *

	Алис и татко издържаха още два дни. Сигурно е било доста след полунощ. Зак и аз бяхме заспали в бараката, а пресекливото дишане на Алис тревожеше сънищата ни. Събудих се внезапно. Разтърсих Зак и заговорих, без да се замислям дали трябва да прикривам видението си.
	— Отивай при татко. Веднага.
	Изчезна преди дори да успее да ме обвини в нещо, стъпките му гърмяха забързано по чакълената пътека до къщата. И аз се изправих, съвсем наблизо умираше баща ми. Но Алис отвори очи, първо за кратко, а после за по-дълго. Не исках да я оставям сама, в задушаващия мрак на чуждата барака. Така че останах.
	На следващия ден ги погребаха заедно, макар че на надгробния камък се четеше само неговото име. Мама беше изгорила нощницата на Алис, заедно с чаршафите от двете просмукани от пот легла. Единственото веществено доказателство за това, че Алис изобщо бе съществувала, висеше на канап на врата ми под роклята — голям месингов ключ. В нощта, когато умря, Алис дойде на себе си за кратко и като видя, че сме само двете, свали ключа от врата си и ми го подаде.
	— Зад колибата ми, под лавандулата, има сандък. Неща, които ще ти помогнат, когато стигнеш там. — Закашля се отново.
	Подадох й го обратно, нямах желание да получавам още непоискани подаръци от тази жена.
	— Откъде знаеш, че ще съм аз?
	Тя се закашля отново.
	— Не знам, Кас. Просто се надявам да си ти.
	— Защо? — Аз, много повече от Зак, се бях грижила за нея, тази зловонна непозната. Защо ми пожелаваше подобна участ?
	Тя отново притисна ключа в моята съпротивляваща се ръка.
	— Защото брат ти е изпълнен с толкова страх, че никога не би се справил, ако е той.
	— Той не се страхува от какво да е, силен е. — Не бях убедена дали защитавах него или себе си. — Сигурно просто е ядосан.
	Алис се засмя, гърлен звук, не много по-различен от обичайната й кашлица.
	— О, ядосан е, това е ясно. Но то е същото. — Отблъсна ръката ми нетърпеливо, когато отново се опитах да й върна ключа.
	В крайна сметка го взех. Скрих го, но все пак го усещах като един вид примирение, дори и само пред себе си. Докато наблюдавах лицето на Зак на гробищата, присвивайки очи от безмилостното слънце, знаех, че ще свърши скоро. След смъртта на татко усещах, че нещо в съзнанието на Зак се беше преобърнало. Промяната в мислите му беше като победа над ръждясал катинар, който най-сетне е поддал — същата решителност, същото задоволство.
	След като татко си отиде, домът ни бе изпълнен с очакване. Започнах да сънувам клеймото. В един от тези сънища отново бях поставила ръка върху главата на Алис и усещах как белегът й прогаря плътта ми.

	* * *

	Един ден, само месец след погребението, когато се прибрах вкъщи, заварих местния представител на Съвета. Беше късно лято, прясно окосеното сено боцкаше под краката ми, докато крачех из полето. По пътя нагоре по реката забелязах лека мъгла над колибата ни и се зачудих защо някой е запалил огън в такъв горещ ден.
	Чакаха ме вътре. Видях черната желязна дръжка, стърчаща от огъня, и отново чух съсъка на жигосаната плът, който озвучаваше сънищата ми в последно време. Завъртях се, за да побягна. Майка ми обаче ме сграбчи здраво за ръката.
	— Познаваш господин Представителя, Кас, от долния край на реката.
	Не понечих да се боря, но не откъсвах очи от желязото в огъня. Очертанието в самия му край, което пламтеше нажежено, изглеждаше по-малко, отколкото си го бях представяла в сънищата си. Осени ме, че е предназначено за бебета и малки деца.
	— Вече тринайсет години, Касандра, очакваме ти и брат ти да бъдете разделени — започна Представителят. Напомняше ми за татко — с големи ръце. — Това продължи твърде дълго. Един от вас е на място, където не би трябвало да бъде, а другият пропуска училище. Не можем да допуснем Омега при нас, да заразява цялото село. Опасно е, особено за другия близнак. И двамата трябва да заемете полагащите ви се места.
	— Това е мястото, което ни се полага — тук. Това е нашият дом. — Виках силно, но мама бързо ме прекъсна:
	— Зак ни каза, Кас.
	Представителят взе думата.
	— Близнакът ти дойде да се срещне с мен.
	Зак стоеше зад Представителя с леко наклонена глава. В този момент ме погледна. Не знам какво бях очаквала да видя в очите му — триумф може би. Или пък разкаяние. Вместо това той ме погледна както обикновено — предпазливо, подозрително. Със страх дори, ала моят собствен страх неизменно притегляше погледа ми обратно към желязото за жигосване, от дългата му черна дръжка надолу до очертанието в края, змиевидна извивка сред въглените.
	— Откъде сте сигурни, че не лъже? — попитах аз Представителя.
	Той се засмя.
	— Защо да лъже за подобно нещо? Зак показа кураж. — Пристъпи към огнището и надигна желязото. С прецизна методичност го чукна два пъти в желязната решетка, за да отърси пепелта, полепнала по него.
	— Кураж ли? — Изтръгнах се от хватката на майка ми.
	Представителят се отдръпна от огъня, вдигнал високо желязото. За моя изненада, мама не ме хвана отново, нито направи крачка към мен, за да ме спре, докато се отдръпвах все по-назад. Но Представителят пристъпи, по-бързо, отколкото дори можех да си представя предвид размерите му. Сграбчи Зак за врата и го притисна към стената до огнището. В другата ръка на Представителя, вдигната високо над лицето на Зак, желязото пушеше лекичко.
	Поклатих глава, сякаш се опитвах да разтърся света да дойде на себе си. Очите ми срещнаха погледа на Зак. Дори сянката от знака, която падаше върху очите му от такава близост, не можеше да скрие самодоволния триумф в тях. И му се възхитих, както винаги — моят близнак, моят смел и умен близнак. Беше успял да ме изненада в крайна сметка. Дали можех да се заставя също да го изненадам? Да отвърна на блъфа и да се включа в играта, да позволя да го жигосат и да го пратят в изгнание?
	Почти бях готова да го направя, ако не бях забелязала, там някъде под триумфа му, онази искрица на ужас, настоятелен като самото желязо. Моето собствено лице се противеше на цвърчащата горещина, която можех да усетя пред неговото лице.
	— Излъгал ви е. Аз съм. Аз съм ясновидецът. — Заставих се да звуча спокойно. — Знаел е, че ще ви призная истината.
	Представителят отдръпна желязото, но не пусна Зак.
	— И защо не ни каза, щом си знаел, че е тя?
	— Опитвах се, години наред. Никой не ми вярваше — прошепна Зак едва, заради ръката на Представителя върху шията му. — Не можех да го докажа. Така и не успях да я хвана.
	— И как да сме сигурни, че сега можем да й вярваме?
	В крайна сметка, за мен беше облекчение да си призная всичко — за проблясъците на виденията, първоначално нощем, а след това и наяве. Как взривът разкъсваше съня ми с ревяща светлина. Как понякога знаех какво ще се случи, преди да е станало — падналия клон, куклата, самото клеймо. Майка ми и Представителят слушаха внимателно. Само Зак, който вече знаеше това, беше нетърпелив.
	Накрая Представителят заговори:
	— Доста добре ни разигра, момиче. Ако не беше брат ти, можеше и да продължиш да ни правиш на глупаци. — Отново метна желязото върху жаравата, и то с такава сила, че срещу металната решетка се разхвърчаха искри. — Да не смяташе, че си по-различна от останалите гнусни Омега? — Не беше пуснал дръжката. — По-добра от тях, защото си ясновидец? — Отново извади клеймото от огъня. — Виждаш ли това? — Сега вече ме беше хванал за гърлото. Желязото, само на инчове от мен, изгори няколко кичурчета от косата ми. Миризмата и горещината ме принудиха да затворя очи. — Виждаш ли това? — попита отново, размахвайки клеймото пред стиснатите ми клепачи. — Това си ти.
	Не извиках, когато го притисна към челото ми, макар че чух как Зак изръмжа от болка. Ръката ми беше върху гърдите ми и стискаше ключа. Стисках го толкова силно, че по-късно, на горния етаж, забелязах отпечатъка върху дланта ми.


>	Глава 4

	Позволиха ми да остана четири дни, докато жигосаното не започна да заздравява. Зак се грижеше за мен, като втриваше мехлем върху челото ми. През това време примижаваше, неясно дали от болка или от отвращение.
	— Стой мирно. — Езикът му се показваше в крайчеца на устата му, докато се вторачваше отблизо, за да почисти раната. Винаги правеше така, когато се съсредоточаваше. В тези мигове осъзнавах по различен начин такива дребни наглед неща, с ясното съзнание, че никога повече няма да ги видя.
	Отново започна процедурата. Беше много нежен, но въпреки това не можех да се сдържам и подскачах при всяко докосване на възпалената кожа.
	— Извинявай — каза.
	Не за предателството, а само за покритата с мехури кожа.
	— След някоя и друга седмица ще се оправя. Но дотогава вече ще съм си тръгнала, а ти не съжаляваш за това.
	Той остави кърпата и погледна през прозореца.
	— Не можеше да продължава така. Не можеше да бъдем двамата, вече не. Не е редно.
	— Осъзнаваш, че оттук нататък оставаш сам.
	Той поклати глава.
	— Ти ме държеше за себе си. Сега вече мога да ходя на училище. Ще имам другите.
	— Онези, които ни замеряха с камъни, когато минавахме покрай училището ли? Аз бях тази, която почисти раната ти, когато Ник те уцели с камъка над окото. Кой ще ти бърше кръвта, когато си замина?
	— Ти май не схващаш, а? — усмихна ми се той. За пръв път откакто го помнех, беше напълно спокоен. — Те хвърляха камъните заради теб. Защото ти превърна и двама ни в парад на изродите. Никой няма да ме замеря с камъни повече. Никога повече.
	По някакъв особен начин беше доста освежаващо да си говорим така открито след всички години на увъртания. През онези няколко дни преди заминаването ми се чувствахме много по-уютно заедно, отколкото през цялото ни съвместно съжителство.
	— Не видя ли какво ще се случи? — попита той последната вечер, след като беше духнал свещта на масичката между леглата ни.
	— Видях клеймото. Усещах как прогаря.
	— Но не знаеше как ще го направя? Че ще се обявя за Омега?
	— Сигурно ми е било дадено да видя само крайния резултат. Че ще бъда аз.
	— Но можеше и да съм аз. Ако не си беше признала.
	— Може би. — Отново се завъртях. Единственият поносим начин беше да лежа по гръб, така че раната да не се докосва до възглавницата. — В сънищата ми винаги аз бях жигосаната. — Дали това означаваше, че да си премълча никога не е било възможност? Дали е бил толкова сигурен, че ще проговоря? Ами ако не бях?
	Потеглих на следващия ден, на разсъмване. Зак едва прикриваше задоволството си, което не ме изненада, но се натъжих от припряното прощаване на майка ми. Избягваше да ме гледа в лицето, което правеше още от деня, в който ме жигосаха. Самата аз се разгледах само веднъж, когато се промъкнах в стаята й, за да използвам малкото й огледалце. Изгореното все още бе подуто и покрито с мехури, но въпреки възпалението около него знакът беше ясен. Спомнях си думите на Представителя и си ги повтарях: _Това е, което съм._ Поставих пръст точно над сгърчената плът и проследих формата — незавършения кръг, като обърната подкова, с по една къса хоризонтална линия в двата края.
	— Това е, което съм — повторих отново.
	Онова, което ме изненада при тръгването, беше собственото ми облекчение. Въпреки че болката от жигосаното беше все още остра и макар мама забързано да напъха в ръцете ми пакет с храна, когато се опитах да я прегърна, имаше нещо освобождаващо в това да оставя зад гърба си всички години на криене. Когато Зак ми каза _Грижи се за себе си_, едва не избухнах в смях.
	— Искаш да кажеш да се грижа за _теб_.
	Погледна ме директно, без да отклонява поглед от белега ми, както правеше мама.
	— Да.
	Помислих си, че може би за пръв път от много години бяхме честни един към друг.
	Разбира се, че плаках. Бях на тринайсет и никога не се бях откъсвала от семейството си. Най-дългата ми раздяла със Зак беше в деня, когато той отпътува да вземе Алис. Чудех се дали щеше да е по-лесно, ако ме бяха жигосали като дете. Щях да съм отгледана в селото на Омега и нямаше да знам какво е да бъдеш със семейството си, с близнака си. Може би дори щях да имам приятели, въпреки че извън близостта ми със Зак не знаех какво означава това. Поне, мислех си аз, повече няма да се налага да крия коя съм.
	Голяма грешка. Още не бях излязла от селото, когато минах покрай група мои връстници. Макар че със Зак не можехме да посещаваме училището, познавах всички местни деца и дори бях играла с тях в по-ранните години, преди странната ни заедност да стане обществен проблем. Зак винаги бе самоуверен, тръгваше да се бие с всеки, който твърдеше, че той не е Алфа. Но с течение на годините родителите започнаха да предупреждават децата си да стоят далеч от неразделени близнаци, така че все повече и повече разчитахме на взаимната си компания, въпреки че негодуванието на Зак срещу нашето изолиране растеше. През последните няколко години останалите не просто ни избягваха, а открито ни нападаха, замеряйки ни с камъни и обиди, ако родителите ни не бяха някъде наоколо.
	Четирите деца — три момчета и едно момиче, бяха яхнали две стари магарета и се редуваха да се състезават върху импровизираните им седла. Чувах ги отдалеч и не след дълго ги видях. Ходех с наведена глава и встрани от тесния път, но новината за разделението ни вече се беше разчула и когато се доближиха достатъчно, за да видят белега, се развълнуваха от това, че слухът е верен.
	Наобиколиха ме. Ник, най-високият от момчетата, заговори пръв, докато останалите гледаха с неприкрито отвращение към белега ми.
	— Изглежда, че Зак най-сетне ще тръгне на училище.
	Ник не беше говорил с никой от двама ни от години, ако не броим обидните подвиквания, но изглежда, че жигосването ми веднага бе върнало Зак в благоприятна позиция.
	Едно от другите момчета се обади:
	— Твоят вид няма място тук.
	— Тръгвам си — казах и се опитах да се измъкна, но Ник ми препречи пътя и ме изблъска към другите, които също ме заблъскаха. Изпуснах пакета с храна и инстинктивно вдигах ръце да предпазя раната на главата си, докато ударите на момчетата ме лашкаха насам-натам в очертанията на тесния кръг, който бяха оформили. Обидите се сипеха с всяко блъскане — _изрод, пресъхнал извор, отрова_.
	С ръце все още върху лицето, се обърнах към Рут, тъмнокосо момиче, което живееше през няколко къщи от нашата. Прошепнах:
	— Спри ги. Моля те.
	Рут се пресегна и за миг си помислих, че ще ме хване за ръка. Вместо това тя се наведе, грабна манерката ми и бавно изля водата на земята, откъдето едно от магаретата направи вял опит да я оближе, докато попиваше в песъчливата почва.
	— Тази вода е наша — каза Рут. — От кладенец на Алфа. И без това си го замърсявала достатъчно дълго, изрод!
	Оставиха ме, без дори да се обърнат повече. Изчаках да се отдалечат толкова, че да не ги виждам, преди да събера разпиляното и да тръгна към реката. Изпразването на манерката не беше фатално — речната вода, макар топла и леко противна на вкус, беше абсолютно безопасна за пиене. Коленичила край реката, за да напълня манерката си отново, осъзнах важността на стореното от Рут. За Алфа, може би дори за собствената ми майка животът ми дотук бе лъжа, а мястото ми в селото — заемано чрез измама.
	През остатъка от деня избягвах пътя, влачейки се покрай речния бряг. Затегнах шала около главата си и потреперих, когато докосна изгореното. Само веднъж се разминах тихомълком и с наведена глава с една фермерка, жена Алфа, която бе извела козите си до реката на водопой. Не спрях и когато стигнах клисурата, която водеше на запад до силозите, а продължих напред, все на юг, където никога досега не бях стъпвала.
	Когато тръгна за Алис, на Зак му бе необходим повече от половин ден, с каруца, да стигне до селището на Омега. Аз вървях пеш, избягвах пътищата, крачките ми така и не успяха да хванат ритъма на пулсиращата ми рана, и ми отне три дни. По няколко пъти на ден спирах да изплакна чело в реката и да отчупя по някой къшей хляб от маминия. Спях на брега на реката, благодарна за лятната топлина. Втората сутрин отново се върнах на пътя, който се отделяше, криволичейки, от реката и се изкачваше по долината. Макар все така да се боях да срещна хора, сега беше по друга причина. Вече бях в земите на Омега.
	Самият пейзаж беше различен. Алфа винаги слагаха ръка върху най-добрата земя. Долината, където израснах, беше добра за земеделие, а почвата — плодородна благодарение на речните наноси. Тук горе нямаше долина, която да предпазва земята от силното слънце, което се отразяваше от каменистата почва. Тревата, където я имаше изобщо, беше крехка и рехава, а край пътя всичко бе обрасло с трънак. Бодливите му листа бяха покрити с паяжини — като плътна, постоянна мъгла. Имаше още нещо странно, което не можех да определя, докато не се огледах за място, удобно да напълня манерката си. Тогава осъзнах, че за пръв път в живота си не можех да чуя реката. Шумът й бе като фон на целия ми живот и го познавах отблизо — надигането на водата през сезона на наводненията, тежкото жужене на насекомите, които прелитаха над застоялите вирчета през лятото. Реката винаги бе служила като гръбнак за мислената ми карта на областта — нагоре по течението бе юг, там отвъд клисурата се намираха силозите, където Зак и аз се борехме с предизвикателствата, които си поставяхме. По-нататък в обратната посока беше Уиндъм, най-големият град и сърцето на Съвета. Никога не бях стигала толкова далеч, но бях чувала разкази за размерите и богатствата му. Дори бежанският лагер в околностите му, както ми беше казала мама, бил по-голям от който и да е град, който съм била виждала. Надолу течението водеше на север, през полетата и през по-големи села. На един ден път беше Хейвън, пазарното градче, където татко ни водеше, когато бяхме по-малки. След Хейвън плитките бързеи отнасяха реката отвъд границите на моето познание.
	Тук, в земите на Омега, все още бях сигурна, че ще мога да се ориентирам — обикновено усещах терена, както можех да усещам емоции или събития. Но без реката се чувствах като изгубена, лутайки се сред тази непозната равнина. Имаше само един път и аз го следвах, както ме беше посъветвала майка ми. Отклоних се само веднъж — след няколко синигерчета, които ме отведоха до едно малко изворче, бълбукащо от цепнатината на някаква скала. Пийнах няколко глътки и се върнах отново на прашния път.
	Когато най-сетне стигнах селището, нощта се спускаше над равнината и първите лампи вече светеха през прозорците. Къщурките бяха по-малки от тези в моето село, скупчени една до друга, заобиколени от просторни ниви, които след наскоро събраната реколта бяха като кръпки и осеяни с големи камъни. Нямаше съмнение къде се намирам. Свалих шала от главата си и разгоних мухите, които кръжаха около все още незарасналата рана. _Това е, което съм_, припомних си отново, с ръка върху ключа, който висеше на врата ми. Но докато наближавах — малка фигурка насред широкия и разбит път, ми се искаше Зак да беше до мен. Глупава мисъл, сгълчах се аз. И все пак, той беше за мен като песента на реката — винаги там.


>	Глава 5

	През следващите години бях благодарна най-малкото заради колибата на Алис и скътаните от нея бронзови монети, които бях открила в сандъка, заровен под лавандулата. След шест години в селото, не бяха останали много, но с тези пари успях да свържа двата края в най-тежките месеци на лошия сезон, да си платя десятъка на бирниците на Съвета (които идваха неизменно, независимо от успеха или провала на реколтата) и да помогна на някои от другите, които иначе щяха да гладуват. Малкият Оскар, от селото на родителите ми, също беше там, отгледан от свои роднини в колиба в съседство до моята. Беше отпратен твърде малък, за да ме помни, но когато и да го видех, усещах връзката със селото ни и с всичко, което бях оставила там. Макар и другите обитатели в новото ми селище все още да наричаха колибата ми „къщата на Алис“, постепенно започнах да се чувствам като у дома си.
	Останалите Омега постепенно свикнаха с мен, макар да се държаха на разстояние. Разбирах предпазливостта им — пристигането ми тук, жигосана чак на тринайсет години, означаваше, че никога нямаше да гледат на мен като на една от тях. Това, че бях ясновидец, още повече усложняваше нещата. Веднъж или два пъти подочух промърморени думи за липсата ми на видима мутация. _Лесно й е на нея_, чух веднъж съседа Клер да казва на жена си Неса, когато предложих да им помогна с ремонта на покрива. _Не е като да е трябвало да се бори, като нас._ Друг път, докато работех в градината си, чух Неса да предупреждава Клер да стои далеч от мен. _Не искам да седи в кухнята ми. Имаме си достатъчно неприятности и без съседка, която да може да ни чете мислите._ Нямаше смисъл да им обяснявам, че механизмът не работи по този начин — че виденията бяха поредица от образи, а не последователен разказ и че по-скоро бих уловила картина от някой град на десет мили на изток или от взрива, отколкото да ме занимават мислите на Неса. Замълчах си, продължих да събирам охлюви от широките листа на фасула и се престорих, че не съм чула нищо. Бях разбрала вече, че ако Омега бяха възприемани като опасни, то за ясновидците това важеше с двойна сила. Установих, че прекарвам повече време сама, отколкото дори в родното ми село, където все пак имах компанията на Зак, колкото и неохотна да беше тя.
	Бях изненадана, че намерих книги в колибата на Алис. Омега нямаха право да посещават училище, така че повечето не умееха да четат. Но в зарития сандък, заедно с монетите, имаше два тефтера с изписани на ръка рецепти, един с песни, някои от които бях чувала от бардовете в селото. За мен и Зак — със забранен достъп до училището заради статута ни на неразделеност, четенето бе тайно и по тази причина донякъде сближаващо ни. Двамата, под ръководството на майка ни или по-често сами, дращехме буквите по глинестия бряг на реката или по прахоляка в задния ни двор. По-късно се сдобихме и с книги, но само няколко. Един буквар с картинки, който татко пазеше от детството си. Книгата на селото, която се пазеше в Селския съвет и в която местните Представители прилежно вписваха всички истории от областта и всички закони, чието изпълнение съблюдаваха. Дори в нашето сравнително състоятелно село книгите бяха рядкост — четенето служеше основно за запознаване с указанията на пакетчето семена, купено на пазара, или за да се прочетат в Книгата на селото имената на двамата пътуващи Омега, глобени и бити с камшик, задето откраднали овца. В селото, където малцина можеха да четат и още по-малко биха признали, че могат, книгите бяха привилегия, която не можехме да си позволим.
	Не казах на никого за книгите на Алис, но ги четях и препрочитах толкова много, че страниците започнаха да окапват с всяко прелистване, сякаш попарени от някаква безкрайна есен. Вечер, когато приключвах полската работа и се прибирах вкъщи, прекарвах часове в кухнята на Алис, следвайки стегнатите, набързо надраскани указания за добавяне на малко розмарин към хляба или за най-лесния начин да обелиш скилидка чесън. Когато за пръв път изпълних съветите й и се научих да смачквам чесъна с плоската страна на ножа, така че скилидката просто се изхлузваше от сухата люспа като бонбонче от обвивката си, се почувствах много по-близо до Алис, отколкото към когото и да било от останалите в селището.
	През онези тихи вечери често мислех за майка ми и за Зак. Първоначално мама ми пишеше по няколко пъти в годината, а писмата ги донасяха търговци Алфа, които дори не слизаха от конете си, за да ми ги връчат, а просто ги мятаха от седлата си. Две години след като пристигнах в селището, тя ми писа, че Зак е започнал стаж към Съвета в Уиндъм. През следващата година-година и нещо идваха още новини — Зак се развиваше добре в службата. После започна да добива сила. И тогава, след пет години в селището на Омега, мама ми писа, че наставникът на Зак е умрял и Зак е заел неговия пост. Бяхме само на осемнайсет, но повечето Съветници започваха млади. Също така умираха млади — съперничеството и разделението в Съвета бяха легендарни. Съдията, който бе начело откакто се помнех, беше рядко изключение — наближаваше възрастта на родителите ми. Повечето от останалите бяха млади. Дори тук, в селището, достигаха истории за възхода и падението на различни Съветници. Изглеждаше, че в бруталния свят на крепостта на Съвета в Уиндъм безпощадността и амбицията означаваха много повече от опита. Не ме изненадваше, че Зак бе привлечен от това и че се справяше отлично в тази обстановка. Опитвах се да си го представя сред великолепието на залите в Съвета. Мислех за триумфалната му усмивка, когато ме разкри, и за онова, което каза след това: _Никой няма да ме замеря с камъни повече. Никога повече._ Боях се за него и никак не му завиждах, дори в годината, когато реколтата пропадна и селището бе обречено на глад.
	По това време писмата от мама вече бяха рядкост — на година и повече помежду им, а за новините от останалия свят се налагаше да разчитам на клюките, дочути на пазара на Омега на запад или споделени от странниците, които минаваха през селото ни. Освен малките торби с всичките им притежания те носеха със себе си истории. Запътилите се на запад търсеха по-плодородна земя, понеже голите почви до пустошта на изток едва раждаха достатъчно, да се плаща десятъкът на Съвета, а какво оставаше, за да се изхранват. А онези, които идваха от запад, разказваха за крайните мерки на Съвета — за Омега, прогонени от дългогодишните им домове, където земята вече се считала за твърде добра за тях; за набези от Алфа, които разграбвали и унищожавали посевите. Все повече хора бяха принудени да търсят път за спасение. Слуховете за все по-жестоко отношение към Омега се засилваха. Дори в нашето селище, което разполагаше с що-годе прилични земи, за разлика от много други, вече се усещаше резултатът от все по-високите данъци, изисквани от бирниците на Съвета. На два пъти и ние станахме обект на Алфа набези. Първия път пребиха Бен, чиято къща беше на края на селото. Бяха взели всичко, което можеха да носят, включително и парите, отделени за данъка за следващия месец. Вторият път беше след лошата реколта, но след като не намериха нищо за разграбване, се задоволиха с това да подпалят хамбара. Когато предложих на съседите да се оплачем на Съвета, те извъртяха очи.
	— За да ни изпратят още войници, да изгорят и останалата част от селото ли? — попита Клер.
	— Живяла си твърде дълго в онова Алфа село, Кас — добави Неса. — Явно още не схващаш нещата.
	Но аз се учех от всяка история за зверствата, която достигаше до селището ни. Макар и по-редки и споделени шепнешком, имаше и други слухове — за Омега съпротива и за острова. Но като гледах отчаянието на съседите, докато строяхме хамбара наново, подобни идеи ми се струваха много невероятни. Съветът бе управлявал стотици години; мисълта, че би могло да има място, неподвластно на контрола му, не беше повече от илюзия.
	И защо изобщо трябваше да мислим за съпротива? Фаталната връзка между близнаците беше нашето спасение. След годините на суша върху Омега се налагаха все повече и повече ограничения, но колкото и да се оплаквахме от данъците или изтласкването на селищата ни във все по-бедни земи, знаехме, че в крайна сметка Съветът ще се погрижи за нас. Това беше и целта на бежанските лагери — а след провалената реколта все повече Омега обмисляха този вариант. Същата зима докара и мен до пълна изнемога. Всички бяхме станали кожа и кости и накрая една двойка от селото не издържа и замина за лагера до Уиндъм. Не можахме да ги убедим да останат, да се надяват на новите посеви през пролетта. Бяха се наситили на празни надежди. И така, една ранна утрин всички стояхме и наблюдавахме как заключват колибата си и тръгват унило по каменистия път.
	— Не знам защо изобщо си правят труда да заключват — обади се Неса. — Няма да се върнат.
	— Поне ще ги хранят — допълни Клер. — Само дето ще трябва да си го заработят.
	— Сигурно, поне известно време. Макар да казват, че влезеш ли веднъж, няма излизане.
	Тя повдигна рамене.
	— Изборът си е техен.
	Погледнах отново към отдалечаващите се фигури. Мижавите бохчици, които носеха, изглеждаха по-големи върху изпосталелите им тела. Но всъщност какъв избор имаха?
	— Както и да е — продължи Неса. — Не може да се каже, че е по-добре да няма лагери. Поне знаем, че Съветът не би ни оставил да умрем от глад.
	— Не _не би_ — включи се Бен, най-възрастният в селището ни. — _Биха_ ни оставили, ако имаше как. Само че _не могат_. Там е разликата.

	* * *

	През пролетта, когато гладът понамаля и зачакахме новата реколта, майка ми пристигна с една волска каруца. Когато Бен я доведе в колибата ми, просто не знаех как да я посрещна. Изглеждаше ми същата, което обаче ме накара да се замисля колко ли много съм се изменила аз. Не само неизбежното съзряване за шест години, но и фактът, че през цялото това време бях живяла като Омега. Това ме беше променило дори повече, отколкото можеше да го направи гладът. От идването си в селото бях срещала само неколцина Алфа — бирниците на Съвета и съмнителни търговци, които идваха от време на време на нашия пазар. Дори сред тях имаше отхвърлени и бедни, които минаваха през Омега селищата в търсене на нещо по-добро. Те ни гледаха с презрение, ако изобщо благоволяваха да ни погледнат. Знаех как ни наричат — _изрод, пресъхнал извор_. По-обидно от думите обаче беше поведението им, малките жестове, разкриващи презрението им и страха им от Омега заразата. Дори най-дрипавите търговци Алфа, които се осмеляваха да търгуват с нас, потреперваха от докосването на нечия ръка, когато разменяха монети.
	Макар и жигосана като Омега, когато напуснах, не знаех какво означава това в действителност. Спомних си как ме заболя, когато на сбогуване мама не ме прегърна. Сега, гледайки я смутена в малката ми кухня, не посегнах към нея — бях си научила урока.
	Седнахме една срещу друга на масата.
	— Дойдох само да ти дам това — каза тя и ми подаде една златна монета. Обясни ми, че Зак й е изпратил шест такива, всяка от които се равняваше на половингодишна реколта.
	Монетата бързо се стопли в ръката ми, докато я обръщах нагоре-надолу.
	— Защо ми я даваш?
	— Ще ти потрябва.
	Посочих всичко, което ни заобикаляше, погледнах към смокините, натежали от плод, които се виждаха през малкия прозорец.
	— Не ми трябва. Справям се. А и досега никога не си се интересувала.
	Тя се наведе и заговори тихо:
	— Не можеш да останеш тук.
	Изпуснах монетата върху масата. Тя се въртя шумно няколко секунди и звънливо спря върху надраното дърво.
	— Какво искаш да кажеш? Не беше ли достатъчно, че ме изгонихте от селото?
	Мама поклати глава.
	— Не исках да го правя. Може би не трябваше. Но сега се налага да вземеш тези пари и да се махнеш. Скоро. Заради Зак.
	Въздъхнах.
	— Винаги е заради Зак.
	— Сега е силен. Означава, че има врагове. Хората обсъждат — него и онова, което е направил в Съвета.
	— Какво е направил? Той е на деветнайсет. В Съвета е едва от година.
	— Чувала ли си за Генералшата?
	— Всеки е чувал за Генералшата. — И най-вече Омега.
	Всеки път щом се заговореше за анти-Омега политика, именно нейното име се шепнеше от хората сред пазарските сергии. Когато бирниците изискваха по-високи данъци през последните две години, винаги беше въз основа на последните „реформи“ на Генералшата.
	— Тя е само година по-голяма от теб и Зак впрочем. Хората си създават врагове в Съвета, Кас. Повечето Съветници не живеят дълго. — Нито пък близнаците им, макар че нямаше нужда да го споменава. — Знаеш какъв е Зак. Мотивиран. Амбициозен. Сега е известен под името Реформатора. Има последователи, работи с важни хора. Няма да мине много, преди някой да се опита да се добере до теб.
	— Не. — Хвърлих й монетата през масата. — Няма да си тръгна. Дори да има врагове, той няма да им позволи да ме докопат. Ще ме пази.
	Тя посегна през масата, сякаш да ме хване за ръката, но се спря. Колко ли време мина, зачудих се аз, откак някой ме бе докосвал с нежност?
	— От това се страхувам.
	Погледнах я с празен поглед.
	— Какво имаш предвид?
	— Чувала си за Хранилището.
	Това беше една от многото истории, които се разнасяха из селото, като топка от тръни и бурени, търкаляща се през полето. Слухове, че там някъде под залите на Съвета в Уиндъм има таен затвор, където Съветниците държат своите Омега близнаци. Наричаха го Хранилището — подземен комплекс, където заключваха Омега за неопределено време, така че могъщите им половинки да не бъдат подложени на атака чрез близнаците си.
	— Това ли? Това са просто слухове. А дори да е вярно, Зак никога не би постъпил така. Не би го направил. Познавам го най-добре от всички.
	— Не. Ти си му най-близка. Но това не е същото. Той ще дойде за теб, Кас. Ще те заключи, за да се предпази.
	Поклатих глава.
	— Не би го направил.
	Кого се опитвах да убедя — нея или себе си? Каквото и да беше, тя не се опита да спори с мен. И двете знаехме, че няма да напусна. Преди да потегли, мама се пресегна от каруцата и отново притисна монетата в ръката ми. Чувствах я върху дланта си, докато колата се смаляваше в далечината. И не я изхарчих; нито за да избягам, нито за да си купя храна. Пазех я, както някога пазех ключа от Алис, с мисълта за Зак винаги когато я държах в ръка.
	Зак ме научи да потискам виденията си като малка. Нуждата му да ме разобличи ме направи внимателна да не се издавам, нито да разкривам онова, което знам. Сега го правех отново, и отново заради него. Отказвах да пусна картините, които ме навестяваха точно преди да се събудя или през онези моменти на нивата, когато спирах работа за малко, за да наплискам лицето си с вода от манерката. Заложих на цялата си вяра в него, а не на виденията си. Повтарях си, че не би го направил. Мислех за това колко нежно се погрижи за раната ми след жигосването. Помнех дните, месеците и годините, които под подозрителните погледи на цялото село прекарвахме заедно. И макар ясно да си спомнях и враждебността му, и многото му жестокости, също така знаех, че той зависи от мен толкова силно, колкото и аз от него.
	Затова работех по-здраво от преди. Когато дойде жътвата, обичайно най-натовареното време в годината, ръцете ми бяха разранени от косата, а плявата от пшеницата се набиваше под ноктите ми до кръв. Опитвах се да се концентрирам върху моментните шумове — свистенето на косата, глухите удари на хвърляните снопи, виковете на другите около мен. Всеки ден работех до късно, докато неканената нощ най-после идваше и по тъмно си тръгвах към дома.
	И се получи. Почти се бях убедила, че никога няма да дойдат, когато пристигнаха и осъзнах, че наближаването на въоръжените конници ми е толкова познато, колкото и косата в ръката или пътеката между полята, която водеше към дома.
	Когато ездачът ме издърпа нагоре, мярнах блясъка на злато в прахоляка. Монетата беше паднала от джоба ми и бързо се изгуби сред отъпканата от конски подкови пръст.


>	Глава 6

	До момента, в който Зак дойде в килията ми, бях преброила сто и осемнайсет дни. Двеста трийсет и шест подноса с храна. Осем посещения от Изповедничката.
	Не можех да сбъркам звука от стъпките му, както не можех да сбъркам гласа му или онзи характерен ритъм на дишането му, когато спеше. В миговете, преди да отключи, се чувствах сякаш всичките тези години без него не съществуват. Подскочих, когато чух стъпките му, но в момента, в който отвори вратата, вече си бях наложила да седна отново на леглото.
	Постоя за кратко на прага. Когато го погледнах, видях двама души — мъжа пред мен и момчето, което помнех. Беше станал висок и бе пуснал тъмната си коса малко по-дълга, зализана зад ушите. Лицето му се беше закръглило, омекотявайки острите скули и брадичка. Помнех, че през лятото му се появяваха лунички — цял куп, пръснати по носа му, като шепа пръст, хвърлена върху ковчег. Сега нямаше и следа от тях, а цветът на кожата му беше само няколко нюанса по-малко блед от собствения ми килиен тен.
	Влезе вътре, заключи вратата зад себе си и пусна ключовете в джоба си.
	— Няма ли да кажеш нещо? — попита.
	Не посмях да продумам, боейки се, че гласът ми ще издаде колко го мразя или колко много ми липсва.
	Зак продължи:
	— Не искаш ли да ти обясня защо се наложи да го направя?
	— Знам защо си го направил.
	Полусмях.
	— Почти бях забравил колко трудно може да бъде да се разговаря с теб.
	— Не ми е работа да те улеснявам.
	Започна да крачи напред-назад. Гласът му остана спокоен, думите излизаха със същия отмерен ритъм като стъпките му.
	— Не можеш да ми дадеш нищо, нали? Дори и обяснение. Знам какво исках да ти кажа. Репетирах. Но ето те тук, каквато винаги си била, с претенциите, че всичко ти е ясно.
	— Не мога да ти дам нищо? — повторих аз. — Имаш всичко. Получи оставането. Получи мама. — Гласът ми се пречупи, когато изрекох думата.
	— Беше твърде късно — отвърна той и застина на място. — Алис вече беше убила татко. А ти вече бе отровила всичко. Ти ме беше заразила — след всичките години на неразделеност. Другите така и не ме приеха. Не както трябва. А трябваше да е животът, който винаги бях желал. — Протегна празните си ръце с разперени пръсти. — Вече беше развалила всичко.
	— Аз нямах нищо — отвърнах. — Имаше дни, когато в селището всички гладувахме. Но ти не ми позволи да имам дори това. Трябваше да ме заключиш тук и все още да си мислиш, че ти се е паднал тежкият дял?
	— Нямам избор, Кас.
	— Защо се опитваш да ме убеждаваш? Искаш да ти дам опрощение? Да ти кажа, че разбирам?
	— Каза, че разбираш.
	— Казах, че знам защо си го направил. Знам какви са мотивите ти. Имаш врагове, сега, когато си такъв голям играч в Съвета. Мислиш, че могат да ме използват, за да се разправят с теб. Това не оправдава заключването ми тук.
	— А ти какво би направила?
	— Откога те интересува какво бих искала аз или какво мисля?
	Сега вече се ядоса.
	— Винаги всичко е зависело от теб. Целият ми живот беше на пауза, не можеше да започне, докато ти беше там.
	— Беше започнал. Имахме живот. — Замислих се отново, както толкова много пъти дотогава, за всички години, прекарани заедно, само ние двамата, съществуващи в рамките на селото. — Ти просто искаше друг.
	— Не. Исках си моя живот. Моя. Ти го направи невъзможен. А сега съм на път да постигна нещо голямо. Не мога да ти позволя да застанеш на пътя ми.
	— Значи съсипваш моя живот, за да предпазиш собствения си.
	— Има само един живот, който си делим — ето това не осъзнаваш. Винаги си действала така, сякаш двамата можем да имаме онова, което си пожелаем. Светът не работи по този начин.
	— Ами промени го тогава. Каза, че искаш да бъдеш голяма, важна личност и да промениш света. Не ти ли е хрумвало досега, че ние променяхме света през всеки от онези дни, в които не бяхме разделени.
	Той замълча. След няколко минути се приближи и седна до мен, въздъхвайки леко, докато се облягаше назад. Когато придърпа коленете си пред гърдите си, неговите бяха по-високи от моите. Космите по ръцете му бяха по-гъсти и по-тъмни, отколкото си ги спомнях, не изсветлели от слънцето, както някога. Телата ни се бяха променили толкова много, откакто се видяхме за последно, но тези нови тела автоматично заставаха във все същата стара симетрия — седнали рамо до рамо в леглото, с гърбове към стената, както седяхме на леглото ми на село.
	Зашепнах му, както винаги правехме тогава, докато нашите се караха на долния етаж.
	— Няма нужда да ставаш такъв човек, Зак.
	Той се изправи, изваждайки връзката с ключове от джоба си.
	— Нямаше да има нужда, ако те нямаше теб. Ако не беше направила всичко така трудно още от самото начало.
	През месеците, в които чаках да дойде в килията ми, бях обмисляла внимателно какво ще кажа и си бях обещала да бъда спокойна. Но когато тръгна към вратата, намеренията ми се изпариха. Перспективата да остана отново сама в килията лумна пред очите ми и почувствах как кръвта ми кипва, докато цялото ми тяло не се превърна в пулс, силно учестен пулс. Втурнах се към него, посегнала към ключовете в ръката му.
	Беше половин глава по-висок от мен, а и по-силен след шестте ми усилни години в селището и месеците на бездействие в килията. Само с едната си протегната напред ръка и пръсти около шията ми успя да ме задържи надалеч почти без никакво усилие. Дори докато се мятах и ритах към него, знаех, че е безсмислено. И да успеех да го надвия или да му счупя ръката, щях самата да се озова в съвсем същата ситуация. Ала всъщност аз не се борех с него, борех се със стените на килията, с бетонния под и безразличието на часовете, които идваха и си отиваха, докато линеех в тясното пространство. Хвърлях се отгоре му с цялата си тежест, а кокалчетата на китката му опираха в челюстта ми, докато продължаваше да ме отблъсква. Той все пак не се огъна, дори когато почувствах как плътта на ръката му се разкъсва под ноктите ми.
	Наклони се напред, така че да чуя шепота му през собственото си учестено дишане.
	— Почти трябва да съм ти благодарен. Другите от Съвета може и да говорят за риска, който идва от Омега. За заплахата от заразяване. Но не са го преживели, не и като мен. Не знаят колко опасни можете да бъдете. — Цялата треперех и едва когато отпусна ръката си, забелязах, че и той трепери. Стояхме така дълго време. Разстоянието помежду ни се тресеше от забързаното ни дишане, шумно както в нощ преди лятна буря, когато въздухът вибрира от жегата, цикадите пищят, а целият свят трепти в очакване.
	— Моля те. Не го прави, Зак. — Молех го и си припомнях как той ме умоляваше да се разкрия като Омега през онази нощ в спалнята, когато бяхме малки. Така ли се беше чувствал тогава?
	Не каза нищо, просто се извърна. Докато излизаше и заключваше вратата след себе си, погледнах към все още треперещите си юмруци и забелязах кръвта му, която капеше изпод ноктите на дясната ми ръка.

	* * *

	Изповедничката беше започнала да носи със себе си карта. Без всякакви предисловия, заключваше вратата зад себе си, опъваше картата на леглото ми, след което ме поглеждаше.
	— Покажи ми къде е островът. — Понякога ограждаше с пръсти определени места. — Знаем, че е някъде на запад или югозапад. Вече сме близо, ще ги открием.
	— И за какво съм ви аз тогава?
	— Защото брат ти не е известен с търпението си.
	Опитах да се засмея.
	— И какво ще направите? Ще ме изтезавате ли? Ще ме заплашвате със смърт? Всяка сериозна болка означава изтезание и за Зак.
	Изповедничката се наведе.
	— Мислиш, че няма по-лошо от това, което вече сме ти причинили, така ли? Изобщо нямаш представа каква късметлийка си. А това ще продължи само ако си ни от полза. — Отново ми напъха картата. Силата на погледа й създаваше почти физическо усещане. Беше изгарящ, също като желязото за жигосване върху челото ми преди толкова години.
	— Така, както ти си им от полза, като работиш за тях ли? Услужливото изродче на Алфа господарите?
	Наведе се напред много бавно, докато лицето й не се приближи до моето толкова близо, че да мога да виждам малките косъмчета по бузите й, фини и бледи като царевична коса. Ноздрите й леко се издуха, докато поемаше бавно и дълбоко глътка въздух, а след това и още една.
	— Толкова ли си сигурна, че съм под тяхна опека? — прошепна.
	Заопипва още по-надълбоко в съзнанието ми. Когато бяхме деца, веднъж със Зак бяхме повдигнали един голям плосък камък. Отдолу се разкриха всички червейчета и личинки, захвърлени внезапно от мрака в светлината, гърчещи се, бели, месести и безпомощни. Сега, под взора на Изповедничката, не бях повече от онези личинки. Нямаше нищо, което тя да не може да види, да не може да вземе.
	Бях се научила, след първоначалния шок, да затварям съзнанието си като око. Като юмрук. Да я блокирам, борейки се да запазя поне нещо от себе си. Знаех, че трябва да крия острова от нея. Но, съвсем егоистично, осъзнах, че се тревожа не по-малко дали ще успея да предпазя онези няколко лични спомена, които кътах.
	Есенния следобед, през който със Зак се упражнявахме да пишем в задния двор. Докато кокошките обикаляха и кълвяха около нас, ние клечахме с пръчки в ръце и дращехме разкривени букви в прахоляка. Той написа моето име, аз — неговото.
	Дългите дни край реката, когато останалите деца бяха на училище, а Зак и аз си разменяхме съкровищата, на които попадахме в безцелните си разходки. Той ми беше показал камъчето с отпечатък на охлюв върху него. Аз му бях донесла отворена черупка от речна стрида, с вътрешност — мътна като сляпото бяло око на онзи Омега просяк, който бях виждала на пътя за Хейвън.
	И спомена за всички онези нощи, когато си разказвахме истории и си шепнехме от двете легла, точно както разменяхме крайречните съкровища денем. Легнал в тъмното, заслушан в приглушеното потропване на дъжда върху покрива, Зак ми беше разказал как биковете в съседната нива го подгонили, докато минавал напряко оттам на път за кладенеца, и как се качил на едно дърво, за да не го намушкат. Аз му бях разказала как съм видяла другите деца, които бяха вързали нова люлка на дъба в двора на училището, и как бях надничала над оградата, която никога не ни бе позволено да прекрачим.
	— Ние си имаме наша люлка — беше ми отвърнал тогава.
	Самата истина, макар и люлката да не беше съвсем люлка — просто едно местенце, което бяхме намерили нагоре по течението, където една върба се скланяше толкова ниско над водата, че можеше да се хванеш за най-долните клони и да се залюлееш над реката. През по-горещите дни се надпреварвахме кой ще се залюлее най-надалеч и ще скочи триумфално във водата долу.
	Имаше и някои по-скорошни спомени, от селището. Вечерите, когато седях пред малкото огнище вкъщи и четях книгите с рецепти на Алис или пък сборника й с песни и си я представях — как седи на същото място, няколко години по-рано, и ги пише.
	И по-късно, топлината от мамината ръка върху монетата, когато ми я подаде при опита си да ме предупреди за Зак. Беше дребно съкровище, не дори и докосване, само отразената топлина на монетата, която бе държала в ръка. Но това бе единственото, останало ми от нея след последните няколко години, и то си беше мое.
	Всички тези неща сега лежаха открити пред студения взор на Изповедничката. За нея те не бяха нищо повече от хаоса в чекмедже, което преравя в търсене на нещо потребно. При всяко придвижване по-навътре ме оставяше вкопчена в парчетата, в опит да подредя бъркотията в съзнанието си.
	Когато се изправи и си тръгна, заедно с картата, знаех, че би трябвало да съм доволна, задето бях успяла да опазя острова от лапите й. Но съсредоточаването в това да скрия тези видения ме принуждаваше да оставям толкова много други неща на показ. Тези спомени, тези остатъци от живота ми преди килията — тя просто ги вдигаше, обръщаше и захвърляше. И макар да нямаха никакво значение за нея, нищо, което докосваше, не оставаше неопетнено. След всяко посещение чувствах, че имам все по-малко спомени, които да не е опипала.

	* * *

	На следващия ден дойде Зак. Неговите посещения бяха доста по-редки в последно време, а когато идваше, обикновено избягваше погледа ми и си играеше нервно с ключовете. Почти не говореше, отговаряше само с вдигане на рамене на повечето от въпросите ми. Но на всеки няколко седмици чувах ключа в ключалката, скърцането на врата по пода, след което той влизаше — моят близнак, моят тъмничар, и сядаше в другия край на леглото ми. Не знаех защо идва, а още по-малко разбирах защо бях толкова доволна винаги когато чуех стъпките му в коридора.
	— Трябва да говориш с нея — рече. — Просто й кажи какво виждаш. Или я пусни навътре.
	— Имаш предвид съзнанието ми?
	Вдигна рамене.
	— Не се прави на толкова ужасена. И ти си като нея в крайна сметка.
	Поклатих глава.
	— Не правя онова, което прави тя. Не се меся в главите на хората. А тя може да върви по дяволите и да не се пъха в съзнанието ми — то е едничкото, което ми е останало. — Не знаех как да изразя пред него какво чувствах, когато Изповедничката се опитваше да навлезе в съзнанието ми. Как след това оставах с усещането, че съм омърсена и незащитена в собствената си глава.
	Той въздъхна, а въздишката премина в смях.
	— Щях да съм впечатлен, че успяваш да я удържиш толкова дълго време, само че си знам от преди колко си вироглава.
	— Тогава трябва да си наясно, че това няма да се промени. Няма да ти помогна.
	— Трябва, Кас. — Наведе се ниско над мен. За миг си помислих, че може да ме хване за ръката, както направи преди толкова години, докато татко умираше и той ме умоляваше да направя нещо. Зениците му се разширяваха и свиваха със свой неравномерен ритъм. Когато бе толкова близо до мен, можех да видя кървавите следи по долната му устна. Помнех как си гризеше устните, докато мама и татко се караха долу или когато децата в селото ни закачаха.
	— От какво се боиш? — прошепнах аз. — От Изповедничката ли?
	Той се изправи.
	— Знаеш ли, има по-лоши неща от тази килия, които можем да ти сторим. — Замахна и удари стената. Дланта му остави отпечатък в прашния бетон. — На някои Омега, които държим тук, се случват по-ужасни неща. Живееш така само защото си ясновидка. — Опъна шия назад, прокара ръце по лицето си и си пое няколко пъти дъх със затворени очи. — Казах й, че ще си ни от полза.
	— Искаш да съм ти благодарна? За това? — Обхванах с поглед килията, чиито стени бяха стиснали живота ми като в менгеме. Всичко бе смачкано от тези няколко квадратни метра сивота. А съзнанието ми, него също бях започнала да чувствам като килия — заключено и сумрачно. По-лошо от всичко беше суровото безразличие на времето, което си минаваше, докато аз бях хваната тук в капана на подноси с храна и безмилостна светлина.
	— Нямаш представа какви грижи полагам за теб. Всичко, което ядеш — посочи той към подноса на пода, — първо го опитва човек, когото съм наел за това. Всяка чаша вода. Всичко.
	— Трогната съм от загрижеността ти — отвърнах. — Но доколкото си спомням, докато живеех собствения си живот в селото, не ми се налагаше да се тревожа дали някой не иска да ме отрови.
	— Твоя собствен живот? Не беше толкова ентусиазирана за „твоя собствен живот“ през всичките години, когато се опитваше да превземеш моя.
	— Не съм се опитвала да превзема нищо. Просто не исках да ме изгонят, също като теб. — Мълчание. — Ако може поне да ме пускаш до стената от време на време, както в началото. Или да поговоря с някой от другите затворници. Само да мога да говоря с някой друг.
	Той поклати глава.
	— Знаеш, че не мога. Видя какво се случи при стената тогава. Онзи луд можеше да нападне теб. — Погледна ме по начин, който бих могла да оприлича като нежност. — Целият смисъл на престоя ти тук е собствената ти безопасност.
	— Ако ни позволявахте да говорим помежду си, онова нямаше да се случи. Нямаше да полудее. Защо другите Омега тук биха пожелали да ми направят нещо? Нали са в същата ситуация като мен. Защо не ни позволявате да общуваме?
	— Заради това кои са близнаците им.
	— Близнаците им са твои приятели, дружките ти от Съвета.
	— Толкова си наивна, Кас. Те са просто хора, с които работя или за които работя — не са ми приятели. Мислиш ли, че някои от тях не биха принудили близнаците си да ти видят сметката, за да се разправят с мен?
	— И къде свършва това? По твоята логика, би трябвало да прекарваме живота си в изолатора, както Алфа, така и Омега.
	— Не става дума само за мен — отвърна той. — Винаги се е случвало — да използват онези, които са най-близки, за да манипулират хората. Дори и в Преди. Ако е трябвало да контролират някого, отвличали съпрузи, деца, любовници. Единствената разлика със След е, че сега е по-директно. Някога в Преди е трябвало да си пазиш гърба. Сега на всички ни се налага да пазим по два гърба. И толкоз.
	— Толкоз е, защото принизяваш братството до задължение. Ти си параноик.
	— А ти си упорито наивна.
	— И затова ли идваш тук долу? — попитах го аз, докато той се изправяше и отключваше вратата. — Защото не можеш да имаш доверие на никого другиго там горе, в Съвета?
	— Това би означавало, че имам доверие на теб — отвърна той и затръшна вратата зад себе си. Чух завъртането на ключа.

	* * *

	Пресметнах, че трябва да е минала поне година, откак за последно бях видяла слънцето. В изкуствено осветения свят на Хранилището се промениха дори сънищата ми, както и дневните видения. Когато отначало започнах да виждам острова, се чудех дали не е просто фантазия, с която да се спасявам от ужаса на затворничеството си. А сега, когато бяха започнали да нахлуват тези нови, по-мрачни видения, дълго време смятах, че може да са просто кошмарни представи, че ужасът на продължителната ми изолация се е просмукал в сънищата ми. С напредването на дните ми в Хранилището започнах да се съмнявам в собственото си съзнание. Но онова, което виждах, бе твърде непознато и твърде настоятелно, за да повярвам, че съм си го измислила сама. А и подробностите, те бяха толкова ярки, затова бях убедена, че не бих могла да ги създам — стъклени контейнери, истински от върха чак до прахоляка, натрупан върху гумените уплътнения в основата. Жиците и панелите над контейнерите, всеки панел отрупан с малки светлинки в червено и зелено. Тръбите — гумени, с телесен цвят, стърчащи от върха на всеки контейнер.
	Как бих могла да създам такава гледка, след като дори не можех да я дешифрирам? Единственото, което знаех със сигурност, беше, че това е нещо забранено, като стъклената топка светлина в килията ми. Тръбите и жиците, които виждах да обграждат контейнерите, пасваха на историите за Преди и цялата му Електрическа алхимия. Светлините — те също имаха онзи неестествен блясък като топката в килията ми. Всяка от тях, неугасваща, бе точица чист цвят, без топлина. Това беше машина, но машина за какво? Беше едновременно по-объркана и по-невероятна, отколкото бях вярвала от слуховете за Преди. Плетеницата от жици и тръби изглеждаше хаотична, импровизирана. Но цялата пулсираща маса от връзки, светлини и контейнери бе толкова огромна, че нямаше как да не впечатлява, независимо от тръпките на ужас, които предизвикваше в мен.
	Първоначално виденията ми показваха само контейнерите. А след това видях и телата, плаващи в тях, носещи се в безсъзнание сред гъста течност, която сякаш забавяше всичко и дори косите им помръдваха едва-едва. От всяка зинала уста — тръба. Но очите бяха най-лошото. Повечето от тях — затворени, но и изражението на хората с отворени очи бе изцяло лишено от съдържание. Това бяха само останки от хора. Мислех си за думите на Зак, когато му се оплаках от килията: _Знаеш ли, има по-лоши неща от тази килия, които можем да ти сторим._
	Усещах го най-отчетливо, когато той идваше, макар и все по-рядко. Залата с контейнерите беше като миризма, полепнала по него. Още с щракването на ключалката долавях лицата, които изникваха неканени. След като си тръгнеше, ме гнетяха часове наред със затворените си очи и отворени усти. Всички бяха Омега, заточени в безвремието на онези стъклени бъчви. Месеците минаваха и въпреки редките посещения на Зак, усещането ми за това място се беше превърнало в постоянно присъствие. Далеч от абстрактното, усещането бе не просто за реалност, а за истинска близост. Това физическо присъствие стана толкова натрапчиво, че го усещах като категоричен зов на залата, вероятно само на няколкостотин фута оттук, превърнала се като компас за мен. Също както някога реката бе отправната точка на мислената ми карта на долината, в която израснах, сега картата на крепостта в съзнанието ми имаше две опорни точки — килията и залата с контейнерите. И под всичко това — реката, все още присъстваща някъде там. Усещах движението й дълбоко под стъпалата си, а безспирният й ход сякаш се присмиваше на моя застой.

	* * *

	Един ден Изповедничката отключи вратата, но не влезе в килията.
	— Ставай — нареди ми и задържа вратата отворена.
	Не бях излизала от килията повече от година. Чудех се дали не е някаква зловеща шега. През последните месеци имаше моменти, в които започвах да се страхувам, че полудявам. Докато гледах през отворената врата, не вярвах дори на ивицата от коридора, която можех да различа. За зажаднелите ми за пространство очи бетонният коридор бе толкова далечен, като планинска гледка, огряна от слънце.
	— Побързай. Ще ти покажа нещо. Нямаме много време.
	Дори и в присъствието на тримата въоръжени стражи и под нетърпеливия поглед на Изповедничката, не успях да прикрия вълнението си, когато прекрачих прага.
	Отказа да ми каже къде ме води, нито отговори на някой от въпросите ми. Вървеше забързано на няколко крачки пред мен, а пазачите ни следваха по петите.
	Както се оказа, не отивахме много далеч — точно в края на коридора, през друга заключена врата, после един ред стълби до нова редица от килии.
	— Няма ли да излезем навън? — попитах, застанала срещу вратите, подобни на собствената ми — сива стомана, тесен процеп за подносите с храна близо до пода, прозорчето за наблюдение на нивото на очите, което се отваряше откъм коридора, но не и отвътре.
	— Това да не ти е пикник — сопна се тя. — Има нещо, което трябва да видиш.
	Отиде до третата врата и избута отвора. Както и в моята килия, личеше, че не бе отварян много често — плъзна се трудно, със скърцане, остъргвайки ръждата.
	Изповедничката отстъпи назад.
	— Хайде — рече и посочи прозорчето.
	Пристъпих към вратата и се надвесих ниско над отвора. В килията беше по-тъмно, самотната Електрическа светлина не можеше да се мери с дългата поредица в коридора. Но дори докато очите ми се нагаждаха с тъмнината, можех да видя, че килията е точно като моята. Същото тясно легло, същите сиви стени.
	— Погледни внимателно — нареди Изповедничката, а аз усетих топлия й дъх зад ухото си.
	Тогава забелязах мъжа. Стоеше срещу стената, в най-тъмния ъгъл на килията, и гледаше подозрително към вратата.
	— Коя си ти? — попита и пристъпи напред, присвивайки очи, за да ме види по-добре. Гласът му беше ръждясал, също като прозорчето за наблюдение, закърнял от бездействие.
	— Не говори с него — заповяда Изповедничката. — Само наблюдавай.
	— Коя си ти? — повтори той, този път по-високо. Беше може би с десетина години по-възрастен от мен. Не го бях виждала преди, по време на онези отдавнашни разходки до стената, но дългата му брада и бледата кожа сочеха, че не е скорошно попълнение в Хранилището.
	— Аз съм Кас — отговорих.
	— Няма смисъл да говориш с него — повтори Изповедничката. Звучеше почти отегчена. — Само гледай. Скоро ще се случи. Усещам го от дни.
	Мъжът пак пристъпи напред, вече само на крачки от вратата, толкова близо, че можех да се протегна и да го докосна през малкия отвор. Нямаше една ръка, а през сплъстената му коса се забелязваше печатът.
	— Има ли някой друг с теб? — попита. — Не съм виждал никого от месеци. Не и откакто ме доведоха тук. — Пристъпи по-близо, с вдигната ръка.
	После се свлече. Беше толкова неочаквано, краката му просто поддадоха, сякаш бе застанал на песъчлив бряг в силен дъжд. Притисна с ръце стомаха си, а тялото му потреперя. Не издаде и звук, само от устата му изригна кръв, която изглеждаше черна на слабата светлина. Повече не помръдна.
	Нямах никаква възможност да кажа нещо или някак да реагирам, освен да отскоча от прозорчето. Преди да успея да погледна отново, Изповедничката ме сграбчи за ръката и ме обърна към себе си.
	— Виждаш ли? Мислиш, че тук си в безопасност? — Изблъска ме обратно към вратата, усетих студената стомана върху голите си ръце. — Сестрата на този мислеше, че е в безопасност само защото го е заключила тук долу. Но тя си създаде достатъчно много врагове в Съвета, така че дори Хранилището не успя да я спаси. Не можаха да се доберат до него, затова се справиха директно с нея. Все пак успяха.
	Вече знаех. Ужасът от смъртта на мъжа беше двоен за мен. Видях го в момента, в който той падна — жена, легнала по корем на леглото, със спретната плитка и нож, забит в гърба.
	— Зак ли го направи?
	Тя поклати отрицателно глава.
	— Не и този път. А и това не е важно — онова, което трябва да осъзнаеш, е, че дори той не може да те предпази, не непременно. В момента е в благоприятна позиция, разбира се, но плановете му са амбициозни. Ако Съветът се обърне срещу него, ще намерят начин да се доберат до единия от двама ви.
	Лицето й бе толкова близо до моето, че можех да различа отделните мигли и вената, която пулсираше на челото, точно от лявата страна на печата. Затворих очи, но мракът се изпълни само със спомените за човека на пода зад мен, кръвта от устата му, проточила се като език. Не можех да дишам.
	Тя заговори много бавно:
	— Трябва да започнеш да помагаш на Зак и на мен. Ако той се провали, ако другите Съветници се обърнат срещу него, ще стигнат до един от двама ви.
	— Няма да ви помогна — отвърнах аз. Мислех за залата с контейнерите и онова, което Зак беше направил с нещастниците там. Ала онези ужаси изглеждаха далечни в сравнение с кървящото тяло на пода зад мен и непроницаемото лице на Изповедничката близо до моето.
	— Не мога — рекох. — Нямам нищо за казване.
	Чудех се колко още ще мога да се сдържа и да не се разплача пред нея, но тя внезапно се извърна.
	— Върнете я обратно в килията — нареди през рамо на пазачите, докато се отдалечаваше.

	* * *

	Светът ми беше сведен до рамките на килията — стените, тавана, пода. Безмилостната врата. Опитвах се да си представя външния свят — утринното слънце, което хвърля остри сенки над стърнищата от прясно окосената пшеница; безкрайното нощно небе, разпростряло се над реката. Но тези представи се бяха превърнали в идеи, не бяха реалност. Загубени за мен като уханието на дъжда, усещането на речния пясък под краката, птичите песни, огласящи изгрева. Всички тези неща изглеждаха все по-малко истински в сравнение с виденията от залата с контейнерите и онези тела — подпухнали и безмълвни, носещи се сред плетеници от тръби. Виденията от острова също се бяха разредили. Проблясъците от открито море вече не успяваха да проникнат в килията. Дните ми в Хранилището се множаха, докато не почувствах, че цялата ми килия е натъпкана догоре с тях. Сякаш помещението бавно се изпълваше с вода. Едва дишах под товара на загубените седмици, месеци, а вече и години. Така ли започва, се чудех аз, така ли започва лудостта, която толкова често спохожда ясновидците? Ако имаше да се случва, значи годините плен можеха само да ускорят процеса. Бях чувала как татко бе описал един ясновидец на пазара в Хейвън като _изгубил ума си_. Сега този израз започваше да добива буквално значение. Набезите на Изповедничката и виденията от контейнерите бяха толкова всепоглъщащи, че всичко друго се губеше, най-вече аз самата.
	Зак вече идваше да ме вижда съвсем рядко — понякога между посещенията му минаваха месеци. А когато дойдеше, почти не говорехме. Но все пак забелязвах колко се е променило лицето му за годините, прекарани в Хранилището. Беше отслабнал толкова, че единствената част на лицето му, която притежаваше някаква мекота, бяха устните му. Чудех се дали и аз съм се променила и дали той щеше да забележи, ако е така.
	— Знаеш, че това не може да продължава — каза.
	Кимнах, но се чувствах като под вода — думите му бяха заглушени и далечни. Тесните стени на килията ми и ниският таван в странно единство създаваха ехо, заради което гласовете ни винаги звучаха някак неустойчиви. Сега ехото вече ми се струваше като част от някакво генерално размиване — всичко излизаше извън фокус.
	— Ако зависеше от мен — продължи той, — щях да те държа тук. Но вече съм започнал нещо и трябва да го довърша. Мислех си, че може би ще успея да те задържа далеч от него, ако сътрудничиш. Но ти не й даваш нищичко.
	Не се налагаше да уточнява за кого говори.
	— Тя няма да търпи това още дълго. — Говореше толкова тихо, че едва го чувах, сякаш той самият трудно понасяше собственото си признание, че се страхува. Наведе се напред, така че лицата ни почти да се докоснаха. — Ако зависеше от мен, щях да те държа тук — каза, този път по-високо. Не знаех защо му беше толкова важно да ме убеди в това. Извърнах глава към стената.

	* * *

	Първоначално не знаех защо сънищата за празния контейнер ме ужасяваха толкова много. Бях получавала видения за контейнерите вече три години. Винаги ме караха да се чувствам зле, но вече ми бяха познати — тялото ми не подскачаше от изненада, когато ги виждах насън. Бях свикнала с тях, както бях свикнала и с печата на лицето си. Защо тогава, когато сънувах онзи празен контейнер, се събуждах оплетена в чаршафите, подгизнали от внезапно избила студена пот? Контейнерът беше празен, би трябвало да всява по-малко ужас от заетите, които по правило изпълваха нощите ми. Просто си стоеше в очакване някой да запълни стъкления му търбух.
	Четвърта нощ подред сънувах все същия контейнер. Стоеше във все същата приглушена светлина; жиците и тръбите стърчаха оплетени отгоре, както винаги. Извивката на стъклото си беше същата, но нещо никак не беше наред. Този път стъклото се извиваше не извън мен, а около мен. Усещах тръба в собствената си уста, гумената й натрапчивост в трахеята ми и болката в крайчеца на устата ми, откъдето същата тази тръба се подаваше и бе разранила кожата. Не можех да затворя уста, нито да се предпазя от течността, която сега изпълваше контейнера, отвратително сладникава. Очите ми също не можеха да се затворят. Гнусната субстанция замъгляваше погледа ми, всичко играеше и се размекваше, сякаш го виждах през маранята, която трептеше над полята на село в горещ летен ден.
	Когато се събудих, крещях, докато не ме заболя гърлото и гласът ми не започна да се лута между тоновете. Крещях името на Зак, докато тази единствена сричка не започна да приема странни форми и стана неразпознаваема. През първите седмици в Хранилището се бях научила, че с крещене не се постига нищо, никой не идваше до вратата на килията, но въпреки това крещях.
	Още шест нощи усещах контейнера около себе си, неспособна да помръдна, докато течността превземаше плътта ми и се заключваше над главата ми, около тръбите, които бяха напъхани в мен — през гърлото и през китките. Всяка нощ, докато не се събудех, крещейки, висях от тръбата в гърлото ми като риба на кукичка.
	Не можех да ям. Всеки опит да преглътна ми напомняше за тръбата в гърлото и аз се давех и повръщах. Правех всичко възможно, за да избягвам съня, когато виденията ме навестяваха най-лесно. Нощем сновях из килията, броейки крачките си, докато числата не се объркваха. Започнах да се пощипвам по ръцете и да скубя косми от главата си — един по един, опитвайки се да използвам болката не само за да остана будна, но и да се откривам в истинското си тяло и да задържам на разстояние затвореното ми в контейнера „аз“ от сънищата. Нищо не помагаше. Всичко се разпадаше — тялото ми, съзнанието ми. Самото време вече беше непостоянно и накъсано. Понякога прелетяваше през часовете като някой, яхнал шейна по надолнище, извън контрол. Друг път можех да се закълна, че времето е спряло, а едно дихание траеше година. Мислех за лудия ясновидец от пазара в Хейвън и за лудия Омега от стената. Ето как става, мислех си аз. Ето как собственото ми съзнание ме напуска.
	Накрая надрасках бележка в подноса за храна с крайчеца на изтъпената ми лъжица.
C>
	Зак, спешно — важно видение. Ще ти кажа (само на теб) в замяна на десет минути навън, на стената.
C$
	Изпрати Изповедничката, както си знаех, че ще направи.
	Тя седна на обичайното си място, с гръб към вратата. Последните дни, според мен, ме бяха изтощили и изглеждах зле, но тя не направи никакъв коментар. Чудех се дали изобщо бе забелязала, или вътрешната й проницателност беше достатъчна и нямаше нужда от външен оглед.
	— Обикновено нямаш желание да споделяш виденията си. Тъкмо обратното. И затова сме любопитни, нали разбираш.
	— Ако на Зак му е толкова любопитно, прати него. На теб няма да кажа.
	Знаех, че това ще е най-трудната част. Чувствах как Изповедничката рови из съзнанието ми, както мама отваряше със сила черупките на речните миди — обхващаше ръба, пробваше с ножа къде има слабо място, където да натисне и да отвори.
	— Няма да ме спреш, като си затваряш очите, да знаеш.
	Дори не бях забелязала, че съм ги затворила, докато Изповедничката не проговори. Осъзнах и че здраво съм стиснала зъби. Насилих се да погледна право в нея.
	— Няма да получиш нищо.
	— Вероятно. Може би ставаш все по-добра. Или може би няма нищо — никакво специално видение, никаква полезна информация.
	— О, значи е капан? И какво ще направя? Ще се спусна по стената с въже от чаршафи? Стига бе. — Млъкнах. Беше ми трудно да говоря и да пазя главата си от нахлуването на Изповедничката едновременно. — Просто искам да видя небето. Ако ще ви казвам каквото знам, защо да не разменя информацията за това?
	— Не е размяна, ако нямаш какво да ни предложиш.
	— Става дума за острова — избълвах аз. Бях решила да не се издавам толкова бързо, но ужасът от контейнерите ме караше да действам безразсъдно.
	— Разбирам. Островът, за който през последните четири години настояваше, че не съществува.
	Кимнах безмълвно. Макар изражението й да не се промени, почувствах съзнанието й, сега вече нетърпеливо, като ръцете на натрапчив ухажор. Концентрирах се повече от обикновено, като се опитвах да отворя съзнанието си, без да й позволявам пълен достъп. Концентрирах се върху това да пусна само надзърване, само малка частичка, достатъчна да потвърди стойността на виденията ми, без да разкрива нещо, което да има катастрофални последици за острова или за собствените ми планове. Съсредоточих съзнанието си върху едно-единствено изображение — както самотният лъч светлина падаше между завесите в кухнята ми в селището, осветявайки само част от стената отсреща. Само града на острова, само една от шумните стръмни улички. Близък план, без насочващи знаци към околния пейзаж. Само града, пазарния площад, къщиците, отрупали издигащия се склон. Само града.
	Чух как Изповедничката си поема дъх.
	— Достатъчно — отсякох. — Кажи на Зак какво трябва да направи и ще му дам всичко.
	Но не беше достатъчно. Опипването продължи, вече почти бясно. Веднъж в селището се бях събудила от един гарван, промушил се през пролука в покрива и озовал се в капана на малката ми спалня — мяташе се от стена в стена във вихър от пера, докато най-сетне не откри прозореца. Присъствието на Изповедничката в главата ми създаваше същото усещане — същата смесица от отчаяние и агресия.
	Не проговорих. Вместо това за пръв път се опитах да меря сили с нея в собственото й умение. Представих си ръцете на мама върху мидата. Опитах се да превърна съзнанието си в нож. Винаги се бях въздържала да правя това — виденията ми носеха само страдания и никаква полза. Затова се изненадах колко бързо ми се получи — като да дръпнеш завеса. А онова, което видях, бяха само фрагменти, също като моите сънища, но и това беше достатъчно. Видях място, което не бях виждала преди. Огромна кръгла зала. Този път обаче нямаше контейнери. Само жици, като онези от виденията ми, но многократно умножени. Те пълзяха по извити стени с наредени по тях метални кутии.
	Почувствах как Изповедничката се сгърчи. Изправи се толкова бързо от стола, че той се катурна назад, а тя се наведе над мен.
	— Не ми излизай със собствените ми номера.
	Опитах се да скрия треперещите си ръце, докато срещах погледа й.
	— Изпрати брат ми.

	* * *

	Когато на другия ден най-сетне дойде, изглеждаше смаян от вида ми.
	— Болна ли си? Някой направил ли ти е нещо? — Изтича към мен, сграбчи ме за лакътя и ме поведе към стола. — Как го направиха? Никой не влиза тук освен Изповедничката.
	— Никой не ми е направил нищо. От самото място е. — Посочих килията. — Не може да очакваш да цъфтя от здраве и щастие. Както и да е — продължих, — и ти самият не изглеждаш особено добре. — Още не бях свикнала с този нов Зак, с изпъкналите скули, с тъмните кръгове, разпрострели се като петна под очите му.
	— Вероятно защото цяла нощ будувах и се опитвах да разбера какво кроиш.
	— Защо трябва да е толкова сложно? Имам нужда да изляза навън, Зак. Само за малко. Полудявам тук. — Това не беше лъжа, макар и да не можех да допусна да разбере истинския източник на ужаса ми. Бях буквално на границата на издръжливостта си, което личеше и от разстроения ми вид.
	— Твърде опасно е. Знаеш го. Знаеш, че не те държа тук за забавление.
	Поклатих глава.
	— Само си помисли колко ще е опасно за теб, ако полудея. Мога да направя какво ли не.
	Той само се засмя.
	— Не си в позиция да ме заплашваш, повярвай ми.
	— Не те заплашвам. Предлагам ти нещо — нещо, което наистина ще ти е от помощ.
	— И откога този интерес да ми помагаш?
	— Откакто започнах да откачам тук. Имам нужда от това. Само десет минутки на светло. Да видя небето. Не е кой знае каква молба, предвид онова, което мога да ти кажа.
	Той поклати глава.
	— Щях да ти повярвам, ако ни беше дала нещо полезно досега. Изповедничката казва, че седиш като восъчна кукла през повечето време на разговорите ви. Така и не призна, че островът съществува, а сега твърдиш, че знаеш нещо, което ще ни е от полза. Защо трябва да ти повярваме?
	Въздъхнах.
	— Хубаво. Излъгах я за острова. — Той се изправи и тръгна забързано към вратата. Заговорих му в гръб. — Знаех, че само това ще те накара да дойдеш тук. Но не лъжа, че имам полезна информация за теб. На нея не можех да кажа.
	— Защо? Нейна работа е да събира информацията.
	— Защото се отнася за нея.
	Той замръзна с една ръка върху вратата, а в другата — тежката връзка ключове, която винаги разнасяше със себе си.
	— Затова трябваше да го кажа на теб. За нея и за онова, което ти готви.
	— Нямам намерение да вярвам на тези глупости — изсъска. — Тя е единственият човек, на когото мога да вярвам. Повече, отколкото на теб.
	Вдигнах рамене.
	— Няма нужда да ми вярваш. Само ще ти кажа какво знам и ще прецениш дали да ми вярваш, или не.
	Втренчи се в мен за няколко мига. Наблюдавах как се обръща, вкарва ключа в ключалката и отваря вратата. Все така мълчешком. Сетне пристъпи навън, оставяйки вратата след себе си отворена.
	— Десет минути — подвикна, докато вървеше надолу по коридора. — След това се връщаме тук и ми разказваш всичко.


>	Глава 7

	По-късно, когато се опитвах да си спомня момента на излизането си от килията, не можех. Просто подтичвах след Зак, следвах го сляпо по дългия коридор, през друга заключена врата, а след това и по някакво стълбище. Едва на върха на стълбите, където имаше три високи прозореца, почувствах величието на нахлуващата светлина. Веднага заслоних очите си с ръка и се лепнах за прозореца. Мъглата от последните няколко седмици започна да се вдига — съзнанието ми беше по-ясно от месеци насам. Сякаш крепостта над килиите ме беше смазвала физически с тежестта си. С измъкването от дълбините сякаш се отърсвах от това бреме.
	Без да ме поглежда, Зак ме поведе по друг дълъг коридор, отключи една по-голяма врата, после спря.
	— Не знам дали си толкова глупава, че да пробваш нещо, но по-добре не си прави труда. — Опитах се да не обръщам внимание на светлината и свежия въздух, които нахлуваха през открехнатата врата, и да се съсредоточа върху думите му. — Знаеш, че не можеш да се сбиеш с мен. Другите врати, които водят до стената, са заключени. И не се отделяй от мен.
	Бутна вратата и я отвори напълно. Въпреки болката от внезапната светлинна атака върху очите ми, свежият въздух беше опияняващ. Поемах го на дълбоки глътки, докато пристъпвах навън. Дългата тясна стена не се беше променила от разходките с надзирател преди четири години, в началото на затворничеството ми. Представляваше тераса, може би около шейсет фута дълга, стърчаща насред отвеса на крепостта. Пред нас зъберите накъсваха очертанията на зида, спускащ се надолу към пропастта. Зад нас се издигаше лицето на форта, издялано директно в планината. Чух как Зак заключва вратата, от която току-що бяхме излезли в средата на терасата. В двата й края имаше по една дървена врата, всяка от които подсилена с метални пръти.
	Няколко мига просто стоях наклонила глава леко назад, с лице към слънцето. Когато тръгнах към бойниците, Зак се спусна да препречи пътя ми.
	Засмях се.
	— Спокойно. Не можеш да ме виниш, че искам да погледна. През последните четири години съм доста ограничена откъм гледки.
	Той кимна, но не се отдалечи от мен, когато се приближих към ръба и се надвесих над високата до кръста стена, за да погледна надолу към града.
	— Досега не съм виждала града както трябва — казах. — Доведоха ме от селището през нощта, а и главата ми беше покрита. А когато ни разхождаха тук, не ни позволяваха да се доближаваме до ръба.
	От тази височина Уиндъм изглеждаше като сбор от къщи, пръснати по склона. Беше твърде хаотично, за да е красиво, но размерите бяха впечатляващи. Градът се катереше по планината, до мястото, където се извисяваше крепостта, но също така се разпростираше в равното по низината, където пътищата се губеха в хълмовете и в замъгления хоризонт. Извивките на реката се показваха на юг, продължаваха криволичещия си път по очертанията на града, преди да изчезнат в дълбоките пещери на самата планина. Дори от тази височина можех да видя движението — каруци по пътищата, пране, проснато от прозорците, търпеливо поемащо полъха на вятъра. Толкова много хора, толкова близо до мястото, където се намирах, сам-сама, през всичките неразличаващи се дни и нощи.
	Зак обърна гръб на града. Направих същото и се облегнах до него на ниската стена. От двете ни страни се издигаха зъбците на височината на главите ни.
	— Преди малко каза, че не се доверяваш на никого освен на Изповедничката.
	Той не отговори, само втренчи поглед в ръцете си.
	— И защо избра такъв живот? — попитах. — Аз съм тук, защото не мога да се махна. Но ти би могъл, можеш просто да си тръгнеш.
	— Това беше ли част от сделката ти? Кратък сърдечен разговор? Аз не съм се съгласявал на такова нещо. — Обърна се отново и погледна към Уиндъм. — Както и да е, не е толкова просто. Има неща, които трябва да свърша. — На ясната светлина можех да видя силно изпъкналите скули на лицето му. Той въздъхна. — Започнал съм разни неща. Мои проекти. Трябва да ги завърша. Сложно е.
	— Не е нужно да е така.
	— Винаги си била такава идеалистка. Нещата за теб са прости. — Умората в гласа му съвършено пасваше на умората в очите.
	— И за теб могат да са прости. Можеш да си тръгнеш — да се върнеш на село, да обработваш земята, заедно с мама.
	Преди дори да се обърна, знаех, че с това изказване направих грешка.
	— Да обработвам земята? — изсъска той. — Ти имаш ли представа кой съм аз сега? Какво съм постигнал? А и селото е последното място, където бих отишъл. Дори след разделянето никога не се отнасяха с мен както с останалите Алфа. Мислех, че ще стане по-добре, но не стана. — Насочи пръст към мен. — Ти ми причини това, всичките години, през които се измъкваше от разделянето. Не мога да се върна никога там.
	След няколко крачки застана по средата на пътя между мен и вратата.
	С две ръце, опрени в стената зад мен, се набрах, подскочих и приседнах на ръба, след което се изправих. Всичко стана толкова бързо, че успях да се задържа и да не се катурна назад само защото успях да се уловя за камъните от двете ми страни.
	Той се метна към мен, но се поколеба, като видя колко съм близо до ръба. Вдигна ръце пред себе си, безпомощен като кукла на конци.
	— Това е лудост. — Гласът му беше висок и пронизителен.
	Поклатих глава.
	— Още една дума и скачам. Викаш охраната и скачам.
	Той вдиша дълбоко и постави пръст на устните си. Не бях сигурна дали се опитва да успокои мен или себе си.
	— Добре — промърмори. И пак — не можах да разбера на кого го казва: — Добре. Но не би го направила. Не би оцеляла.
	— Знам. И не се прави, че ти пука за мен.
	— Окей. Така е честно. Но не би ми го причинила. Не можеш.
	— Веднъж вече ме предизвика с блъфирането си, когато ни разделяха. Тогава те покрих. Не мога да го сторя отново.
	Той направи крачка напред, аз се дръпнах назад. Сега едва се крепях само на пръстите на краката си, а петите ми трепереха над пропастта отдолу.
	— Ще го направя. Няма никаква причина да продължавам да живея в онази килия.
	— Аз те пуснах — сега си навън, нали?
	Осмелих се да надникна зад рамо, после бързо се обърнах, с надеждата, че очите ми не издават колко съм ужасена.
	— Ето какво ще направим. — Камъните от двете ми страни бяха топли и грапави под протегнатите ми ръце. Чудех се дали това не е последното ми усещане. — Отдръпни се, чак до вратата. — Той кимна и продължи да кима, докато бавно се изтегляше назад, все така вдигнал ръце.
	С една ръка все още върху камъка от дясната ми страна, вдигнах ризата и пуловера с другата, за да разкрия импровизираното въже, което бях увила около кръста си на разсъмване. Усмихнах се при спомена за коментара, който направих пред Изповедничката ден по-рано. Цял ден овързаните ленти от чаршафа се впиваха в стомаха ми, но така и не посмях да ги разхлабя, и без това притеснена, че издутината под дрехите ми е твърде очебийна.
	Отвиването на въжето беше деликатна задача. Отначало се опитвах да се закрепя с една ръка върху камъка, но беше ужасно трудно, защото навързаните чаршафи се свличаха покрай краката ми и имаше реална опасност да се оплета в тях. Най-накрая се предадох и използвах и двете си ръце. Пристъпих малко напред, но петите ми бяха най-много на инч от ръба. Не свалях очи от Зак. Бялото въже бавно се разплиташе и се спускаше постепенно надолу по стената зад мен.
	Не знам дали го видях да се напряга, или просто усетих намерението му, но преди да направи и крачка напред, вдигнах ръка.
	— Само се доближи и скачам, или пък и двамата ще свършим през ръба. Резултатът е все същият.
	Той спря. Дишаше тежко, дрезгаво.
	— Наистина ще го направиш.
	Това вече беше заключение, не въпрос. Поне ми спести отговора, с който не разполагах. Просто го погледнах и той отново се изтегли към далечния край.
	Цялото въже вече беше спуснато. Основата на камъка беше твърде дебела, за да мога да го овържа около нея, но към върха се стесняваше. За да впримча въжето обаче, се наложи да се обърна странично, прилепила буза към камъка, така че да мога да наблюдавам и Зак, докато посягам нагоре. Трябваше да обвия и двете си ръце около камъка, за да прехвърля въжето от едната си ръка в другата. Щом приключих, с неохота освободих камъка от здравата си прегръдка.
	— Сигурно си полудяла — извика Зак. — Това въже няма да издържи. Ще паднеш и ще убиеш и двама ни. А дори да стигнеш долу жива, навсякъде гъмжи от охрана. Няма смисъл.
	Погледнах въжето. Беше прав — за да докарам поне някаква дължина, се беше наложило да накъсам чаршафа на ленти не по-дебели от два пръста. Възлите изглеждаха хлабави, дори и на мен. Знаех, че напоследък съм олекнала, но въпреки това въжето не вдъхваше доверие. А онова, което Зак не виждаше, беше, че въжето стига само донякъде пред стената на крепостта; от опърпания му край до каменната тераса долу имаше още поне двайсет фута.
	— Слушай внимателно — започнах аз. — Сега ще излезеш през същата тази врата. Ще заключиш след себе си. Ако чуя, че викаш стражите, скачам. Ако чуя, че отново отключваш вратата, скачам. Дори да съм на половината път надолу по въжето, видя ли те, че се надвесваш отгоре — скачам. Отиваш зад вратата и броиш до сто, преди дори да си помислиш да я отвориш отново или да шукнеш. Ясно?
	Закима яростно.
	— Променила си се — каза тихо.
	— Четири години в килия могат да причинят какво ли не. — Замислих се дали това не е последният път, в който го виждам. — И ти би могъл да се промениш, знаеш ли?
	— Не — отвърна.
	— Ти решаваш — рекох. — Запомни го. А сега заключи вратата.
	Все още с лице към мен, ръката му заопипва стената отзад и намери дръжката на вратата. Трябваше да се обърне, за да отключи, но отново се извърна с лице към мен, докато отваряше. Не спираше да ме гледа, докато пристъпваше назад към сянката и дръпна вратата към себе си. Чух ключа в ключалката, а после плъзването на тежката брава.
	Аз също броях и си го представях притиснат към вратата, отмятащ числата в унисон с мен. _Четирийсет и девет, петдесет._ Осъзнах, че плача, но дали от страх или от тъга, нямах представа. _Седемдесет и шест, седемдесет и седем._ Ще се втурне напред, мислех си аз, с обичайната си нетърпеливост, но после ще се забави, защото нямаше да иска да се появи твърде рано и да ме хване насила за ръката. И вече знаех какви планове щеше да крои — къде да постави стражите, как да затвори града. Щеше да ме погне, както винаги съм знаела, че ще стори.
	_Деветдесет и девет._ Ключалката бавно помръдна, но възрастта й я предаде с ръждиво скърцане.
	Изповедничката щеше да прозре плана ми, разбира се. Но Зак се втурна право към мястото, откъдето висеше въжето. Половината му тяло вече висеше над ръба и той гледаше надолу към нескопосаното въже, когато аз се измъкнах иззад вратата, влетях вътре и заключих след себе си.


>	Глава 8

	Чувствах се странно спокойна. Зад мен, през тежката врата, се чуваха виковете на Зак, ритниците по нея, но тя беше солидно прилепнала в прегръдката на касата и отекваха само приглушени удари.
	Първоначално, докато бягах, следвах маршрута, по който Зак ме доведе. После, в някакъв момент, настъпил незнайно кога, ме поведе друг вид памет. Тялото ми действаше като стрелката на компас и неотлъчно търсеше залата с контейнерите, която усещах по-силно от всякога. Беше най-големият ми страх, но и крайната ми цел. Трябваше да я видя, да се уверя с очите си, за да мога да помогна на хората там или поне да направя така, че да се разчуе. Освен това, беше последното място, където биха ме търсили. Беше в дълбините на крепостта, дълбоко под който и да е от изходите, които, разбира се, беглецът би търсил. И по-важното — ако Зак дори подозираше, че знам за мястото, за най-дълбоко пазената му тайна, отдавна щях да съм затворена вътре.
	Докато тичах, тежката връзка ключове на Зак, която бях издърпала от ключалката, след като побягнах, дрънчеше. Пред всяка заключена врата затварях очи и се оставях на инстинкта да ми посочи верния ключ. Затръшвах поредната врата зад себе си и слизах все по-надолу, но не в тази част, където се намираше Хранилището. През цялото време ненавиждах усещането за крепостта, която отново се затваря над мен, отдалечавайки ме за пореден път от небето и светлината.
	Вървях по дълъг коридор, по-тесен от широките коридори горе заради мрежата от тръби, която покриваше стените му. От ниския таван висяха стъклени топки, излъчващи същата стерилна, бледа светлина, както в килията ми. В дъното на коридора, в края на едно късо стълбище, беше последната врата. Съзнанието ми бе толкова синхронизирано с мястото, че дори не се поколебах кой ключ да избера.
	Във виденията ми залата с контейнерите беше тиха. Сега, когато влязох вътре, останах смаяна от непрестанното жужене на машините и звуците, идващи от водата в мрака. Под всичко това, нейде под краката ми — бученето на реката. Бях я усещала през всичките години в килията, но тук вече я чувах силно, настоятелно.
	Мястото имаше злокобно излъчване, но аз го познавах и това ми носеше странно успокоение — с изключение на шума, беше точно такова, каквото го бях виждала. До дългата стена на залата бяха наредени контейнерите. От всеки един се подаваха по няколко тръби, водещи до контролните панели отгоре. Когато допрях длан до стъклото на най-близкия контейнер, бях изненадана от излъчваната топлина. С мъка успях да различа на слабата светлина фигурата в гъстата течност. Нещо вътре се движеше в синхрон с пулса на машината. Знаех какво беше, но присвих очи, за да видя ясно, с надеждата да греша.
	Докато очите ми привикваха с тъмнината, формите започнаха да се материализират, не само в този контейнер, но и по близкия до мен ред. Една млада жена плаваше с гръб към мен, а трите й ръце бяха вдигнати нагоре, като че посягаха към повърхността на течността. Мъж, свит в ембрионална поза на дъното на своя контейнер, а ръцете му без китки се кръстосваха над коленете. Възрастна жена се носеше под странен ъгъл, а единственото й око беше затворено под белега. Всички бяха голи, всяко от телата пулсираше едва доловимо в такт с ритъма на машините. Залата беше толкова дълга, че вратата в другия край не се виждаше ясно. Контейнерите се редяха ли редяха един след друг, ужасът се повтаряше отново и отново ред подир ред.
	Не знаех къде свършват машините и къде започваше Електричеството или пък дали не бяха едно и също нещо, но знаех, че тази чужда за мен гледка беше технология и табу. Каква злокобна магия имаше в нея, че да позволява улавянето на хората в капана на такъв подводен сън? Табуто може и да беше закон, но започваше да ми се гади от отвращение, което преобръщаше стомаха ми само като гледах към тази плетеница от жици и метал. Машините бяха сложили край на света. И като ясновидец бях виждала взрива по-директно от всеки друг — чистото разрушение, което носеше онова острие от гореща светлина. Дори четирите години под Електрическата светлина в килията ми не беше изтрила инстинктивния ми ужас при гледката на всички тези жици, тръби и панели. Изведнъж осъзнах, че съм мокра от пот, а краката ми треперят. Това жужене на машините ми напомняше на дремещ звяр.
	Ръцете ми също трепереха. Контейнерите бяха много ярки във виденията ми, но да ги видя така, беше още по-лошо. Тръбите, насилили телата, стърчаха от устите и от китките. Тръби като конци на кукли, които спускаха телата от върховете на контейнерите. Ако можех да се измъкна, ако можех да разкажа, смятах, че и най-върлите Алфа нямаше да останат безразлични. И ако наистина можех да разчитам на виденията си, там някъде беше островът, където щях да мога да открия хора, които да ми повярват и дори да помогнат.
	Това, което правеше ужаса още по-злокобен, беше странната подредба на всичко — точно наредените редове контейнери; идеалният унисон на гърдите, които се надигаха и спускаха под такт с непрестанната приспивна песен на машината. Въпреки различните деформации, които се виждаха в контейнерите, имаше една зловеща еднаквост в безсъзнателното им състояние. Крачех покрай един от редовете и спрях, опрях лице в стъклото на контейнера и се оставих на пулсиращия полумрак да ме успокои.
	Стъклото затрепери, стресна ме и ме върна отново към предишното състояние на безпокойство. Отворих очи и се озовах срещу лице, притиснато точно там, където се бях облегнала. Момчето, което се бе доближило до предната част на контейнера си, имаше потресаващо бледа кожа, а вените под нея се очертаваха ясно. Светлокестенявата му коса се носеше над главата му, а устата му беше частично отворена около тръбата. Само едно нещо нарушаваше почти пълната застиналост на тази картина — очите, широко отворени и тревожни.
	Отскочих назад, а тихият ми вик веднага заглъхна сред тежката влага и ритмичното ръмжене на машините. Отклоних очи от настойчивия взор на момчето, погледнах надолу, но щом забелязах, че както и останалите, е гол, решително спрях поглед върху изражението му. Въпреки печата слабото му лице ми напомняше на Зак. По-късно все се чудех дали заради това момчето ми изглеждаше толкова познато.
	Реших, че очите му, макар и отворени, не излъчват нищо, че не биха могли по никакъв начин да изразяват съзнателна мисъл. Някои от другите също бяха с отворени очи, но липсата на съзнание си оставаше все същата. Ако очите му не ме бяха проследили, щях да продължа пътя си до другия край на залата и отвъд нея. Част от мен едва ли не почувства разочарование, когато забелязах, че тъмните му очи следят всяко мое движение. От друга страна, си знаех, че веднъж забелязала лекото помръдване на очите му, това се превръщаше в обещание, което не бих могла да наруша.
	Капакът на контейнера изглеждаше като единствената точка за достъп и беше поне на три фута над главата ми. На това ниво имаше платформа, която опасваше стената, а до нея се стигаше по стълба в далечния ъгъл на залата. Направих няколко крачки натам, после погледнах нервно назад в опит да уверя момчето, че не си тръгвам. Но вече беше късно — той се бе превърнал в неясно очертание в контейнера. Хукнах, броейки контейнерите по пътя си, като се опитвах да не мисля за обитателите им, нито пък за празния контейнер, който подминах в края на реда. Докато се катерех по стълбата, се стрясках от звука на собствените ми стъпки по металните пръчки. Вече на платформата, преброих отново по контейнерите в обратен ред. Когато стигнах дванайсетия, издърпах металната дръжка и установих, че капакът се надига от едната страна без никакво съпротивление.
	От мястото си едва различавах реещата се коса, сега два фута под мен. Докато се надвесвах над контейнера, ме облъхна противната сладникава миризма на течността. Извърнах глава, за да избегна вонята, мушнах ръка в топлия разтвор, разбърках, сграбчих нещо твърдо и задърпах силно. Отдолу се усети лека съпротива, преди онова, което бях хванала, да се озове в ръката ми. За един ужасен миг си представих как напоеното му с течност тяло някак се разпада в ръцете ми, но когато погледнах надолу, установих, едновременно с облекчение и ужас, че държа гъвкава гумена тръба. Погледнах отново долу и забелязах, че съм извадила тръбата от устата му.
	Пак бръкнах в гъстата гадост и подскочих, когато усетих, че той ме сграбчва. Вкопчих се в парапета на платформата с другата си ръка и се подготвих да го издърпам. Първоначално беше лекичък, течността отнемаше от теглото му. Но когато главата и гърдите му се подадоха над повърхността, изведнъж натежа и не можех да го тегля повече. Китката му, под ръката, за която го бях хванала, беше пронизана от множество тръбички. Посегнах да хвана и другата му ръка, но сега, когато тялото му се показа почти изцяло, видях, че лявата му ръка липсва. Без силното изкривяване на стъклото помежду ни, установих, че изглежда по-възрастен — може би на моите години, макар че в ужасното му състояние трудно можеше да се прецени.
	За миг се задържахме така — ръка в ръка. После той обърна глава и оголи зъби, а аз за момент си помислих, че ще ме ухапе. Тъкмо когато щях да дръпна ръка, той захвана със зъби тръбата на китката си и с едно рязко движение на главата я отскубна. Рукна малко кръв, която се смеси с течността, обгърнала ръката му. Погледна нагоре към мен и двамата задърпахме в синхрон. Макар че бях дребна, бях сравнително силна, но течността едва покриваше ръцете ни. За двайсетина секунди може би той увисна наполовина във въздуха, преди ръката му да се изплъзне и той отново да цопне в контейнера. Пак отвори уста, сякаш искаше да каже нещо, но се появи само розово балонче от окървавената течност. Пак посегна към ръката ми, но докато вдигаше поглед към мен, аз го пуснах, обърнах се и побягнах. Когато му хвърлих един бегъл поглед, вече беше потънал.
	Отне ми само секунди да изтичам обратно по платформата и да се спусна до мястото, където бях видяла голям френски ключ близо до основата на стълбата. Отново на долното ниво, преброих контейнерите и стигнах до неговия. Вече не мърдаше. От отворената му уста и от китката, където преди това влизаха тръбите, на тласъци шуртеше кръв. Освободените тръби се бяха оплели като пипала около него, а очите му вече бяха затворени.
	Когато замахнах с ключа към стъклото, не се чу и звук. За секунда нищо не се случи. И изведнъж, сякаш бе задържал дихание, контейнерът избълва всичко с рев, експлозия от стъкла, която ме помете и събори на земята.
	Момчето се приземи върху мен в момента, в който се стоварих на пода, и ударът ме прилепи плътно към парченцата стъкло.
	Заедно се затъркаляхме в мрака и се спряхме чак в отсрещната стена в плетеница от крайници и стъкло.
	Когато последните огромни панели стъкло се сгромолясаха и течността с вой понесе счупените парчета по пода, се вдигна невероятен шум, който сякаш продължи по-дълго, отколкото ми се вярваше, че е възможно. Облекчението от тишината, след като всичко заглъхна, трая кратко — почти веднага зави аларма и помещението се освети. Някакви ленти по тавана засветиха със същата бяла светлина като кълбото в килията ми, но много по-ярко.
	Присъствието на голото момче, простряно върху ми, както и светлините и сирената ме накараха да се изправя. Той също стана, клатушкайки се, а после се свлече към стената. Сграбчих го за ръката и го издърпах нагоре. Дори и при шума от стъпки, които ехтяха вече съвсем близо от другия край на залата, ми направи впечатление усещането на чужда плът след толкова години в Хранилището.
	Стоях с лице към вратата, през която бях влязла. Стъпките идваха от другия край на помещението, иззад много на брой врати. Чувах ги въпреки упорития вой на сирената, чувах и викове на хора. Обърнах се към момчето, но то беше застанало на колене, подпираше се на ръката си и си поемаше малки, накъсани глътки въздух между изблиците на кашлица. Не можех да се концентрирам от толкова много шум — алармата, бръмченето на машините, приближаващите хора. И под всичко това — реката. Опитах да се съсредоточа върху зова й. Дърпаше ме така, както теченията ме придърпваха, когато като малка плувах в нея. Огледах мрежата от тръби, която опасваше цялата зала над подредените контейнери. Този, който бях разрушила, изпъкваше като избит зъб. В най-далечния край на реда имаше няколко празни контейнера. Празни — не само без тела, но и без течност. Значи съществуваше някакъв начин за изпразване. Водех момчето напред, влачейки го отново към нащърбената корона от стъкло в основата на разбития контейнер. Забелязах, че по-голямата част от пода под него представлява запушалка — запечатана тръба, с диаметър почти колкото самата основа на контейнера, която потъваше в пода.
	Прекрачих стърчащите остатъци стъкло и се изправих в плитката локва, останала от течността. Момчето отскочи, когато го повлякох след себе си, но аз не му обърнах внимание и го издърпах толкова силно, че двамата се озовахме по колене в средата доскорошния контейнер. Видях две ръчки от предната страна, но когато протегнах ръка над острите стъкла, успях да достигна само едната. Дръпнах я и от тръбата, виснала високо над нас, нахлу силна струя от лепкавата течност, която ни притисна към пода, а ние се сгушихме един в друг. Стиснах здраво устни и опитах да предпазя очите си. Момчето, вече надигнало се на ръце и колене, бе пометено от избликналата струя. Посегнах към втората ръчка и усетих как стъклото надра ръката ми. През лъскавината на течността виждах как вратите в другия край на помещението вече се отварят. Почувствах, че лостът се съпротивлява и съпротивлява, но внезапно поддаде и тогава светът се провали под краката ни, отнасяйки ни от светлината.


>	Глава 9

	Едва по-късно размишлявах за всичко, което можеше да се обърка в онзи момент. Ами ако беше имало решетка? Ако отводнителната система не водеше обратно в реката? Ако обезвъздушената тръба бе по-дълга, отколкото се оказа, или пък падането в реката бе от по-голяма височина? Винаги ми е било трудно да разграничавам късмета от интуицията и така и не успях да разбера със сигурност дали бях провидяла маршрута за бягство, или просто случайно се бях натъкнала на него.
	В тръбата отмервах времето само по неотложната нужда от въздух. През първите няколко мига се опиянявах от скоростта, с която пропадахме, влачени надолу от непоколебимото движение на течността. После жаждата за кислород взе връх над всяка друга мисъл, дори над страха от затвореното пространство и болката от острите ръбове на спойките в тръбата, в които се удрях при всеки завой. И тогава, внезапно, тъмнината се промени, а падането вече не беше в затворено пространство, а на открито. Сигурно имаше повече от двайсет фута от неочаквания край на тръбата до долу, до дълбокото езеро, в което се озовахме, но дори докато падах, благодатта на въздуха беше по-обсебваща и от най-силния страх. При съприкосновението с водата изпитах едновременно болка и облекчение от допира на тялото ми до момчето. Когато изплувах на повърхността, забелязах очертанията на главата му съвсем близо до мен. Цялото му тяло се разтрисаше при всеки отчаян замах на ръката му, но все пак успяваше да задържи лицето си над водата.
	Беше светло колкото да виждам едва-едва. Успях да различа огромната пещера наоколо, оскъдно осветена от огромна дупка в куполовидния таван. Високо в скалата от едната страна се виждаха стърчащите големи тръби, включително и онази, от която бяхме изхвърчали. От някои се лееше шумно вода, а другите покапваха на пресекулки в дълбокото езеро долу, където ние двамата се борехме да се задържим на повърхността. Нагоре срещу течението реката бързо се скриваше във все по-гъста тъмнина, но от другата страна — на петдесет фута по течението, пещерата имаше изход и реката се изливаше в светлината на деня.
	— Дали ще тръгнат след нас? — проговори той за пръв път. Въпреки че се задъхваше, бях изненадана колко нормално звучи гласът му. Някак не пасваше на фигурата, която бях видяла да се носи в безтегловност в контейнера, или на тръбичката, която неотдавна бях издърпала от устата му. Той продължи: — Ако са ни видели, дали ще рискуват?
	Кимнах, а после осъзнах, че той почти не ме вижда.
	— Ще разберат, че сме живи, е… поне за мен. Заради моя близнак.
	— И него ли са хванали?
	— Нещо такова. — Погледнах отново към зиналата паст на тръбите горе. — Ще дойдат — ако не през тръбите, то от другаде. Познават мястото, те са създали тези тръби.
	Той вече плуваше непохватно към отвора на пещерата и към светлината.
	— Спри — обадих се аз. — Ще реагират много бързо и ще ни търсят надолу по течението.
	— Значи ще се отдалечим от реката, хайде.
	— Не, прекалено много са и са много по-бързи. Само след минути ще са тук.
	Той вече беше стигнал до плитчините. Изправи се и погледна назад към мен, водата му стигаше до кръста. Бледото му слабо телце лъщеше в мрака на тъмнината.
	— Няма да се върна. Няма да остана с теб само за да ме хванат отново.
	— Знам. Но има друг път.
	Той спря.
	— Познаваш ли мястото?
	— Да. — Не можех да му обясня как точно го познавам — нито начина, по който присъстваше реката в съзнанието ми, нито как усещах нейните течения и отклонения. Тук в тази пещера, където гласовете ни отекваха странно изкривени, се чудех дали и съзнанието ми на ясновидец не работи по същия начин — тихи сигнали, отскачащи от заобикалящия ме свят, усещане за пътищата и пролуките му.
	— Ще очакват да излезем от пещерата и да се насочим надолу по течението — казах. — Но ако тръгнем срещу течението, има друг път — пещери, които водят през планината и друго разклонение на реката.
	Той колебливо загледа в посоката, където, далеч от светлината, реката като че изникваше от нищото, от дълбините на черните напукани стени на пещерата.
	— Сигурна ли си?
	Бавно си поех въздух, затворих очи и се зачудих как бих могла да го убедя в нещо, което изглеждаше толкова неясно дори и на мен. Звукът от внезапен плисък ме стресна и отворих очи. Установих, че се е отблъснал от плитчините и плува към мен.
	— Дотук ме спечели — рече.
	Задържах се на място във водата, докато го чаках да ме достигне, и се взирах в цепнатината на тавана и тясната ивица светлина, която проникваше оттам, осветявайки водата пред мен. И тогава ги видях — кости в осветената ивица мътна вода. Виждах дъното на езерото и купчината останки, натрупани там. Един череп ме гледаше от единствената си очна ябълка в средата на челото, а костите на ръката посягаха към нас като мъртвешки просяк. Друг череп лежеше преобърнат, без челюст, запълнен донякъде с пясък. Беше мъничък — на половината на другия. На бебе.
	Момчето чу сподавения ми стон и проследи погледа ми. За миг си помислих, че ще му прилошее.
	— По дяволите — рече. — Не сме първите, напуснали контейнерите по вода.
	— Не. Само сме първите живи. — С мъка се борех да се задържа на повърхността, като се опитвах да държа краката си високо, за да избегна евентуален допир до онова, което ни дебнеше отдолу. Когато ме настигна, двамата заплувахме нагоре срещу течението. То почти успяваше да поддържа темпото ми, макар плуването с една ръка да го затрудняваше неимоверно. Най-сетне стигнахме до горния край на пещерата до разпенената вода на реката, извираща от някакви цепнатини дълбоко долу. Тъмнината тук не беше толкова непрогледна, колкото ми се струваше първоначално, а и различавахме приглушеното блещукане на светлината отвън. Погледнах към спътника си.
	— Можеш ли да плуваш добре?
	Момчето отправи поглед към дълбокото езеро, в което бяхме паднали.
	— Сега ли ме питаш?
	Тук течението беше толкова силно, че трябваше бързо да се хванем за една стърчаща скала, за да се задържим на място. Вече се чуваха и други звуци освен бученето на водата — дрънчене в тръбите горе и тропот на копита по шистите отвън. Идеята да се гмурнем близо до костите ми беше крайно противна. Но когато на яркоосветения изход се очертаха далечните фигури на конници, поехме дълбоко въздух и се потопихме за пореден път във водата.
	Докато в тръбата скоростта на водата ни помагаше, тук трябваше да се борим с нея. Цепнатината, през която извираше реката, беше няколко фута по-надолу и когато се сблъсках с огромната сила на течението, то успя да ме отнесе. Това ми коства истерични усилия на ръцете и краката, докато успея да се вмъкна в тесния тунел, който водеше към светлината. Съпротивляващата се вода ме тласкаше към тавана на тунела и докато си проправях отчаяно път, безжалостно се надирах на стърчащите отгоре остри камъни. Беше много трудно да държа очите си отворени срещу мощния приток на вода. Но таванът изведнъж изчезна и се изстрелях в басейн от светлина. След няколко мига успях да се изтласкам на повърхността.
	Нямаше го. Погледнах надолу, но не успях да различа нищо в мрака, от който бях изскочила. Проклинах се, докато се въртях насам-натам, порейки водата с крака, и оглеждах малката пещера. Как можах да си помисля, че в това състояние ще успее да се справи, плувайки толкова непохватно? Толкова се бях съсредоточила върху собствените си усещания, в инстинктите, които ме доведоха до тази втора пещера, че бях пропуснала очевидното. Не бях взела под внимание колко беше крехък, като новороден, слаб и съсипан в контейнера, с единствената си обезсилена от бездействие ръка. Чаках, пляскайки с крака във водата. Пещерата беше подобна на първата, с тази разлика, че там имаше изход, който водеше към света отвъд, а тук беше затворено от всички страни. Единствената светлина проникваше от някакъв отвор около шейсет фута по-нагоре. Тежки пръски от сталактитите на тавана разцепваха тишината. Капките отмерваха отминаващите секунди. Наистина, кой би могъл да задържи дъха си толкова дълго? Слабичкият гръден кош не можеше да задържи толкова много въздух за толкова време, нали?
	Стресна ме, когато се появи, така внезапно и бързо, на няма и три крачки от мен. Поглъщаше въздух на шумни вдишвания, а на лицето му бе изписано същото отчаяние, което бях забелязала през стъклото на контейнера. Все още кашляше и ругаеше, докато се издърпвахме върху каменния ръб, който опасваше едната стена на пещерата. Беше осеян с остри камъчета, но си беше истинска благословия да се отървем от битката с течението. Не бях осъзнала колко беше студена водата, докато не се измъкнах най-сетне от нея. Момчето беше успяло да се изкатери някак, макар и трудно, и когато се свлякохме на камъните един до друг, забелязах, че тялото му, което се тресеше от тежкото дишане, бе осеяно с белезите на малкото ни пътешествие, също като моето. Хвана ме как оглеждам драскотините и нараняването по гърба и раменете му. Това ме подсети за голотата му и бързо извърнах глава.
	Лежахме, загледани в светлината, която се процеждаше от тавана на пещерата, и с всичките си сетива осъзнавах съществуването не на неговото тяло, а на моето собствено. След четирите години в Хранилището бях изгубила представата за него като за обект, като за нещо видимо за другите. Когато ме заловиха, бях на деветнайсет. Четири години по-късно — бяха ли тези гърди все същите? Лицето ми, което не бях виждала през цялото това време? Внезапно възприех бледата си кожа като някакъв странен костюм. Той беше голият, а аз бях тази, която се чувстваше странно разголена.
	Нямах време да задълбавам в тези мисли. Беше затворил очи, но аз го разтърсих леко за рамото.
	— Не знаят за това място — казах — и отначало ще ни издирват надолу по течението. Но все пак може да ни открият. Трябва да се движим.
	Събух обувките си и излях водата от тях, преди да ги обуя отново.
	— Моля те, кажи ми, че маршрутът ти за бягство не включва повече такива изпълнения като последното.
	Усмихнах се и поклатих глава.
	— Никакво плуване повече. Поне засега де. — Изправих се. — Но се надявам, че нямаш нищо против пещерите.
	Всъщност той водеше. Макар че се движеше нестабилно, очите му виждаха по-добре в мрака. Бях открила пещерата, опипвайки слепешком по ръба, докато той не се стесни колкото педя, после се набрах няколко фута нагоре, където входът беше запушен от издаден плосък камък. Преди да вляза, затворих очи и за миг положих чело върху влажния камък, опипвайки коридора със съзнанието си.
	— Не ми се вярва да си идвала насам и преди?
	Отворих очи, погледнах го и поклатих глава.
	— Обаче знаеш пътя. — Не беше въпрос, но въпреки това кимнах.
	— Предположих, че може би си ясновидец. Понеже изглеждаш идеална. — Последва пауза. — Искам да кажа не идеална, ами… имах предвид, че си жигосана, но не виждам да ти има нещо.
	Бързо пристъпих напред в мрака на пещерата, за да спестя и на двама ни неловката ситуация. Макар в общи линии да усещах в каква посока да тръгнем, в абсолютната тъмнина трябваше да се ориентирам опипом, прикляках и удрях главата си често в стърчащата скала. След като изругах ядно при един такъв сблъсък, момчето мина напред, след което започнахме да се движим по-бързо, а той подвикваше, за да ме предупреди за местата, където таванът се снижаваше. Мракът невинаги беше пълен — в преддверията на главния коридор тунелът на места се разклоняваше нагоре към малки процепи, през които проникваше светлина. След около час, както ми се стори, спряхме до едно такова преддверие и приседнахме, подпрени на стената на тесния проход. На бледата светлина виждахме грубите белези от инструменти, нашарили стените.
	— Може би сме първите хора, които изобщо са стъпвали тук. Имам предвид от Преди насам. — Прокарах длан по надупчените стени.
	— Тези откога са? От Преди ли?
	Поклатих глава.
	— Дори по-стари.
	— Какво искаш да кажеш?
	— Искам да кажа, по-стари и от Преди.
	Мракът беше не беше пълен, но тишината — да. Липсата на шум в тунела беше по-угнетяваща от отсъствието на светлината.
	— Трябваше да ти го кажа по-рано — обади се най-сетне той, — но… благодаря ти. Не беше длъжна да ме вадиш от онзи контейнер.
	— Но го направих.
	— Радвам се, че мислиш така. Не вярвам, че всеки би пожелал някакъв гол непознат да бави бягството му.
	Засмях се обезоръжена.
	— Трябва да направим нещо по въпроса.
	Свалих подгизналия си вълнен пуловер, който носех върху блузата и панталоните си, подадох му го, а после се обърнах небрежно, докато го облече. Когато го погледнах, беше успял да свлече широката яка до кръста си и да го нагласи като пола, а ръкавите висяха празни.
	— Трябва да вървим — рекох и се изправих. Изчаках го да тръгне пръв, което наложи да се допра плътно до стената, за да се промуши покрай мен. — Дори не знам как се казваш — обадих се изотзад.
	— Всъщност и аз мога да кажа същото.
	— Казвам се Кас.
	— Не — имам предвид името си. И аз не го знам. — Вече беше на няколко крачки пред мен, навлязъл в тесния тунел. Последвах го, а разговорът стана някак по-лесен в обгръщащата ни тъмнина.
	— Сериозно ли?
	— Не се правя на потаен. Бих ти казал името си, ако го знаех. Така или иначе, няма смисъл да криеш такива неща от ясновидец.
	— Нещата при мен са други. Не чета мисли. Просто… просто усещам разни неща… понякога за места, понякога за хора. Но нищо конкретно.
	— Срамота.
	— Повечето хора не желаят да усещам разни работи за тях.
	— Аз пък си мислех, че би могла да ми кажеш нещо за мен — неща, които не помня.
	— Наистина ли нищо не можеш да си спомниш?
	— Нищо преди контейнера.
	Спрях.
	— Нито дори близначката си?
	— Нищо.


>	Глава 10

	В тунелите изгубихме представа за времето. Знаех само, че е минало много, откакто последно се бяхме натъквали на осветени кътчета, и още повече, откакто бях яла или пила нещо. Опитвах се да игнорирам глада и жаждата, да се концентрирам върху предчувствията за пътя и да избягвам ниския таван и тесните стени, които непрекъснато жулеха раните по гърба и ръцете ми. След годините в килията дори ходенето ме изтощаваше. Едва дишах, а гърдите ми бяха стегнати като тесните коридори, по които крачехме. Изтощението вземаше своето още повече при спътника ми, който непрекъснато се препъваше. Поне пътят ни, общо взето, не беше тежък, няколко пъти стигахме до разклонения, където след миг колебание избирах посоката. Вече часове наред, както ми се струваше, се движехме безпроблемно нагоре и когато подът леко се изравни, предложих да спрем.
	— Няма да е лошо да дремна — съгласи се момчето.
	— Но не много дълго.
	— Не мисля, че можем да си позволим дълги часове сън в сладко удобство — отвърна той, разчиствайки камъчета от земята под себе си. — Студено ли ти е?
	— Не много — излъгах аз. С напредването ни през тунела студът беше станал все по-осезаем.
	Лежахме близо един до друг, без да се докосваме.
	— А страх ли те е?
	Замислих се за малко.
	— Да. Страх ме е да не ни хванат или да се изгубим, затворени тук. Но едва ли ще е по-лошо от преди.
	— Не си била в едно от онези неща, нали? В контейнер?
	— Не. Просто в стая. — Отново си представих контейнерите. Годините ми в килията, лудостта, която усещах, че приближава, клаустрофобията и безнадеждността, всичко това изглеждаше нищожно в сравнение с онова, което беше преживял той.
	Помълчахме известно време.
	— Ами ти? — попитах. — Страх ли те е?
	— Не мога да кажа, че съм във възторг от цялата тази пещерна история, но не усещам страх, какъвто може би трябва да усещам. Всичко е толкова… ново бих казал. Само това да съм навън…
	— Но какво ще правим по-нататък? Когато се измъкнем оттук?
	— Нямам представа. Но и това някак ми се струва за добро. Като че ли се получава симетрия, поне за мен — не знам какво е било преди, не знам какво ще стане занапред.
	— Няма да спрат да ни издирват.
	Той въздъхна и се обърна на една страна.
	— Едва ли може да съм им толкова интересен, колкото на самия себе си.
	Поспахме около час. Събудих го и го подканих да тръгнем отново, но той се бореше с изтощението. Не си представях какво му причиняваше това — цялото време, прекарано в контейнера, и внезапното освобождение. Тялото му беше отвикнало от самото себе си — първоначално се движеше като пиян. _Нека да поспим_ се превърна в постоянен рефрен на всеки няколко часа, а при абсолютното безвремие в тунела цялото пътуване бе като в някаква просъница или делириум — събуждане, вървене, кратък сън, събуждане, вървене, сън. Когато най-сетне зърнах светлината отпред, единствено болката в очите ме убеди, че не сънувам. Тесният изход на тунела бе преграден от гъст храсталак, но той пропускаше достатъчно слънце, за да видим, че денят е в разгара си, макар да не знаех кой ден точно.
	Излязохме, примигвайки срещу светлината, на стръмна дига, водеща към широка и пълноводна река. Изругах срещу един бодлив храст, през който трябваше да се промуша на изхода на пещерата, но бързо ми мина, като видях неприлично сочни плодчета, натежали по стъблото. Забравила за тръните, започнах лакомо да бера плодовете и в един момент вече не можех да различа какво се стича по дланите ми — кръв или сок. И той започна да яде, но внезапно се обърна с гръб към мен, подпрял ръка на камъка, и повърна.
	— Много бързаш — рекох.
	Избърса уста.
	— Извинявай. Мисля, че не ми се е случвало отдавна. Искам да кажа — знам, че и ти не си яла отдавна, но с онази тръба…
	Кимнах.
	— Не знаеш колко време си прекарал там, нали?
	Отново погледна към тялото си. Беше слаб, но не и измършавял — бях виждала и по-тежки случаи сред Омега в селището през онази, лошата година. Светлокестенявата му коса стигаше до раменете, а под яркото слънце кожата му сякаш беше прозрачна. Можех да проследя очертанията на скелета му под мрежата от сухожилия и атрофирали мускули.
	— Достатъчно, за да загубя тена си — отвърна той. — Ако изобщо съм имал тен.
	Постояхме на изхода на пещерата достатъчно дълго, за да хапне отново, по-бавно, като дори си запази няколко плодчета. После и жаждата потърси своето и двамата се заспускахме несигурно по дигата, а тръните разкъсваха дрехите и кожата ни. Поне беше по-топло, направо горещо, тук под слънцето.
	На брега на реката беше по-внимателен — приклекна и бавно започна да поглъща вода от шепите си.
	— Стигнахме ли другия край на течението, където започваше тунелът? Дали ще търсят в тази посока?
	Поклатих глава.
	— Това е друга река. Отклонява се от онази срещу течението след Уиндъм и продължава до другия край на планината. Може би сме минали напряко през планината.
	— Значи така работи ясновидството при теб. Не че не съм благодарен. Просто ми се струва странно. Мислех си, че може да успееш да разгадаеш съзнанието ми, но май географията е по твоята част.
	Присъединих се към усмивката му, но поклатих глава.
	— Съжалявам, че те разочаровам, но не е само за някакви места. Те са ми най-лесни, но обикновено успявам да доловя и емоции и неща, които ще се случат. Всъщност няма голяма разлика — просто чувствам онова, което е там някъде. Можех да видя, че ако тръгнем срещу течението, там ще има кухина, а после пещера. Имаше я, затова можех да я почувствам.
	— Но нещата, които ще се случат тепърва — те още не съществуват. Не е като реката, която си е била там от памтивека.
	— Знам. Събитията още не съществуват. Но ще станат реалност, затова мога да ги усетя. Не е под формата на видения. По-скоро са като спомени. Сякаш имам несъответствие с времето. Спомням си неща, които още не са се случили. Но не е постоянно — понякога мога да предскажа дребни неща и да изпусна наистина големите събития. Понякога става обратното.
	— И можеш ли да си спомниш какво става по-натам, с нас? — попита той, седна и заклати крака над реката.
	— Не съвсем. Невинаги работи по този начин. А понякога не мога да разгранича дали нещо е обикновена логика, просто добра идея, или е нещо ясновидско. Като сега — мисля, че трябва да тръгнем по реката, да плуваме по течението. Но това просто е разумно — понеже ще е доста трудно да минем през тях. — Посочих към гъстите, високи храсти, които се простираха от двете страни на реката. — И понеже няма да се изгубим, а те няма да могат да ни следят с кучета.
	Той въздъхна.
	— Мислех си, че след като ме измъкна от онзи контейнер, съм приключил с плуването за известно време.
	— Съжалявам.
	— А предполагам, че няма да се намери време да поспим преди това?
	Засмях се, докато се изправях.
	— Съседът ни в селото, където израснах, имаше старо овчарско куче, което по цял ден спеше на прага им. Казваше се Кип. Така ще ти викам и на теб — Кип. И не — не можем да рискуваме да спим, все още. И без това тук се забавихме твърде дълго.
	За разлика от реката под Уиндъм, тук водата беше тъмночервеникавокафява, пълна с торф. Навлязохме заедно. В плитчините водата беше по-топла, но колкото пристъпвахме по-навътре, толкова повече потрепервахме от студа на бързата, дълбока вода.
	— Какво мислиш?
	Той повдигна вежда.
	— Бих се зарадвал на нещо по-топло.
	— Не, говоря за името.
	Усмихна се широко и се хвърли по гръб в реката. Докато течението го отнасяше надолу, извика:
	— След като ме измъкна от контейнера, можеш да ми викаш както си пожелаеш.

	* * *

	Не предвиждах затруднения при поредния ни преход, но реката не се оказа толкова благосклонна. На моменти беше твърде плитка и се налагаше да лазим с изранените си крака по ниските бързеи и хлъзгавите камъни. На други места, бързеите бяха толкова буйни и дълбоки, че трябваше да излизаме от реката и да се катерим по стръмните диги, а после се връщахме обратно в по-спокойни води. Кип падна два пъти, пързаляйки се по дигата, преди да успее да се улови за корен или за камък и да се измъкне на косъм от хищните лапи на реката. Някъде, където бреговете бяха равни и тревисти, излизахме от водата и вървяхме по брега ту отляво, ту отдясно, за да не оставяме никакви следи. Познатите ни трънливи храсти с плодовете растяха тук-там покрай реката, а Кип забеляза и няколко гъби под един дънер, надвиснал над реката. Бяхме толкова гладни, че дори вкусът на гнилоч не бе в състояние да ни отблъсне.
	Беше късен следобед, когато той предложи да спрем:
	— Да излезем сега, поне дрехите ни ще успеят да изсъхнат, докато още е слънчево.
	Погледнах лицето му — мускулите на челюстта се напрягаха, за да потиснат треперенето.
	— Добра идея.
	Вече имах чувството, че сме изложени твърде на показ в реката, след като дърветата взеха да оредяват, а храсталаците по дигите отстъпваха на обширни тревисти полета, тук-таме с по някое дърво.
	Тръгнах нагоре по дигата. На няколко места корените на дърветата, които стърчаха от почти вертикалния склон, ми помогнаха, улавяйки се за тях. Под мен чувах Кип — катереше се с усилие и ругаеше, но продължаваше напред. Пръв забеляза пътеката, която опасваше дигата — скоро неизползвана, но различима. В пълно мълчание, пълзешком поехме надолу към една издатина, прикрита от корените на дърво, която не можеше да бъде забелязана от пътеката. В окаяното ни състояние щяхме да привлечем вниманието на всекиго, не само на преследвачите си.
	Загледах Кип и забелязах, че слънцето вече беше ожарило нашарения му с плитки и дълбоки драскотини врат.
	Хвана ме да оглеждам голите му рамене.
	— Всъщност и ти не си минала без някоя и друга рана — рече и посочи синините и драскотините по изгорелите ми рамене. — В момента не изглеждаме перфектно.
	— Трябва да се пазиш от слънцето.
	— Цветът на кожата ми сега е последната ми грижа. Залавяне, затвор, мъчения — абсолютно. Изгаряне от слънцето — не чак толкова.
	— Звучиш прекалено жизнерадостен за някой с толкова грижи на главата. Не те ли е страх?
	Той се усмихна.
	— Да се върна обратно? Не. — Продължаваше да се усмихва, но хвърли бърз поглед към пропастта под нас, към реката, която препускаше бързо, скрила дълбините си. — Не бих се върнал. Ако ни намерят, бих скочил пръв.

	* * *

	Макар че се бяхме сгушили един до друг върху тясната издатина, мракът, който ни обгърна с усещане за анонимност, улесни разговора. Хванах се, че му разказвам за годините в Хранилището и дори преди това — за шестте години в селището и за детството ми в селото.
	— Извинявай, май се разприказвах твърде много.
	Усетих надигането на раменете му, там, където се докосваха с моите.
	— Не е като да съм пълен с истории, които да споделя.
	И наистина, поради липсата на собствено минало изглеждаше почти гладен за подробности от моето — коментираше, задаваше въпроси, особено за Зак.
	— Предполагам, че това трябва да ти е най-странно — казах. — Имам предвид, че всичко е такова, но от нещата, които можеш да забравиш, най-необяснимо е, че не помниш близначката си.
	— Така е. Останалото — е, да, важно е, разбира се. Но аз сякаш имам някакво остатъчно усещане за това кой съм, и това, че не знам къде съм живял или какво съм правил, не ме засяга чак толкова. Но да не знам коя е сестра ми — това е голяма празнина, която ме кара да се чувствам така, сякаш наистина не се познавам. Не както трябва.
	— Не мога дори да си го представя. Сякаш си половин човек. Като да изгубиш крайник. — Последва мълчание. — Извинявай. Не исках да… разбираш.
	Той се разсмя.
	— Знам какво искаш да кажеш. Но не бива да ме съжаляваш чак толкова. И твоят близнак не е цвете за мирисане.
	— Знам. Но не мога и да си представя друго. Ако той беше различен, и аз нямаше да съм същата. Не мога да желая друго, не повече, отколкото ти би искал две ръце. Дори не мога да си представя да нямам Зак.
	— Сигурно е така. А моята сестра — дори умът ми да не я помни, тялото ми не би могло да я забрави. Ако утре я бутне каруца, за него няма да има значение дали знам коя е и къде е. Тялото ми ще си спомни страшно бързо.
	Поседяхме мълчешком известно време.
	— Мислиш ли, че тя е като брат ти? — попита. — Мислиш ли, че тя ме е вкарала в онзи контейнер?
	Забравила за тъмнината, поклатих глава.
	— Не знам. Може и така да е — някоя могъща личност, която иска да те покрие. Но онези контейнери — трябвало е да ги изпробват първо, нали? Може и просто да си някой с лош късмет, някой, когото са хванали за проба.
	— Но ти не беше в контейнерите. Може би това означава, че моята близначка не е някоя могъща личност, не е важна особа.
	— Би ли предпочел да е така?
	— Не знам. Предполагам, че в такъв случай, сестра ми не е взела решение да ми причини това нещо. Че е било, както го каза, просто лош късмет.
	— Знам какво имаш предвид. Но за себе си мисля, че причината да не ме сложат в контейнер е, че искаха да ме използват — да разберат какво виждам.
	— Допускаш ли, че ако не беше ясновидка, Зак щеше да те вкара в контейнер?
	— Така или иначе, щеше да го направи — отвърнах и се разтреперих, като си спомних сънищата, които ме измъчваха през последните ми дни в килията. — Скоро. — Помислих малко. — Но ако не бях ясновидец, всичко щеше да е различно. Щяха да ни разделят още от самото начало и нямаше да му се налага да се бори с мен толкова време, за да се доказва като Алфа. Нещата нямаше да се развият така, както са сега. Той нямаше да се превърне в онова, което е сега.
	— Значи всичко е заради теб? Заради това, че си ясновидка?
	— Нямах предвид това. Но е сложно. — Отдръпнах се от него. — Трябва да заспиваме.

	* * *

	Сънувах Изповедничката и се събудих с вик. В мрака наоколо ми трябваха няколко мига, за да осъзная къде се намирам. Кип, легнал зад мен, се опитваше да ме успокои. Под нас реката ехтеше с шумолящия си ритъм.
	— Извинявай. Лош сън.
	— Няма нищо. Добре си.
	Кимнах в тъмното, а дишането ми се позабави.
	Той продължи:
	— Имам предвид, че в момента бягаш от брат си и несъмнено от армия негови последователи и си насред стръмна скала с полугол непознат с амнезия. Като изключим това, нямаш грижи.
	Разсмях се.
	— Благодаря за успокоението.
	— Пак заповядай — отвърна той и легна по гръб.
	Направих същото. Над нас се виждаха корените на дървото, които ни служеха за навес, и небето отвъд тях — по-светъл нюанс на тъмното, осеяно със звезди. И над всичко това усещах Изповедничката, нейното съзнание, което издирваше моето. Самото небе сякаш ме притискаше с тежестта на нейния вторачен взор.
	— Не спирам да сънувам Изповедничката — споделих аз. — Откакто сме избягали. Мислех за нея и в Хранилището и се ужасявах, когато идваше, но сега я усещам непрекъснато.
	— Мислиш, че те търси?
	— Сигурна съм. Чувствам я — съзнание, което е наясно и което се оглежда за нас.
	Кип се надигна на лакът.
	— Колко наясно точно? Знае ли къде сме?
	— Не. Не мисля. Още не. Но търси. То е просто като… присъствие, през цялото време.
	Отново се сетих за залата, която бях зърнала, когато отвърнах на настойчивото ровене на Изповедничката в главата ми при последния разпит. Онази зала, пълна с жици, която тя криеше, точно както аз бях запечатала знанието за острова в главата си. Пламтящата ярост, след като видях залата в мислите й, свидетелстваше за важността й. Но какво беше това и защо го прикриваше толкова ожесточено?
	Усетих Кип да се сгушва отново до мен.
	— Благодарен съм за ясновидските ти способности, не ме разбирай погрешно, но не ти завиждам.
	Никой не би завидял на ясновидците. Алфа ни презираха, а останалите Омега ни избягваха. Но виденията бяха най-тежки. Винаги се бях борила с късовете минало и бъдеще, които пронизваха дните и нощите ми и ме караха да не вярвам на собственото си обкръжение и време. Кой би завидял на съкрушените ни умове? Отново се замислих за лудия ясновидец от хейвънския пазар и нескончаемия му брътвеж.
	— А ти? — попитах. — Ти сънуваше ли в контейнера?
	— През цялото време, докато бях в контейнера, поне онова, което си спомням, ми се искаше всичко да е сън и да се събудя от него. През повечето време идвах на себе си и после отново губех съзнание. Но когато спях, сънувах контейнера и щом се събудех, пак бях там. — Той млъкна. — А сега, като спя, е чудно — нищо не сънувам.
	— Защо, мислиш, беше единственият буден? Там в контейнерите, де.
	— Не знам. Както казах, не бях така през цялото време. А когато бях — не беше като нормално събуждане. Не можех да мръдна или помръдвах едва. Дори не виждах нищо, наистина — беше тъмно през повечето време. Понякога се придвижвах близо до стъклото и различавах другите контейнери, дори и хората в тях — в безтегловност. — Някъде наблизо изгука гълъб. — Стресна ме, когато се събуди с тези викове — каза най-накрая. — Предполагам, че това му е отрицателната страна на ясновидството — не можеш да си избираш виденията.
	— И ти ме изплаши, когато те видях за пръв път. Всъщност цялата картина беше ужасяваща, но като отвори очи, едва не се разкрещях.
	— Нямаше да има значение. Мисля, че вдигна достатъчно шум, когато разби контейнера.
	Усмихнах се и се обърнах настрани да го погледна. Над скалата отсреща изгревът вече бе обявил появата си, а мракът се разсейваше по краищата.
	— Заспивай — рече той, протегна ръка и прибра кичурчето коса, което беше паднало пред очите ми, след което се обърна с гръб към мен. Затворих очи. След уединението в килията, беше приятно да чувам дишането му, леко различно от моето.


>	Глава 11

	Още два дни се придържахме към пътеката, която следваше реката по течението. През първия ден чухме наближаващи хора, макар че така и не успях да преценя кое се появи по-напред — чувството ми за тревога или далечният тътен на копитата. Бързо се изнесохме от пътя надолу към брега. Беше стръмно, реката беше осеяна с камъни и препускаше бясно, но време за предпазливост нямахме. Прилепихме се към скалата, скрити под едно изкоренено дърво, увиснало над главите ни. Ритмичният тропот на преминаващите копита запрати към нас дъжд от пръст и листа. Останахме на място още дълго след като шумът заглъхна, след което тихо се качихме обратно горе, изтупвайки калта и треволяците от косите си.
	Когато на следващия ден отново чухме коне, наблизо нямаше скала, която да ни подслони. Стръмните склонове се преливаха в равните речни брегове, които плавно отвеждаха до реката, а тя течеше бавно и се разливаше широко. Почти нямаше къде да се скрие човек, но пък тихата вода ни даде възможност да чуем тропота отдалеч. Приближаваха се, бяха може би на около четиристотин ярда, а нас ни прикриваше само извивката на реката. Нямаше време за приказки, и двамата обърнахме гръб на реката и така побягнахме, че дългият, жилав песъчар ни наряза прасците. Единственото прикритие наоколо беше малка туфа храсти и ние се хвърлихме зад тях точно когато първият кон се показа иззад завоя на реката. Нагазили в листата, надничахме през шумата и наблюдавахме как тримата конници забавят ход, наближавайки реката. Захватът на Кип стана по-силен, чувствах потреперването на тялото си, притиснато в неговото. Мъжете бяха толкова близо, че когато слязоха от конете, успях да чуя как се приземява всеки от тях и застава до коня си. Бяха войници на Съвета, с емблемата на Алфа, извезана върху червените им туники. Единият носеше меч, толкова дълъг, че се закачаше във високата трева. Другите двама бяха с лъкове, преметнати през гърба.
	Наблюдавахме как поведоха конете си до реката, за да ги напоят. Дори в състоянието, в което се намирах — бесният пулс в ушите ми и тялото ми, потръпващо в конвулсии, бях запленена от конете. Единственият ми близък контакт с тях бе, когато ме отвлякоха от селището. Бях виждала няколко и преди това, разбира се — яздени от минаващи пътници или пък на пазара в Хейвън, но си беше рядкост. В нашето село нямаше коне, когато бях малка, само овце, крави и магарета. После и в селището нямаше никакви животни — разбира се, на Омега бе забранено не само да притежават добитък, но дори и да си купуват и да ядат месо. Единствените коне, които бях виждала в селището, бяха на преминаващите Алфа търговци, на бирниците и на Алфа разбойниците. Ние, Омега, си разказвахме изпълнени със завист истории за разточителния Уиндъм — кон за всеки войник; кучета, отглеждани като любимци, а не за охрана; месо всяка седмица.
	Казват, че Преди е имало повече животни, че са били нещо обичайно и най-различни видове, повече, отколкото дори можем да си представим. Веднъж Зак беше отишъл на пазара в Хейвън с татко. Когато се върна, надълго и широко разказваше за някаква картина, която бил видял там. Един пътуващ търговец я показвал скришом в една малка уличка до пазара. Твърдял, че била рисунка от Преди. На нея имало стотици различни видове птици. Не само онези, които си ги знаехме — хилавите кокошки и набитите сиви гълъби, или дори чайките, които понякога долитаха навътре в сушата от морето на запад. Зак разказваше, че на картината имало птички, по-дребни от кокоше яйце, и други, чийто размах на крилата бил по-голям от кухненската ни маса. Но той ми разказа всичко това шепнешком, в стаята ни, на изгасена свещ. Беше ми казал, че вече е загазил, понеже татко го прогонил от рехавата тълпа, която се била заформила около сергията на търговеца. Подобни реликви от Преди бяха табу, а татко проявяваше особена нетърпимост към всякакви размисли по повод миналото.
	Каквито и животни да бяха съществували Преди, много малко бяха преживели взрива, а още по-малко бяха оцелелите през гладните десетилетия на Дългата зима, която последвала. Неспособни да се адаптират както хората, повечето животни бяха измрели. Дори сред оцелелите имаше страшно много деформации — не беше необичайно да видиш трикрак гълъб например или цяло стадо безоки овце, следващи овчаря по звънчето на гегата му. Дори през същата онази сутрин с Кип бяхме минали покрай една двуглава змия, проснала се върху камък до реката, която ни наблюдаваше с двата си чифта очи. Предполагах, че има и коне с деформации, макар да не бях виждала такива. Освен това не знаех, че конете могат да имат различни цветове — онези, които бях виждала, бяха кафяви. Тези, които сега бяха само на трийсетина крачки от нас и пиеха шумно вода от реката, бяха сиви, а гривите и опашките им — жълтеникавобели. Самите им размери предизвикваха у мен тревога, шумът от лоченето и цвиленето — също.
	След като водопоят приключи, мъжете поведоха конете обратно в нашата посока. Онзи с меча се наведе да оправи стремето и за миг главата му се озова на нашето ниво, на по-малко от десет крачки. Стиснах очи, сякаш това можеше да ме скрие. Ала когато отново посмях да ги отворя, забелязах нещо, което ме ужаси много повече от меча му. В калта на тревистата пътека, точно до предните крака на коня, се виждаше отпечатък от бос крак. Дори не беше цял — следи от пръстите на Кип и петата. Но след като вече го бях забелязала, той ми се струваше ярък, изпъкващ. Когато мъжът се наведе, цялото ми тяло се приготви за бягство. Какъв шанс имахме обаче срещу трима въоръжени конници? Дишането ми беше като отчаяно пърхане на пеперуда. Мъжът направи крачка назад и за миг реших, че може да не е забелязал. Но после отново се наведе, този път по-ниско. Пак затворих очи и стиснах ръката на Кип. Край. Вече усещах как стените на контейнера се сключват около мен. Около двама ни.
	Когато отново отворих очи, войникът все още си стоеше наведен и съсредоточено разглеждаше копитата на коня. Махна камъче от едното копито, изправи се и се изплю на земята.
	Тръгнаха си толкова бързо, колкото и пристигнаха, като се метнаха пъргаво на седлата.
	Оттук насетне избягвахме пътя. През целия следобед Кип беше омърлушен. Все пак аз бях усещала настойчивото търсене на Изповедничката от момента, в който избягахме, а за него преследването стана реалност сега, когато видя войниците с очите си.
	— Няма да спрат да ни търсят, нали? — попита той същата вечер. Не беше въпрос, така че не отговорих. — И къде можем да отидем? Досега мислех само за това как трябва да се отдалечим възможно най-много от Уиндъм. Но _далеч_ не е дестинация.
	— Ние не просто бягаме — отвърнах аз. — Отиваме на острова.
	Не го бях осъзнала, докато не го изрекох на глас. Нито пък бях осъзнала, че Кип идва с мен. Но когато не сънувах Изповедничката, виждах в сънищата си острова, самотния му връх, който се издигаше над развълнуваното море. И дори след като напуснахме Уиндъм, се движехме приблизително в посока югозапад, към далечния бряг. Не бях сигурна дали беше случайност, или ни бях водила натам през цялото време.
	Кип вече бе чувал за острова — беше станало ясно, че познанията му за живота като цяло бяха достатъчно обширни — престоят в контейнера го беше лишил от конкретни подробности, свързани единствено със собствения му живот, собствената му идентичност. Затова беше наясно с острова, но само доколкото бях наясно и аз, преди да навлезе в сънищата ми. Така че и той, като мен, беше приел, че това е просто мит, просто слух — приказки под сурдинка за един Омега рай, така неясен и непостижим, колкото и слуховете за Другаде, за земите отвъд морето, загубени за нас от взрива насам. Ала когато му разкрих, че ме спохождат видения за острова, бях трогната, че не подложи на съмнение неговото съществуване.
	— Значи Съветът наистина го търси? — попита. — И то от доста време?
	Кимнах, като си спомних разпитите на Изповедничката. Челюстта ми се стегна при мисълта за очите й, впити в моите, за съзнанието й, което се затягаше около моето като змия около врата на заек.
	— И като знаем, че вече ни издирват, мислиш ли, че е добра идея да тръгнем тъкмо към единственото място, което те също търсят?
	Сбръчках нос.
	— Знам, звучи малко като перфектна буря. Но те не биха го търсили, ако не беше важно. Ако искаме да разберем какво прави Съветът с тези контейнери или да се опитаме да разгадаем какво се е случило с теб, мисля, че хората, които могат да ни помогнат, се намират на острова.

	* * *

	Същата нощ Изповедничката се появи в съня ми. Внезапно се озова там, истинска като падналото дърво, под което се бяхме сгушили. Гледаше надолу, стъпила на покрития с мъх насип над нас, с изражение на абсолютно безразличие, което помнех така добре от Хранилището. Единственият недостатък върху перфектната й кожа беше печатът на челото. И ето я там, застанала над нас, с лице, осветено от ярката пълна луна. Нямаше смисъл да бягаме, нито да викаме. Присъствието й беше всепоглъщащо, сякаш винаги е била там, само дето сме били достатъчно глупави, за да не го осъзнаваме. Когато очите й срещнаха моите, кръвта ми като че се сгъсти, почти замръзна, влачейки се сякаш на буци във вените ми.
	Събуди ме болката в ръцете, не това, че Кип ме бе стиснал за рамото, нито гласът му, зовящ името ми. Бях впила пръсти в земята около прогнилия дънер на падналото дърво, където спяхме. Докато се събудя окончателно, ръцете ми вече бяха дълбоко в пръстта, а останалите все още здрави нокти бяха добре набити с кал и трески. Освен това крещях, животински вой на ужас, който звучеше странно дори в собствените ми уши, когато най-сетне дойдох на себе си.
	Кип стоеше надвесен над мен и все още ме държеше за рамото. Наклони се и ме придърпа към себе си, за да ме успокои и за да ме накара да замълча. Бавно издишах, насилих се да остана неподвижна и притиснах чело към наведената му глава в опит да спра треперенето си. Почувствах допира на белезите ни, които се отразяваха огледално, докато челото му се притискаше до моето.
	— Всичко е наред, шшт, всичко е наред — тихичко редеше той.
	— Тя беше. Беше тук, в съня ми. Точно тук.
	— А ти се опита да прокопаеш тунел за бягство?
	Сега, в светлината на шеговития му поглед, всичко изглеждаше нелепо. И макар че успях да се засмея, тялото ми все още се тресеше.
	— Беше просто сън — каза.
	— Никога не е _просто_ сън — отвърнах. — Не и за мен.
	Реалността бе едновременно по-добра и по-лоша от съня.
	По-добра, понеже на насипа над нас нямаше никого, мъхът и падналите листа бяха непокътнати. И по-лоша, защото физическото й отсъствие не означаваше почти нищо — тук или не, нямаше къде да се скрием от острия й взор. Нито като бягаме, нито като се крием, да не говорим за излишното ми ровене в пръстта. Тя ни издирваше и не можех да се отърва от нея. Беше превърнала цялото нощно небе в едно търсещо око и под него аз бях безпомощна и нанизана на погледа й също както моето бръмбарче беше нанизано на иглата от Зак.
	На следващия ден потеглихме с подновена тревога. Усещането ми за нея беше физическо, като хронична болка. Носех я със себе си, а всяко място, през което минавахме, беше белязано от нейното присъствие. Омега бяха съдовете, които съдържаха замърсяването от взрива, както Алфа никога не се уморяваха да ни припомнят. Но аз се чувствах така, сякаш Изповедничката е отровата, която съдържах в този момент, сякаш заразата й отравяше кръвта ми и се просмукваше в терена, който прекосявахме с Кип.
	Но след разговора ни за острова двамата поне имахме някаква цел — знаех, че островът е на стотици мили, но след като бях изрекла на глас дестинацията ни, това вече я правеше някак по-близка. Отклонихме се от пътя и от реката и тръгнахме решително на запад. Първо пихме до насита, понеже не знаехме колко време ще мине, преди отново да намерим вода. На дневен ред обаче беше гладът. През повечето дни успявахме да намерим някакви плодове или гъби, макар да бяхме станали малко по-предпазливи след туфичката черни гъби, от които на другия ден ни стана ужасно зле. В едно малко езерце, наскоро след като се отдалечихме от реката, Кип хвана една шепа дребни рибки, като използва пуловера ми за мрежа. Рибките бяха тесни ивички сребро, не по-големи от най-малкия ми нокът. Изядохме ги сурови — гладът надделя над погнусата. Знаех обаче, че няма да издържим така още дълго.
	Кип се справяше по-добре, отколкото си мислех че може. През първите дни извън контейнера тялото му сякаш нямаше форма, всичко беше омекнало от липса на употреба. Дори кожата му беше разплута и подпухнала от водата в контейнера. Сега, въпреки все по-ясно очертаващите се ден след ден кости, виждах как се оформя пред очите ми, мускулите — жилести и обтегнати под кожата, вече потъмняла след дните слънце и кал. Отначало кожата му беше нежна, лесно ранима, стъпалата на босите му крака бяха покрити с мазоли и се налагаше да спираме често. Все още се движеше тромаво, преоткривайки тялото си. В движенията му се наблюдаваше колебливост, която така и не изчезна напълно, но се препъваше все по-рядко и дори започваше да предприема малки експедиции — бягаше напред, за да открива удобни позиции за укритие. На моменти ми се искаше да му кажа да поуспокои топката, да си пести силите, но не можех да си позволя да потисна задоволството му от собственото му тяло, отново изцяло подчинено на волята му. Но с нарастването на глада започна все повече и повече да се умълчава. Колкото до моето тяло — чувствах го натежало, макар да знаех, че олеква с всеки изминал ден. Нощем лягахме в плитки ями или се сгушвахме в хралупи под паднали дървета, а аз не можех да заспя от мисли за храна и от остротата на кокалите ми, забиващи се в пръстта. Но дори и в най-гладните моменти не изпитвах и капчица носталгия по редовните подноси с храна, които получавах в Хранилището.
	Три дни след като напуснахме поречието, се натъкнахме на първото село. Приличаше на нашето, в което бяхме израснали със Зак, макар това да беше по-малко. Не повече от петнайсетина къщи, скупчени около кладенец в центъра, а около тях — ниви и една овощна градина. Близо до големия хамбар се виждаха работещи хора. Вероятно беше след средата на лятото, тъй като реколтата по нивите бе събрана, но пък градината ни предоставяше достатъчно прикритие, за да се приближим незабелязано. Тук-там по земята се въргаляха ябълки — спаружени и покафенели, със сбръчкана от старост кора. Изядохме по три мълчешком, само стакатото от изплюването на семките издаваше присъствието ни.
	— Алфа или Омега? — попита Кип, надничайки към селцето през дърветата.
	Махнах с ръка към нивите и към редовете с ябълковите дървета.
	— Земята е добра. Залагам на Алфа.
	— И виж, ей там зад голямата къща. — Посочи ми дълъг и тесен хамбар, разделен на секции, всяка със своя двукрила врата.
	— Какво?
	— Това е обор, за конете.
	— Как така можеш да разпознаеш обор, а дори не знаеш името си?
	Вдигна рамене, леко ядосан.
	— Както помня как да говоря или да плувам. Просто си е там. Няма ги само личните работи, не знам защо. Карай, поне знаем, че сме на Алфа територия.
	— Значи вземаме колкото можем ябълки и продължаваме напред.
	Той кимна, но не помръдна. Някъде се отвори врата и през следобедния въздух се понесе женски глас.
	Сръчках го.
	— Кип? Трябва да тръгваме.
	Той се обърна към мен.
	— Можеш ли да яздиш?
	Врътнах очи.
	— Омега нямат право да яздят.
	— Ами преди да ви разделят със Зак?
	— В селото ни нямаше коне. Имаше няколко магарета, но другите не ни даваха да се качваме на тях.
	— Обаче си виждала как става. Онези мъже, при реката.
	— Е, знам кое е предницата, ако ме питаш за това. Докараха ме на кон, когато хората на Зак ме взеха от селището, макар че това едва ли се брои. И ти не можеш, нали?
	— Не. Поне си мисля, че не мога. — Усмихна ми се. — Но нямам нищо против да се пробвам.

	* * *

	Изчакахме да се стъмни. От върха на едно от ябълковите дървета в най-далечния край на градината наблюдавахме как децата излизат от училището, може би около десетина, и си играят на поляната до кладенеца.
	— Изпитваш ли носталгия?
	Поклатих глава.
	— За нас нещата не бяха така. Не и след като поотраснахме малко. Не бяхме разделени, не ни пускаха на училище. Другите деца в повечето случаи ни избягваха. Така че си бяхме само аз и Зак, двамата заедно.
	— Цяло чудо е, че не си станала особнячка. Като изключим цялата тази работа с избягал ясновидец, де.
	Усмихнах се.
	— А ти? Носталгия?
	— По принцип не можеш да изпитваш носталгия, ако не си спомняш нищо — отвърна той. — Предполагам, че амнезията си има своите предимства.
	От другия край на градината чувахме детските викове и смях.
	— Виж ги — нямат липсващи крайници, нямат недостатъци. Идеалните малки Алфа с идеалните си малки животи.
	— Вината не е тяхна. Те са просто деца.
	— Знам. Но светът, в който живеят, е различен.
	— Звучиш като Зак.
	— Не мисля, че имаме нещо общо.
	— Може би не. Но това, което каза за различния свят — той говори такива неща. Всичките приказки за разделението, за което Алфа не спират да шумят.
	— Факт е. Погледни ги — да виждаш някакви деформации, някакви белези? Всяко от тези деца си има близнак, а родителите им са ги отпратили. И твоето Алфа семейство не е имало много време за теб в своя свят, доколкото си спомням.
	Извърнах поглед.
	— Има само един свят.
	Кип посочи към селото.
	— Да не искаш да идеш там, да им се представиш и да се опиташ да им го обясниш? Хайде, давай.
	Мъжете и жените си тръгнаха от хамбара, щом падна мрак. Една жена и едно момче простираха дрехи и чаршафи на простор до кладенеца. Не след дълго каруца, натоварена с дърва, теглена от два кафяви коня, приближи откъм пътя, който водеше на изток. Кип ме сръга. В предната част седеше мъж и когато наближи селото, скочи долу и поведе конете. Някакво момиче изтича да го посрещне и заедно откачиха каруцата. Наблюдавах с интерес, поразена от това колко спокойно се оправяха с огромните животни. Тъкмо момичето, съвсем само, поведе и двата коня към конюшнята, а мъжът потупа нежно по-едрия звяр по хълбока.
	След известно време момичето се появи отново и влезе в близката до обора къща. Играещите деца също се разпръснаха, а шумовете от селото заглъхнаха, след като хората се прибраха по домовете си. Чувствах лека вина, задето ги наблюдавам как вършат ежедневните си дела в неведение за присъствието ни. От един-два комина се появи пушек.
	Кип нямаше търпение, но го убедих да изчакаме, докато стане съвсем тъмно и светлините в прозорците угаснат. Откакто бяхме избягали, бяхме благодарни за хубавото време, но когато най-сетне се изнизахме от скривалището сред дърветата, ни се прищя да имахме за прикритие дъждец или мъгла.
	По пътя покрай кладенеца трябваше да се наведем и да се промушим под простора, натежал от пране. Усетих дръпване за блузата и когато се обърнах, Кип ми сочеше към дрехите.
	— Да ги откраднем? — промълвих беззвучно.
	— Вземаме им конете. Не мисля, че чифт панталони ще имат някакво значение.
	Струваше ми се, че шепотът му кънти из заспалото село. Намръщих се.
	— Конете ни _трябват_.
	— Не ти се разхождаш с импровизирана пола през последните две седмици. Ще се набивам на очи където и да отида.
	— Хубаво. Но по-бързо. — Извърнах глава към обора. — Ще се срещнем там.
	В конюшнята ми трябваше малко време, за да свикна с тъмнината, а щом това стана, отново бях поразена от размера на конете, черни масивни създания в мрака. Стояха в две отделни клетки и издаваха звуци, чужди за мен — пръхтяха и преместваха тежестта си от крак на крак. Поводите висяха на стената, седлата бяха оставени на една ниска греда до вратата, но ремъците и катарамите ми изглеждаха неразгадаеми, затова просто грабнах две достатъчно дълги навити въжета от един пирон точно до входа. Първо се приближих към по-дребния кон. Когато посегнах към вратата на заграждението му, той се дръпна назад, а аз примижах при удара на копитата му в стената. Тогава той пристъпи напред, избута ме наляво и с глава, наведена над вратичката, се отърка в мен. Потиснах един вик, когато животното ме гризна леко по бедрото, но когато се дръпнах назад, препъвайки се, и сложих ръка върху ухапаното, напипах ябълките, натъпкани в джоба ми. Бавно издишах. Когато отново пристъпих напред с набръчкана ябълка в протегнатата ми ръка, конят я налапа, без дори намек за зъби. Мекотата на бърните му върху дланта ми беше неочаквана. Докато дъвчеше, бавно прекарах въжето през врата му, вързах го и после, по спомен от мъжа в каруцата, енергично го потупах по хълбока с надеждата да предам онази увереност, която всъщност нямах.
	С втория кон беше по-лесно. Докато извадя другата ябълка от джоба си, той вече я очакваше с нетърпение и дори ми позволи да го погаля по врата, докато дъвчеше шумно.
	Отне ми няколко секунди, за да схвана как да отворя вратичките на клетките и да го направя, докато държа двете въжета. Мислех си, че конете може да хукнат напред, но не изглеждаха да горят от желание и дори ме последваха след много ръчкане и нова ябълка, предложена извън досега им. По-едрият кон въздъхна така, че ми напомни за Кип, когато го събуждах сутрин.
	Докато ги извеждах от клетките им, си припомних звука на копитата, тракащи по шистите на пещерата, когато с Кип избягахме, и се подготвих за подобен шум, но земята беше мека и плътно покрита със сено, което заглушаваше тропането.
	Когато изведох конете навън, една фигура, която ме чакаше в мрака, ме стресна за миг, преди да разпозная Кип в непознатите дрехи. Наблюдаваше как двата коня ме следват послушно.
	— Това да не е някое от ясновидските ти неща? — попита. — Можеш ли да си общуваш с тях?
	— Не говори глупости — изсумтях аз. — Дадох им по една ябълка.
	Подадох му въжето на по-едрия кон.
	— Не трябва ли да имаме седла и такива работи?
	Повдигнах вежди.
	— На някои хора не може да се угоди. Хайде да тръгваме.
	— Дори се сдобих с обувки — рече той и изпружи крак, за да се възхитя на ботушите, покрити със засъхнала кал. — Бяха оставени пред вратата на голямата къща. Не са най-точният размер, но ми беше неудобно да чукам на вратата да моля за по-голям номер.
	Намирахме се на малката поляна между обора и кладенеца. От едната страна имаше ниска стена, заведох моя кон до нея и се качих отгоре й.
	— Май каза, че знаеш кое е предницата? — рече Кип, като ме наблюдаваше, докато конят му щастливо пасеше трева.
	— Млък — сопнах се, докато се изправях. Обвих ръце колкото можех около топлата шия на коня и след няколко неуспешни опита най-сетне преметнах единия си крак върху гърба му. Конят изпръхтя недоволно. Събратът му надигна глава и повтори звука. Кип се опита да го избута по-близо до стената, но животното издърпа въжето от ръката му само за да спре на три крачки и да продължи да пирува.
	Сега Кип ми се струваше много далеч в ниското. Гледах го как бавно се доближава отново до своя кон, вдига въжето и го побутва, този път по-леко. Конят изцвили, тропна с копито, но не помръдна. Кип се опита да скочи върху него, но без помощта на стената успя само да се хване за гърба му и после тежко се свлече надолу. Конят отстъпи назад, бутна се в моя, който започна свой неспокоен танц, цвилейки шумно. От къщата зад нас се чуха викове и се появи светлина. Един мъж излетя през вратата, а лампата в ръката му освети тъмнината. Зад него се появи друг мъж, носещ горяща факла.
	Тъкмо се чудех как да накарам коня да тръгне, факлата реши поне този проблем, като стресна животното и то хукна в тръс по диагонал на поляната. Наложи се да се снижа максимално, вкопчена в шията му, когато профуча под простора с прането, за да се скрие от другата страна на кладенеца. Но Кип, все още на земята, стиснал въжето в ръка, беше само на няколко крачки от мъжете, които вече му препречваха пътя. Конят му, също като моя, се уплаши от горящата факла, а Кип полутичешком, полувлачен, се опитваше да не изостава от темпото. Вече не го виждах, скрит зад голям бял чаршаф на простора, през който всичко изглеждаше като сцена от театър на сенките, осветен от факли отзад. Видях как двамата мъже го заграждат, чух виковете и на още хора от околните къщи.
	— Крадци — извика една жена, а след това, когато се появиха и още факли, които осветиха поляната и Кип се виждаше добре, добави — Омега!
	Дори и като силуети, виждах, че растящата тълпа е въоръжена — онези, които нямаха факли, носеха вили или коси. Един държеше дълго въже с примка в единия край и решително се приближаваше към Кип. Опитах се да насоча моя кон натам, но той само затъпка на едно място. Мъжът метна ласото към коня на Кип, който отскочи назад точно преди да се озове в примката. Конят вече се движеше досами кладенеца, благодарение на което Кип успя да скочи върху стената, която го ограждаше, и оттам — върху гърба на животното. Няколко разхлабили се от мазилката камъчета цопнаха във водата, но нямаше шум от падане на земята и скоро през белия чаршаф се открои силуетът на Кип, някак успял да се задържи на коня. След това и самият чаршаф се отскубна от простора и полетя, обвил Кип, докато препускаше напред ниско приведен над шията на животното.
	Но всъщност изход нямаше. Като че от всяка една къща се изсипваха хора и около поляната се беше образувал кръг от фенери и факли. Конете се въртяха, бутаха се един в друг и подтичваха паникьосано. Кип се бореше да се освободи от чаршафа, без да пуска гривата на коня. Пръстенът от пламъци се затягаше около нас. Един мъж с факла притича по-близо. Сграбчи ме за глезена и дори с ритане не можах да се освободя от желязната му хватка. Горещината на факела обгори коляното ми.
	Изведнъж мъжът се озова под чаршафа, който Кип успя да метне върху него. Заритах срещу алчния захват на платненото покривало, което вече беше в пламъци. Конят ми го възприе като сигнал и потегли. Когато се спуснах към факлите, фигурите, които ги държаха, бяха само черни очертания, после се оказаха съвсем близо и после, в последния момент, се разпръснаха — мъглявина от пламък. Зад мен, високо като галопиращия ритъм на сърцето ми, чувах препускането и на другия кон.
	Не посмях да се обърна и да проверя дали Кип е още отгоре му, само успях да извикам името му. Когато ми отговори, надвиквайки тропота на копитата, чух своето тяло да отвръща с чудат звук — едновременно ридание и смях.


>	Глава 12

	В онези първи минути на бясно препускане се страхувах, че никога няма да успея да спра. Но скоро разбрахме, че конете са изначално мързеливи животни. След като първичната паника поутихна и светлините на селото вече не се виждаха зад нас, конете забавиха ход и само непрекъснатите ни ритници успяваха да ги убедят да се движат малко по-бързо от обичайния им бавен тръс. През по-голямата част от нощта яздихме по този начин — изблици на нежелана скорост, после дълги периоди на лек тръс. Не бях си и представяла колко е уморително. Мислех си, че язденето е проста работа, като седенето, но усилието само да се задържиш върху коня, като не броим подмамването да върви напред, превърна бедрата и краката ми в една постоянна болка. Конят ми непрекъснато спираше да пасе и успявах да го възпирам само с резки дръпвания на въжето около врата му. Когато го пришпорвах да се движи по-бързо, така подскачах, че си мислех как всичките ми зъби ще се разклатят и ще изпопадат.
	Знаех, или по-скоро усещах, че все още се движим на югозапад, макар че се бяхме дръпнали от пътя малко след като напуснахме селото. Когато утрото започна да взема превес над тъмнината, забелязахме, че сме стигнали до обширна равнина, тук-там нарушавана от туфи по-висока трева и малки езерца. Конете забавиха ход по блатистата почва. Вече не се борех с моя, когато започна да пасе трева от подгизналата земя. Кип спря до мен и огледа равното пространство наоколо.
	— Ако слезем тук, никога няма да успеем пак да се качим върху конете.
	— Струва ми се, че ще ни е по-лесно без разбесняла се тълпа наоколо — отвърнах. — И в двата случая не мисля, че мога да издържа тук горе още дълго.
	— Знаеш ли как да слезеш?
	Вдигнах рамене.
	— Това със сигурност е лесната част. Цяла нощ се борих да не падна. — Забелязах малък шубрак само на стотина крачки от нас. — Може да спим там.
	— Точно сега бих спал навсякъде.
	Преметнах единия си крак до другия и се плъзнах надолу, като леко залитнах, когато стъпих на земята. Краката ми се възпротивиха, след като ги изпънах. До мен конят доволно разтърси глава. Кип също слезе, без да падне, но присви очи от болката в мускулите.
	Отне ни известно време да убедим конете отново да помръднат, но след много бутане все пак тръгнаха и скоро стигнахме до подслона от няколко дървета. Конете започнаха да пият от блатистото езерце, докато връзвах въжетата им за един клон. Кип седна върху туфите трева там, където земята леко се издигаше от блатистата повърхност между дърветата. Посочи към себе си с отвращение.
	— Едва успях да се добера до някакви дрехи — чудни чисти дрехи — и сега вонят на кон.
	— Не мисля, че и без това ухаем особено приятно напоследък — отвърнах. Докато сядах до него, извадих последните две ябълки от джобовете си и му подадох едната.
	— Колко далеч мислиш, че сме стигнали?
	— Далеч. По-далеч, отколкото ако бяхме вървели пеша май. — Знаех, че няма да можем да задържим конете чак до крайбрежието — Омега върху коне щеше да бие твърде много на очи, но пък всеки ден яздене ни приближаваше все повече до острова.
	Той изплю една ябълкова семка.
	— Достатъчно далеч, че Зак да спре да ни търси?
	Поклатих глава.
	— А и не е само той. — През цялата нощ, дори с подскачащия под мен кон, бях усещала Изповедничката, бях усещала мисловния лъч, насочен към нас. — Не че смятам, че той някога ще спре да търси, но усещам най-вече нея. Изповедничката. И не знам защо толкова се интересува. Защо толкова държи да пази Зак.
	До мен Кип се излягаше.
	— Работи за него, нали така?
	— Нещо такова — отвърнах. — Искам да кажа, да, тя е Омега, а той е в Съвета, така е. Но наистина ми е трудно да си я представя да работи за някого, честно. — Представих си властната извивка на веждите й.
	Кип седна отново.
	— Забравих — това е твое.
	Свали си пуловера, а после и другия отдолу, онзи, който му бях дала през първия ден на нашето бягство. Облякох го върху ризата. Беше мръсен и доста деформиран около врата от няколко седмици носене на кръста. Погледнах се и се засмях.
	— Извинявай — рече той, докато навличаше отново новия пуловер. — Май съм ти го съсипал.
	— Колкото и нелепо да изглеждам, дрехите са ми последна грижа в момента.
	— Не изглеждаш нелепо. Изглеждаш хубава. — Каза го с безразличен тон. Не знаех как да отговоря, но той вече се обръщаше да спи. — Мръсна, очевидно. И вониш на кон. Но хубава.

	* * *

	Конете бяха същинска благословия. Напредвахме много по-бързо от преди, но се и чувствахме изложени на показ. Двама ездачи много по-лесно се набиват на очи и им е по-трудно да се скрият, а двама Омега на коне биха привлекли вниманието на всеки, не само на войниците на Съвета. Решихме да задържим конете за още няколко дни, докато прекосим блатистата местност, а после, щом стигнем до населена територия, да ги оставим.
	Язденето стана по-лесно. Установих, че конят ми реагира много по-добре, когато го подканвам с краката си, отколкото когато го дърпам за въжето около врата му. Кип все още срещаше затруднения с качването върху коня, тъй като имаше само една ръка, с която да си помага, но иначе бързо се научи да язди. Нестабилността, която все още белязваше движенията му, изчезваше върху гърба на коня, и той се пъчеше, обикаляше ме и гладко редуваше тръс с галоп и обратно. Напредвахме добре, водени винаги от блазнещата мисъл, че с всеки изминал ден се приближаваме до острова. Виденията ми ставаха все по-ясни в сравнение с преди, сякаш изникващи от мъглата в далечината. Когато идваше в сънищата ми, виждах дори черната лъскавина на мидите, полепнали по скалите в основата при водата, и усещах аромата на соления морски въздух, примесен с киселия привкус на птичи тор.
	Краката все още ме боляха от язденето, но все повече се привързвах към коня ми и много често вечер стоях облегната на шията му, с едната си ръка на холката* му, а с другата — на меката бразда на носа му, между огромните, трепкащи ноздри. Въпреки протестите ми, Кип така и не се отказа от мисълта, че комуникирам с конете на телепатично ниво. Всъщност точно поради обратната причина им се радвах толкова много и ги намирах за толкова обезоръжаващи още от самото начало. Конете имаха категорично присъствие — дори само с размера и физиката си, но не присъстваха в онзи смисъл, с който бях свикнала — пулсиращо съзнание, което усещах около другите хора. Когато стоях с лице, притиснато в шията на коня, можех да затворя очи и да си представя какво е да не си ясновидец и да си с друг човек. Обикновено присъствие, едно топло тяло. Нощем, когато спях в такава близост с Кип, размишлявах дали липсата му на спомени беше причината да мога да се чувствам толкова уютно с него. Може би усещах съзнанието му толкова ненатрапчиво именно заради отсъствието на минало, което означаваше по-малко шум в главата му.
	[* Преход между шията и гърба на коня, където се измерва височината. — Б.пр.]
	Не говореше често за онова, което беше преживял, но бях изненадана колко щастлив изглежда. Сякаш преоткриваше света и въпреки глада и изтощението бе в прекрасно настроение. Една нощ, докато лежахме сгушени в тревата, а конете стояха вързани наблизо, се опита да ми го обясни.
	— Когато счупи контейнера, беше нещо като взрив. Така го почувствах. Не като нещо лошо, а сякаш точно тогава всичко се разпадна на Преди и След. Мигът, в който разби стъклото. Това беше взрив за мен, чак до звука, който изведнъж ме заля. Разпръсването.
	Примижах, когато си спомних. Замахването с ключа, експлозията от звук сред тишината на залата с контейнерите.
	Той продължи:
	— Всичко преди това — то е загубено за мен. Тъжно е, разбира се. И, разбира се, ми се иска да знам. Но всяко нещо от разбиването на контейнера насам, това е След. И не мога да се боря с него. То е всичко, което имам. Трудно е да го обясня, но по някакъв начин е вълнуващо. Всичко е ново.
	Въздъхнах.
	— Бих минала и с по-малко вълнение, ако ме питаш. — Но разбирах какво има предвид. А също така разбирах и отговорността си към него. Аз бях разбивачът на контейнера, създателят на взрива. Не бях сигурна дали съм апокалипсис за стария му свят или пророк за новия. Или и двете. Което и да беше, вече знаех, че сме свързани в обща съдба още от момента, в който замахнах с онзи ключ. Може би и от преди това — от момента, в който очите му срещнаха моите през стъклото.
	Минахме само покрай едно селище в мочурищата. Забелязах хълма отдалеч, издигаше се от блатото — контурите на сградите на върха и полегатите склонове, засети с вяла реколта. Окаяното му местоположение говореше за Омега селище, но въпреки това, щом слънцето се скри, го заобиколихме. Наоколо не се забелязваха шубраци, но на половин миля на запад от селището се натъкнахме на едно местенце, където тръстиките стърчаха над конете, предлагайки добро укритие, така че спряхме да нощуваме там.
	Бяхме решили да се държим на разстояние и да тръгнем преди изгрев-слънце, но музиката ни привлече. Докато връзвахме конете, през блатото до нас достигнаха звуците на гайди. А когато вятърът утихваше, успявахме да чуем и подрънкването на китара. За пръв път чувах музика от пребиваването ми в селището, където Сара ковача свиреше на гайда след приключване на жътвата или по време на зимните огньове. Понякога оттам минаваха и Омега бардове, макар че през последните лоши години малцина спираха, тъй като не ни се намираха монети, а най-доброто, на което можеха да разчитат, бе подслон за през нощта и скромна трапеза. Толкова отдавна не бях чувала музика, че звуците, които достигаха до нас в блатото, сякаш не просто изникваха от мрака, а от миналото. Мелодии полупознати, полузапомнени.
	Луната беше слаба, затова ни беше трудно да се доберем до селището и на няколко пъти се озовавахме нагазили във вода до колене. Гладът беше изтрил всякакви предразсъдъци по отношение на кражбата на храна от Омега, но колкото повече се приближавахме, видът на паянтовите постройки и зловонието на подгизналите ниви с насаждения, които ги заобикаляха, говореха, че няма кой знае какво за крадене. Но онова, което исках да взема, беше музиката. Промъквахме се през нивичките, докато стигнахме до постройките.
	Глъчката идваше от един хамбар на южния склон на хълма. Беше ярко осветен от висящи фенери, а през отворените врати виждахме фигури — някои, поседнали върху бали слама, други — във вихъра на танца.
	И понеже това беше Омега селище, поне знаехме, че няма да има кучета, които биха ни издали, докато лазим около задната част на хамбара. Тук музиката се чуваше силно, а грубата стена от греди беше щедра на дупки и цепнатини, през които да надничаме вътре. Фенерите сякаш трепкаха в такт с музиката. В центъра на хамбара, на импровизирана сцена от бали, двама мъже свиреха на гайда, а една жена — на китара. Бяха бардове, ако се съдеше по вида им, с натруфени, но износени дрехи. Явно посещението им беше поводът за това скромно празненство. Около тях се въртяха местните, слабички, но достатъчно весели, някои вече пийнали повечко, олюляващи се в ритъма на музиката.
	— Дръпни се — рече Кип и ме дръпна за лакътя.
	— Не могат да ни видят — не и с толкова светлина в хамбара — прошепнах аз, притиснала плътно лице към грубото дърво. Вътре един мъж въртеше младо девойче за ръцете, а единственият й крак висеше във въздуха, докато обикаляше в кръг около него, смеейки се високо.
	— Не е това.
	Обърнах се. Той отстъпи назад, направи лек поклон и протегна ръка.
	— Да потанцуваме?
	Потиснах смеха си от абсурдната ситуация. Но той посрещна моята усмивка с още по-широка.
	— Само за няколко минути, нека си представим, че не сме бегълци. Нека бъдем двама души, които танцуват.
	Сигурно знаеше, не по-зле от мен, колко невъзможно е това. Можеха да ни разкрият във всеки един момент. Дори тук, сред своите събратя по съдба, не смеехме да се покажем. Можеше вече да се е разчуло за нас от Уиндъм, а също и от селото, откъдето бяхме откраднали конете. По петите ни имаше войници, а вероятно и награда за залавянето ни, на която изтънелите лица в хамбара трудно биха устояли. А някъде там беше и Изповедничката, чието съзнание-острие разсичаше нощния простор.
	Ала в мрака, изпълнен с аромата на цигарен дим и бира, и музиката, изливаща се от процепите на стената, беше лесно просто да поема ръката му. Светлината от хамбара рисуваше линии на лицето му. Хванах го, положих другата си ръка на рамото му и се залюляхме с музиката. За няколко мига беше като надникване в друг живот — онзи, който можеше да е между стените на хамбара, с танци с приятели, вместо спотаяване навън в тъмата. Живот, в който тревогите ни щяха да бъдат лошата реколта или протеклият покрив вместо зала, пълна с контейнери и преследваща армия. Където сънят ми щеше да бъде обезпокояван от красивото момче, което съм срещнала на пазара, вместо от видения за взрива.
	Останахме за няколко песни. Започна една весела мелодия и ние се завъртяхме в кръг, измисляйки разни чудати движения. Бояхме се да се засмеем и дори да говорим, но танцуващите от другата страна на стената го правеха вместо нас — виковете и смеховете им се засилваха заедно с музиката.
	Заръмя. Дъждът беше достатъчно топъл, за да не му обърнем внимание, а и вече бяхме мокри от прекосяването на блатото, но си беше напомняне за това, че сме от грешната страна на стената. Че крадем време от живот, който не ни принадлежи. Може би бях правила точно това през всички онези години, в селото, когато със Зак бяхме деца.
	Не проговорихме, докато се измъквахме крадешком в нощта, следвани от музиката, и тръгнахме по обратния път през мочурището.

	* * *

	Дните отминаваха и започнахме все повече да завиждаме на конете за постоянното им пиршество с трева. В блатата нямаше какво толкова да намерим за ядене. В мътните езерца се въдеха по малко дребни скаридки, почти празни черупки без месо. Но поне имаше постоянно вода, а негостоприемната, мочурлива земя означаваше дни наред без селища по пътя. Това беше облекчение, но също така означаваше, че няма откъде да се открадне храна. Кип започна да се шегува все по-рядко. Нощем, докато седяхме и наблюдавахме как конете преживят, се улавях да имитирам движението на челюстите им със собствената ми празна уста.
	— Не си ли се замислял защо конете нямат близнаци? — попитах, докато ги гледахме как пасат. — Както и другите животни.
	— Понякога имат — отвърна той.
	— О, да, понякога се раждат по няколко бебета, но не и истински близнаци. Не и свързани.
	Той вдигна рамене.
	— Животните също така не говорят, нито строят къщи — посочи. — Различни са от нас. Взривът, радиацията — засегнали са хората по различен начин, това е. Разбира се, повлияли са и на животните — навсякъде има животни с деформации. Просто са се адаптирали по други начини.
	Кимнах. Това беше общоприетото обяснение, макар че ми беше трудно да мисля за това явление като за адаптация, отколкото за нещо неизменно. Свят без близнаци ми се струваше неестествен, невъзможен. Може би Кип беше най-близо до него, доколкото позволяваше нашето След. Но дори това беше илюзия. Може и да не я помнеше, но сестра му беше там някъде. Бяха като двуглавата змия, която бяхме видели при реката преди седмица. Всяка от главите можеше да си въобразява, че е самостоятелна, но споделяха една обща смърт.
	На следващия ден почувствах как блатото започва да изчезва. Появиха се и веществени знаци — земята под конските копита беше по-малко мочурлива, а ние напредвахме малко по-бързо. На запад различавахме масивните планини. И тогава, някъде привечер, пред нас се вдигна пушек.
	Когато свалихме въжетата от шиите на конете, им трябваше малко време, за да осъзнаят, че са свободни. Започнаха да пасат още там, на място. Засмях се.
	— Представяш ли си късмета ни, ако сега не можем да се отървем от тях?
	И все пак не тръгнах да се отдалечавам, а си позволих едно последно потупване по шията на коня.
	— Мислиш ли, че ще се оправят?
	Кимнах.
	— Вероятно пак ще ги хванат в крайна сметка. А дотогава ще са като на почивка.
	Отстъпих назад. Когато животното не помръдна, приближих и здраво го пернах по хълбока. Направи няколко колебливи крачки. Конят на Кип го последва. После, на по-малко от двайсет крачки натам, отново спряха и започнаха да пасат.
	— Представях си, че ще побегнат в галоп към безкрая или нещо такова.
	Кип сви рамене.
	— Много са мързеливи. Не съм ги виждал да галопират от първата вечер. — Вдигна въжетата. — Тези трябват ли ни още?
	— Не виждам за какво. — Оставихме ги, където паднаха.
	Кип ме погледна.
	— Ще ти липсват, нали?
	— Има нещо такова. Поне някои работи.
	— И на мен. Хареса ми да яздя и да са наоколо. — Тръгна. — Ако е някакво успокоение, вероятно ще миришем на тях още дълго време.

	* * *

	Седяхме на един огромен камък на края на мочурището, загледани в мрежата от пътища, които се виеха в далечината и стигаха до някакъв град. Беше голям, по-голям от всеки, който бях виждала, като изключим Уиндъм. Изглеждаше като разлят по склона на хълма, а в покрайнините къщите бяха разпилени нашироко, за разлика от другите, който бяха скупчени нагъсто при върха. Близо до южния край на града се простираше гъста гора, докъдето ни стигаше погледът.
	— Омега — казах, докато примижавах срещу залязващото ниско зад града слънце.
	— Как разбра?
	— Само виж. — Посочих към паянтовите постройки и блатистата земя наоколо. Някои от къщите в покрайнините изглеждаха като бараки.
	— Но сигурно ще има и Алфа сред тях.
	— Евентуално няколко патрула войници. Може би неколцина търговци или пътници. Съмнителни типове.
	— Дали ще ни потърсят тук?
	Всмуках горната си устна.
	— Не знам. Изминахме дълъг път — може би по-дълъг, отколкото Зак си е мислил, че ще минем.
	— По-дълъг, отколкото и аз съм си представял, ако трябва да съм честен.
	— Дори и така да е, със сигурност е съобщил за нас. Не мисля, че имаме избор обаче. — Погледнах към кокалестите си ръце. Кокалчетата на пръстите ми стърчаха, остри като перки. — Не можем да продължим така. Дори и да ни издирват, градът пак е по-добрият ни шанс да се сдобием с храна. — Мислех и за това как бях скрила куклата Скарлет — най-отпред, сред останалите играчки в кутията, когато Зак се опита да я открадне. — Може би в момента най-безопасното място за нас е градът. Там ще сме просто двама души сред хиляди други.
	Кип се обърна към мен.
	— А и ще търсят ясновидка и едноръко момче, нали така?


>	Глава 13

	По предложение на Кип използвахме пуловера ми, за да завържем плътно лявата ми ръка около тялото. След седмици на глад, а и с широкия пуловер на Кип отгоре, скритата ръка едва се забелязваше, прилепнала плътно към стомаха ми. По-трудно беше да променим неговия облик. Опитахме се да натъпчем празния ляв ръкав с трева, като си мислехме, че ще прилича на ръка, но изглеждаше нелепо, като плашило.
	— Карай — рече, — сигурно има стотици едноръки мъже в града. Проблемът си ти.
	— Много ти благодаря — отвърнах, но знаех какво иска да каже. Ясновидците бяха рядкост — Изповедничката и лудият в Хейвън бяха единствените, които бях виждала лично, макар да бях чувала, че има и други. Тук тялото ми щеше да е същата аномалия, каквато би представлявал Кип в град на Алфа.
	Никой от двама ни дори не спомена очевидната предпазна мярка, която би трябвало да предприемем — да се разделим. За мен — разтревожена и леко непохватна с една ръка, само представата да съм сама в града ми идваше в повече. Докато вървяхме заедно към главния път, се препънах няколко пъти, а Кип ми помагаше да се изправя.
	— А и не бива да използваш истинското си име — каза.
	— Добра идея. — За миг се замислих. — Аз ще съм Алис. А ти?
	Той повдигна вежда.
	— Уф! Разбира се — казах и се разсмях. През последните няколко седмици толкова бях свикнала да мисля за него като за Кип, че бях забравила как лично аз го бях кръстила така.
	Градът се извиси пред нас. По пътя имаше и други хора, като с настъпването на вечерта повечето се насочваха към града. Някакъв човек дърпаше количка, пълна с тикви. Една жена носеше топче плат на рамо. Никой дори не ни погледна — бяхме просто част от прилива към града, привлечен за нощта.
	Стигнахме до главната част, където къщите се гушеха една до друга из тесните улички. Мислех си, че заради мръсотията по нас, събрана през последните седмици, ще изпъкваме, но много от хората, които си пробиваха път наоколо, бяха почти толкова мръсни.
	Дръпнах Кип за пуловера.
	— Насам — посочих към една странична уличка.
	— Пак ли правиш онази географската магия?
	Засмях се.
	— Не, но мирише на храна.
	И действително, площадчето, до което водеше уличката, се оказа пазар. Но по това време беше останала само миризмата — спомен за сладкиши, презрели зеленчуци, разпилени зелеви листа, стъпкани в калта. Последните продавачи товареха стоката в количките и си тръгваха.
	— Съжалявам, май закъсняхме. Не че имаме някакви пари де.
	— Трябваше да изядем единия кон. — Шегуваше се само донякъде.
	— Значи ще си търсим работа.
	— Или ще крадем, ако можем — рече той, наблюдавайки как един търговец си тръгва с количка, пълна с пайове.
	— Не знам. Този път няма как да избягаме в галоп на гърба на конете. А и е някак по-гадно, да крадеш от своите.
	— А какво стана с _има само един свят_? — подкачи ме той. — Не, знам какво искаш да кажеш. Предпочитам да работя. Просто не знам за каква работа бихме били годни, това е.
	Двама мъже пресичаха пазара в нашата посока. Единият — дебелак, който се подпираше на бастун, спря до нас, после се прислони толкова близо, че можех да помириша горещия му, сладникав дъх. Обърна се към Кип.
	— Бронзова монета за теб, приятел, ако ми позволиш да се погрижа за хубавата ти приятелка за час.
	Преди Кип дори да успее да отговори, фраснах мъжа по лицето. Поникналата му брада беше толкова остра, че усетих как драска дланта ми. Хукнах, поглеждайки назад към Кип, който изрита бастуна изпод ръката на мъжа, преди да ме последва. Но дебелият не направи никакъв опит да ни подгони. Чухме го как изруга на висок глас, а после и как някой изсвири с уста — приятелят му се смееше шумно. Не можех да тичам добре с ръка, овързана около тялото, и щом се отдалечихме от пазарния площад, Кип ме издърпа да се скрием в един вход.
	— Мислех, че се опитваме да не привличаме внимание — изсъска той.
	— Значи мислиш, че трябваше да тръгна с него?
	— Не, разбира се, че не. Но можехме просто да си тръгнем. Няма нужда да започваш побоища и да привличаш вниманието върху нас.
	Сритах земята под краката си.
	— Беше противен.
	— Разбира се, че беше противен. Но няма да е последният гадняр, когото ще срещнем, а трябва да се пазим от неприятности.
	Не отговорих.
	— Следващия път поне го остави да ми даде парите, преди да хукнеш да бягаш — рече.
	Трябваше да завъртя цялото си тяло, за да го перна по рамото със свободната си ръка.
	Продължихме по алеята, която водеше нагоре по хълма. Зад капаците зървахме светлината на камините и на лампите. Там, където алеята се вливаше в една по-голяма улица, отново бяхме заобиколени от хора, но след краткото произшествие на пазара вече се чувствах не толкова спокойна сред тълпата. Осъзнах, че онзи мъж беше първият човек, с когото бяхме говорили от бягството насам, ако не броим виковете на Алфа, когато крадяхме конете. Не бях мислила много за това как ще се върнем отново в света. Тук, по оживените улици на града, бяхме все още гладни и преследвани. Уханията на храна, които се носеха от разни къщи, само затрудняваха нещата. Поне не виждахме войници на Съвета, макар че на няколко стени забелязахме плакати: _Войниците на Съвета защитават общността ви. Бежанци, вашият Съвет се грижи за вас. Избягване на данъците — наказуемо със затвор. Докладвайте нелегалните Омега училища (награда)._ Последният призив ни разсмя — употребата на писмени предупреждения в град, за чиито жители се предполагаше, че са неграмотни. Освен това забелязахме, че някои от плакатите бяха грубо надрани. Други — скъсани изцяло, с висящи малки парченца около пироните, с които са били забити.
	Една голяма сграда доминираше склона на улицата, а прозорците й бяха отворени и от комина се виеше пушек. До вратата висеше лампа, а под нея, върху преобърната кофа, седеше жена и пушеше лула. Погледнах към Кип, който кимна и ме последва.
	— Извинете, моля — започнах аз. Жената не продума, но отговори, като избълва кълбо дим от лулата. — Вие ли въртите хана? А дали бихме могли да поработим в замяна на малко храна и покрив? Само за една нощ?
	Жената като че отново изрази съгласие с щедра порция дим. С всички сили се постарах да не се изкашлям. После тя се изправи, извади лулата от устата си и отстъпи назад върху странно изкривените си крака, за да ни направи път да влезем.
	— Не е хан — рече тя, — но го въртя аз и мисля, че ще сте ми от полза.
	Благодарихме й, прекрачвайки прага. Движеше се бързо, въпреки изкривените крака. Коридорът бе схлупен и осветен със свещи, но още в самото му начало жената изрита една врата към някаква стая и ни натика вътре.
	— Хайде. Сваляйте тези парцали, и двамата.
	Този път Кип пристъпи напред.
	— Не такава работа. Съжалявам, изглежда, не сме се разбрали правилно.
	Жената само се разсмя, когато той се опита да се промъкне покрай нея, хванал ме за ръка.
	— Не ставай глупав. Това не е бордей. Но ако смятате да се приближите до кухнята ми в този вид, май наистина не сме се разбрали правилно. А сега влизайте вътре, готвачката ми ще ви донесе малко вода.
	Вратата се захлопна. Кип ме погледна.
	— Не е заключена. Да си вървим ли?
	Поклатих глава.
	— Мисля, че е свястна. Усещам, че е наред, имам предвид мястото.
	— Но не знаеш какво е?
	Поклатих глава.
	— Докато ни дават храна, почти не ми пука.
	Чухме заповед на висок тон зад вратата и само минути по-късно една млада жена с червена кърпа на главата влезе с кофа и я изсипа в кръглата дървена вана, която стоеше до камината. Върна се още три пъти и при последното влизане подхвърли на Кип един сапун.
	— Шефката каза, че ще ви трябва, и така като ви гледам, права си е.
	Мисълта за истинска баня беше толкова съблазнителна, че не можахме да дочакаме водата да се стопли докрай. Кип ми подаде сапуна и демонстративно седна с гръб към ваната, докато се събличах и влизах в хладката вода. Беше достатъчно дълбока, така че ако притиснех колене към гърдите си и се облегнех назад, можех да потопя цялата си глава под водата. Изплувах и известно време се излежавах така, но костите ми болезнено опираха в твърдите стени на ваната, така че се захванах с къпането. Сапунът не се пенеше добре в хладката вода, но аз търках, докато кожата ми порозовя накрая и почистена от пластовете мръсотия сякаш не беше моята. Изтърках и косата, докато не взе да скърца в ръцете ми.
	Вратата отново се отвори, аз си ударих главата, докато залягах ниско във ваната, за да прикрия ръката си, но този път момичето не влезе, а само подхвърли две кърпи и вързоп с дрехи и остави вратата да се хлопне.
	— Ще ми подадеш ли една кърпа? — изсмях се задавено, докато Кип любезно се придвижи на страничен ход към хавлията, оставайки с гръб към мен дори когато ми я метна.
	— Оо, моля ти се. Не си този, от когото трябва да крия тялото си. — Излязох от ваната и се увих в кърпата. — Знаеш, че имам две ръце. А и не мисля, че останалото ще е кой знае каква изненада.
	— Извинявай — измърмори той, но продължи да гледа настрани, докато ровех в чистите дрехи, които момичето беше оставило. След като си облякох риза и панталони, се наложи отново да поискам помощта му — трябваше да вържем ръката ми, което направихме със старата ми риза, преди да я покрием с плътен пуловер.
	Кип взе другата кърпа, пристъпи напред и погледна във ваната.
	— Съжалявам, че водата е толкова мръсна — рекох смутена. — Но поне трябва да се е постоплила малко.
	Въпреки шеговитите ми подмятания отпреди малко постъпих като него и стоях с гръб, докато не се съблече и не се изкъпа. Но дори само звуците бяха странно интимни. Чувах всяко плисване, всяко отъркване на крайници във ваната. После дори шума от кърпата по кожата му и на дрехите, плъзгащи се върху тялото му.
	Жената с лулата влезе, без да почука, докато си обувахме обувките. Огледа ни отвсякъде.
	— Това вече е друго. А сега идвайте с мен в кухнята. Оставете мръсните дрехи тук. Ще ги изперем. И като начало по-добре се отървете от тези конски косми, докато някой не е започнал да задава въпроси.
	С Кип се спогледахме, докато излизахме след нея от стаята. Тръгнахме по дълъг коридор и стигнахме до помещение, от което се чуваха характерните за кухня звуци. Над един голям огън висяха и вдигаха пара два котела. Втори огън, където върху метална решетка бълбукаха по-малки котлета, а момичето с червената забрадка режеше моркови — ножът й барабанеше скоростно по дъската за рязане.
	Жената ни огледа невъзмутимо.
	— Мисля, че вие двамцата добре ще поработите днес. Но ми се струва, че няма да свършите много, ако преди това не хапнете нещо. Ако въобще си спомняте как се прави. — Изглежда, възприемаше кльощавите ни тела като лична обида. Докато говореше, грабна парцал, вдигна капака на единия от по-големите котли, сипа яхния в две купи и мушна вътре по една лъжица.
	— Като приключите с това — рече, като ни напъха по една купа в ръцете, — може да измиете ей тия картофи. Макар че и един от тях не е толкоз мръсен, колкото бяхте вие, като дойдохте тук.
	Тя излезе. Седнали на ниската пейка до стената, ядяхме толкова бързо, колкото ни позволяваше парещата гозба. Макар стомахът да ме заболя от неочаквана атака от храна, поглъщах парченцата зеленчуци като невидяла и изблизах паницата до дъно. До мен, с купа между краката, Кип правеше абсолютно същото.
	Младата жена взе купичките. Под червения шал се виждаше едно-единствено око в средата на челото. Кожата й бе тъмнокафява, а самата тя беше малко по-пухкава от възрастната жена. Представи се като Нина. Кип също се представи, а аз казах, че съм Алис. Не ми се стори толкова неестествено, колкото си мислех, че ще бъде. През първите месец-два в селището бях свикнала да ме наричат „племенницата на Алис“ и дори в края на живота ми там всички продължаваха да наричат дома ми „къщата на Алис“.
	Нина ни показа картофите — два чувала на половината на моя ръст, подпрени на стената. Клекнала над кофата с вода, бях отчайващо несръчна заради ръката, пристегната около стомаха. Не можех да търкам картофите с една ръка, така че с Кип в крайна сметка си поделихме работата — аз държах картофа и го въртях, докато той го търкаше с малка четка, после го плакнех в кофата. Работехме експедитивно, а купчината чисти, бели картофи растеше. Храната и топлината от огнищата ме приспиваха, но се радвах на простотата на тази задача, на усещането за работа в екип с Кип, сякаш бяхме двете половинки на едно тяло.
	Нина продължи да си върши работата без приказки, затова си спестихме въпросите, които ни измъчваха. Шумовете на кухнята компенсираха липсата на разговор и атмосферата не беше неловка.
	Най-сетне Кип се осмели да попита какво представлява мястото. Нина повдигна вежда.
	— Не знаете ли?
	Поклатихме глави.
	— Нали не сте си мислели, че цялата тази храна е за мен и за шефката? — разсмя се тя.
	Кип отново поклати глава.
	— Но наоколо няма други хора, а и не ми прилича на хан.
	— Не и платен, не. — Тя избърса ръце в престилката си. — По-добре елате да видите.
	Последвахме я в задния двор. Докато го пресичахме, отгоре до нас долитаха звуците на нощния град. До страничната стена на сградата Нина се обърна към нас и преди да отвори една врата, притисна пръст към устните си. Повечето от свещите, закрепени в скоби по стените, бяха изгаснали, но две все още отдаваха последната си светлина. По цялото протежение на стената бяха спретнато подредени легла и кошарки. Рамо до рамо с Кип вървяхме покрай реда от креватчета. Всички спящи бяха деца, най-голямото вероятно на около дванайсет, а най-малките — още бебета, всички отпуснати в абсолютната безпомощност на съня. Някои лежаха по гръб, с отворени устички, като малки птичета. В леглото най-близо до мен едно малко момиченце изрита чаршафите, сви се на кълбо на една страна и засмука пръст. На всяко лице, което се виждаше, имаше белег.


>	Глава 14

	Една врата в другия край на спалното помещение се отвори и по-възрастната жена влезе със спящо дете на ръце. Тя го сложи в кошарка до вратата и внимателно зави с одеялата спящото телце. После отиде при Нина при другата врата и с жест на главата ни подсказа, че трябва да я последваме. На двора прошепна някакви инструкции на Нина, която се върна в спалнята, докато жената с кривите крака ни поведе обратно към кухнята.
	— Това е сиропиталище значи? — попита Кип, докато жената бъркаше яденето в големите котли на огъня. Но отговорих аз:
	— Те не са сираци.
	Жената кимна.
	— Точно така. Те са Омега деца, чиито родители не могат да им намерят по-добро място. Ние сме интернат.
	— И как стигат дотук? — попита Кип.
	— Преди Омега децата ги вземаха директно в Омега селищата. Просто ги предаваха в селището, което е най-близо до съответното село. Или пък, доста често, Алфа оставаха във връзка със своите близнаци и им изпращаха своите Омега деца, за да се грижат за тях, когато им дойде времето. Така че децата се отглеждаха от лелите или чичовците си. Но напоследък все повече Алфа дори не припарват до кое да е селище, не признават близнаците си, а още по-малко поддържат връзка с тях. А и селищата бяха изтласкани по-далеч, към по-бедни земи. По този начин, и с всичките тези увеличения на данъците, Омега едва успяват да се изхранят, така че не могат да се грижат за дете. А никое Алфа семейство не би държало Омега детето си толкова дълго, че да може да се грижи само за себе си, както правеха някои преди. — Огледа кухнята и купчинките паници, наредени високо на открити лавици. — Затова идват тук.
	— Алфа просто ги зарязват тук?
	— Не е чак толкова зле, приятелче. Не могат да рискуват някоя беда да сполети децата, разбира се, затова обикновено оставят пари, с които да се грижим за тях. Става дума, че мрежите, на които хората някога разчитаха, за да оставят там Омега децата си — роднини, съседи, дори приятели, вече отслабват. Гладните години бяха повратната точка — винаги съм казвала, че нищо не може да обърне хората едни срещу други, както гладът. Сега с цялата тази работа, с която се е захванал Съветът — замърсяване, разделение, напоследък Алфа почти не говорят с Омега, затова дойде ли време да оставят някъде Омега децата си, насреща сме само ние.
	— Ами Омега дечицата — завинаги ли остават? — попитах аз.
	— Не. Някои остават — ще ги видите утре. Онези, които никой не иска да вземе. Но за повечето, за почти всички, успяваме да намерим място в някое Омега семейство. Правим само онова, което някога правеха самите родители. Алфа винаги са мрънкали по повод замърсяването. Просто тази нова пасмина в Съвета сякаш е твърдо решена да действа по въпроса. — Погледна ни оценяващо. — Явно сте от провинцията, може би от изток, щом не сте наясно с тези работи.
	Не исках да обяснявам нищо за произхода ни и само казах:
	— Аз съм Алис, това е Кип.
	Тъй като жената не отвърна, добавих:
	— А вие? Не сте ни казали името си.
	— А аз се надявам да сте проявили малко разум и да не сте ми казали истинските си имена. Но аз съм Елза. А сега, вие двамата — по леглата. Ще ми трябва помощта ви в кухнята рано сутринта.
	Тя запали свещ и ми я подаде, после ни поведе обратно към двора, до една малка стаичка отзад, където до стената бяха наредени четири празни легла.
	— Леглата са малки — детски са, но се обзалагам, че напоследък сте свикнали и на по-лошо.
	Кип й благодари, а аз поставих свещта на пода. Докато затваряше вратата, Елза тихо каза:
	— Другата особеност на тази стая е, че прозорецът е само на един скок разстояние от покрива на външната сграда, а оттам човек лесно може да изчезне през задните улички. В случай на пожар де, или на посещение от нашите Алфа приятели. — Вратата се затвори, преди да успеем да реагираме.
	Когато помолих Кип да ми помогне да си освободя ръката, той попита:
	— Ами ако дойде през нощта?
	— Няма — отвърнах. — А и не мисля, че много ще се изненада, дори да дойде. При всички положения, не мога да спя овързана — достатъчно зле е, че по цял ден търпя това.
	Завързаните на възел ръкави на ризата, увити около тялото ми, се бяха впили плътно и ни трябваше минута, за да охлабим възела и да се освободя. Протегнах се, наслаждавайки се на момента, а после забелязах, че той ме е зяпнал.
	— Какво? — Легнах на леглото най-близо до вратата и издърпах одеялата.
	— Нищо. — Той зае съседното легло. — Просто… ръката ти. Днес, докато работихме заедно в кухнята, сякаш бяхме еднакви. А не бих ти го пожелал, знаеш. Но като те видях сега с отвързаната ръка — просто ме подсети, това е. Че не мога да направя същото.
	Светлината на свещта ми стигаше да го виждам, загледан в тавана. Елза беше права за леглата. Трябваше да легна по диагонал и въпреки това краката ми опираха в решетките. Краката на Кип пък направо си стърчаха през дупките. Но мекият матрак и чистите чаршафи бяха почти забравен лукс. Облизах палеца и показалеца си, протегнах се и загасих свещта между леглата ни.
	Физическата ни близост, която оставаше незабелязана през седмиците на бягство, внезапно придоби видимост в тази домашна обстановка. През последните две седмици лежахме сгушени един до друг всяка нощ, спяхме в храсталаци и дупки, под паднали дървета. Тук обаче, в спретнатата, непозната стаичка, лежахме замислени и далеч един от друг в отделни легла.
	Най-накрая се обадих:
	— Може ли да дойда при теб?
	Той въздъхна.
	— Понеже леглото ми не е достатъчно тясно ли? — Чух как отмята одеялото. — Идвай.
	Легнах при него. Беше по гръб, а аз се настаних странично там, където трябваше да е лявата му ръка. С лице към него, го прегърнах с една ръка, а неговата срещна моята, така че двете се отпуснаха сплетени на корема му. Усещах уханието на сапуна по телата ни. Вън един гълъб изгука приспивно тихо, докато аз чувствах топлия ритмичен дъх на почти заспалия Кип върху челото си.

	* * *

	Гълъбите на покрива ни събудиха. Овързахме набързо ръката ми и се насочихме през двора към кухнята. Нина ни поздрави с разсеяно кимване, накара ме да разбърквам една тенджера с овесени ядки, а Кип прати към купчина медни котлета, които имаха нужда от измиване.
	Дворът сякаш се взриви от глъчка, когато се показаха децата. Чувахме гласа на Елза, която шъткаше и раздаваше нареждания, а после и забързани стъпки покрай вратата на кухнята. Двете с Нина трябваше да пренесем огромната тенджера с овесена каша по коридора до столовата, където децата, може би около трийсетина, бяха насядали по пейки около две дълги маси, наредени с лъжици и тенекиени купи. Децата бяха нахранени и чисти, но на дневна светлина изглеждаха още по-малки. Наредени на пейките, на повечето краката не достигаха пода, а някои от по-големите държаха най-малките. Няколко от тях дори не се бяха събудили съвсем. Едно момиченце сънливо облизваше лъжицата си в очакване на кашата.
	Елза хвана Кип да й помага да храни бебетата, които бяха останали в спалнята, така че с Нина останахме да сервираме кашата. Децата не изглеждаха изненадани от присъствието ми — предположих, че са свикнали хората да идват и да си отиват. Наредиха се пред мен и докато сипвах по един голям черпак от кашата във всяка подадена купа, Нина минаваше по редицата с една четка за коса и сресваше децата едно по едно. Забелязах, че заедно с няколкото минавания на четката през косата всяко получава целувка по челото или потупване по рамото. А бяха и учтиви — благодаряха ми, макар и малко сънливо. Две дечица, изглежда, бяха неми, но ми кимнаха, когато взеха купите си. Едно момиченце, без крака, седеше на малка инвалидна количка, бутана от по-голямо момче, а друго момиче носеше две купи — едната за момченцето до нея, което нямаше ръце. Високо момиче без очи уверено се придвижваше из стаята по стените. Кое от тези, се чудех аз, беше от децата, които никой не е пожелал да вземе?
	Сега вече тенджерата беше по-лека и успях да я отнеса до кухнята сама. Както ми каза Нина, напълних една купичка за себе си и хапнах пред огнището. Този нов режим на редовно хранене ме изморяваше. Когато Кип се върна в кухнята, бях заспала на пейката, подпряла глава и рамене на каменната стена. Разбудих се, когато седна до мен, усетих топлината му до себе си, чух тракането на лъжицата му, докато се хранеше, но не успях да се разсъня, докато не влезе Нина, тракайки с купи.
	През цялата сутрин имахме работа в кухнята, но беше топло, а Нина разговаряше непринудено с нас. Не задаваше много въпроси — при този несекващ поток от деца вероятно се беше наслушала на всякакви истории. А колкото до нас, ние бяхме зажаднели за новини от света. Новостите на Нина бяха свързани изцяло с децата, които пристигаха, и семействата, които ги довеждаха. Бебета, изоставени преди още да са отбити. Мъниче, оставено на прага през нощта и открито полузадушено от торбичката със сребърни монети, закачена на вратлето му. Растящият с всяка година брой на децата.
	— Преди Елза имаше не повече от десет-петнайсет деца едновременно — обясни Нина. — Но през последните три години, откак работя тук, рядко падаме под трийсет деца. А не сме единственият интернат в Ню Хобарт — има още един в западния край, но не толкова голям.
	Историите, които ни сподели, все пак разкриваха някои страни на външния свят. Омега семействата разполагаха с все по-малко възможности да поемат деца, както обясни тя, заради бремето на постоянно нарастващите данъци и ограниченията върху земята, търговията и пътуванията, което утежняваше съществуването на Омега. Указите на Съвета все повече и повече се намесвали в живота на Омега. Някои от имената разпознавах още от времето преди заточението ми — Съдията, който все още беше начело на Съвета, както и през детството ми. Бях чувала и за Генералшата, а Нина потвърди, че тя все още е сред най-агресивните анти-Омега гласове в Съвета. Именно от нея идвали новите закони за изтласкването на Омега в по-неплодородни земи и забраната за селища по речните и морските брегове.
	— Смятахме, че Генералшата е най-лошото, което може да ни се случи — продължи Нина. — Но в последните години има някакви млади в Съвета. Младите винаги са най-лошите — рече тя, докато бясно жулеше едно котле. — Тези новите са ужас — Повелителя на цирка, Реформатора.
	Не мисля, че забеляза как изпуснах кърпата, когато спомена името на Зак. Защо не беше оставил това измислено име, след като ме бе прибрал на сигурно в Хранилището? Макар че не бях чувала някой Съветник да е известен с истинското си име. Не беше само за да скриват самоличността си — беше част от зрелището, страха, който внушаваха.
	Тя продължи, като ми подаде друга купа за подсушаване:
	— Тези двамката заедно с Генералшата направиха повече бели, отколкото някога е правил Съдията. Не само заради увеличаването на публичните наказания с камшик, а за всичко останало. Сега има регистрации за всички Омега — освен за името, мястото на раждане и близнака, трябва да уведомяваш Съвета, ако си тръгнал на път или дори когато се преместваш в друга къща. Винаги, когато търсим дом за някое дете, трябва да минаваме през Съвета. Говори се, че в някои места за Омега има полицейски час. А има и някои Омега селища, които направо са затворени за влизане и излизане — войниците на Съвета не пускат никого, просто превземат мястото. — Тя замълча и погледна към вратата, преди да продължи на по-нисък тон: — Говорят се и други работи. За изчезнали хора — просто така, отведени през нощта.
	Не посмях да се обадя дори, само кимах, но Кип се намеси:
	— И какво се случва с тях?
	Нина поклати глава.
	— Никой не знае. Както и да е, това е само слух. Не го споменавайте никъде, при никакви обстоятелства. Само ще изплашите децата.
	Но тя беше тази, която изглеждаше изплашена, и затова бързо смени темата.
	Изядохме обеда си заедно с децата, а след това Елза ни извика в спалнята, където приключваше с храненето на най-малките. На рамото й беше подпряно едно плачещо бебе, а тя го потупваше с една ръка, докато гледаше към нас.
	— Сигурна съм, че вие двамата ще искате да си починете във вашата стая следобед.
	Възразих, че сме добре, че можем да работим или просто да играем с децата, но Елза ме прекъсна.
	— Следобедите ни са отворени за посетители — идват семейства, които обмислят да вземат деца, а Алфа се отбиват да оставят нови. Затова ми се струва, че двамата ще искате да си починете във вашата стая. На затворени кепенци.
	Прочистих гърло.
	— Благодаря. Ние… ние не искаме да ви причиняваме никакви неудобства с присъствието си.
	Елза се разсмя високо, докато нагласяше бебето отново.
	— Аз съм една жена с изкривени крака, с мъртъв съпруг, трийсет деца на главата ми и още, които идват всеки ден. Мислите ли, че не съм свикнала с неудобствата? А сега тръгвайте. Ще ви извикам, когато затворим за посетителите. — Извади една голяма ножица от джоба на престилката си. — И вземете това, че да си пооправите малко косите. Не мога да ви държа тук в този вид. Това си е капан за въшки. А и хората ще вземат да ви сбъркат с двойка конекрадци.
	В стаята, вече с отвързана ръка, сложих Кип да седне, увих една кърпа около врата му и застанах зад него. Косата му беше дълга и в контейнера, но сега беше пораснала още повече и стигаше до раменете. Вдигнах един кичур, изпънах го и го отрязах възможно най-близо до главата. Той потрепна при натиска на остриетата.
	— Знаеш ли изобщо как се прави това?
	— Подстригвах Зак през последните ми години в селото.
	— И сега направо е цъфнал и вързал.
	Разсмях се, но все още виждах пред очите си страха върху лицето на Нина, когато спомена за слуховете около Реформатора. Беше ми трудно да примиря спомените си за Зак — моя предпазлив, бдителен близнак, с тази всяваща страх фигура. Да знам, че е отговорен не само за онова, което се беше случило с Кип в контейнера, но и за онези многобройни ужасни неща, за които беше споменала Нина. Най-тежко ми беше да знам, че отговорността за всички тези беди беше отчасти моя. Бих могла да го спра още на мига, си мислех, докато гледах към ножицата. Всички войници на Съвета в Уиндъм нямаше да могат да му помогнат, ако забиех ръждясалата ножица в китките си. Ако имах тази смелост.
	Кип се обърна и ме погледна.
	— Тази продължителна пауза ме обезсърчава. Сигурна ли си, че няма да развалиш младежката ми хубост?
	Засмях се и посегнах към следващия кичур. Беше топъл в ръката ми, задържал топлината от врата му. Подържах го още няколко секунди, преди да започна.
	Косата на Кип беше толкова дълга и сплетена, че се наложи да го подстригвам доста време, но накрая върху пода се въргаляше голяма кестенява купчина, а размерът на главата му беше сведен до минимум. Напомняше ми за царевичните ниви непосредствено след жътва.
	Въпреки протестите му настоях да подстрижа сама и своята коса, но все пак му позволих да ми помогне с косата отзад. Не бях осъзнала колко е пораснала и след като я отрязах до брадичката, не спрях да тръскам глава, несвикнала с лекотата. Пометохме отрязаната коса и я изхвърлихме през прозореца, изтупахме и кърпата. Застанали на перваза, наблюдавахме как кичурите се носят във въздуха и падат долу на улицата.
	Кип не спираше да опипва почти голата си глава.
	— Сигурно отнема доста години, нали? Да ти порасне толкова дълга коса.
	Опрях се на него.
	— Обикновено — да. Но има много неща, които не знаем.
	Той повдигна вежди.
	— Това е меко казано в моя случай.
	— Искам да кажа, че не знаем много неща за контейнерите. Как работят — дали нещата вътре растат. Или пък колко ти е била дълга косата, преди да те вкарат там, и дали са ти я подстригвали някога.
	— Знам, знам. — Той продължи да потърква глава. — Знам, че това са само предположения. И че вероятно до нищо няма да доведат. Но не мога да се спра да гадая.

	* * *

	Имахме намерение да останем само ден-два, колкото да си възстановим малко силите, но Елза не задаваше въпроси, а и изглеждаше благодарна за допълнителната помощ, така че дните си минаваха и около третата седмица вече живеехме в уютен ритъм. Работехме сутрините и вечерите, а следобед се криехме в стаята и така имах възможност да отвързвам ръката си за някой и друг час. На няколко пъти любопитството надделяваше над предпазливостта и оставях ръката си вързана следобед, за да се поразходим из града. След дългата изолация в Хранилището все още се чувствах объркана сред толкова хора. Кип обаче умираше за тълпата. Макар да нямахме пари, лудницата на пазара, ароматът на печени ядки и греяно вино, глъчката го привличаха силно. Така поне за час можехме да си представим, че сме нормални хора, че никой не ни преследва. Макар и да беше Омега град, тук-там се мяркаше по някой Алфа — бирници, войници, пътуващи търговци. В редките случаи, когато забележехме небелязано лице или яркочервената униформа на Съвета, бързо сменяхме посоката, мушвахме се в най-близката алея и по задните улички се прибирахме до дома.
	Една сутрин, наближавайки пазарния площад, забелязахме тълпа, събрала се около кладенеца в центъра. На издигната платформа стояха двама войници на Съвета, затова се отдръпнахме и прикрити зад една количка с пъпеши, успяхме да видим какво се случва. Някакъв мъж, може би десетина години по-възрастен от мен, беше вързан за стълб, а един от войниците го налагаше с камшик. Нещастникът викаше при всеки удар, но звукът на самия камшик беше по-ужасен от виковете — свистенето, което разсичаше въздуха, и плющенето, белязващо плътта. Вторият войник стоеше на няколко крачки и четеше на висок глас от лист хартия. Налагаше се да вика, за да надделее над шума и всички наоколо да го чуят.
	— За това престъпление — десет удара. Освен това при задържането си по обвинение за незаконно сваляне на информационен плакат на Съвета арестантът Омега бе уличен в липса на регистрация към Съвета за смяна на адреса. За това престъпление — още десет удара и допълнителни пет за неплатени данъци за период от три месеца на новото му местопребиваване.
	Войникът приключи прокламацията, но боят продължи. Тълпата не гъкваше, но при всеки удар раменете на хората пред нас потрепваха. Следите от бича по гърба на арестанта се бяха превърнали в кървава маса и не се различаваха една от друга. Поясът на панталоните му беше потъмнял от кръв.
	Дръпнах Кип да си ходим, но ударите ни догонваха по пътеката, докато се изнизвахме.
	— Ами неговата Алфа? — попита Кип, докато бързешком се изнизвахме към интерната. — Тя със сигурност е почувствала това.
	— Предполагам, че на Съвета не му пука — отвърнах. — Това е цена, която са готови да платят — някаква жена, на мили оттук, ще покрещи няколко часа, а нейният брат ще послужи за пример на стотици. А ако Съветът си е свършил добре работата с разделението между близнаците, тя вероятно няма и да разбере какво е причинило тази болка. Няма да навреди на Съвета по никакъв начин.
	— Ами ако знаеше, дали Алфа щяха да се опълчат срещу това? Няма ли да са бесни, че собственият им Съвет наранява невинни хора?
	Спрях и се обърнах към него.
	— Онзи човек, там на стълба, наистина ли мислиш, че е по-малко невинен от близначката си Алфа? Задето е свалил някакъв плакат или задето не може да си плати данъците?
	— Не, разбира се. Знам, както и ти, че това са раздути безсмислици. Но ако сега бият хората така, че техните Алфа близнаци да го почувстват, това няма ли да предизвика проблеми в собствения им лагер? Няма ли Алфа да се ядосат?
	— Да, ще се ядосат, но не на Съвета. Мисля, че ако разберат какво става, ще се ядосват на Омега близнака си, на така наречения престъпник. Ако поемат линията на Съвета, ще повярват, че той сам си го е причинил. Както смятат, че Омега гладуват, защото са прекалено мързеливи или глупави да се занимават както трябва със земеделие, а не заради данъците или неплодородната земя.
	След този случай бяхме много по-внимателни и рискувахме да излизаме от интерната само от време на време, обикновено рано сутрин в пазарни дни, когато можехме да се шмугнем незабелязано сред най-гъстата тълпа. По-лесно обаче бе да си стоим у дома, в затворения свят на двора между стените на Елза, където да се занимаваме с децата и да се опитваме да забравим, че отвъд има град със стълб на позора, покрит с кръв, и войници на Съвета по улиците.
	Опознахме всички деца. Луиза, сладкото тригодишно джудже, се привърза много към мен, а малко по-големият Алекс не спираше да ходи по петите на Кип. Алекс беше там от пет години, както ни беше обяснила Елза — още от бебе. Нямаше ръце и по време на хранене седеше в скута на Кип, който му даваше от собствената си паница, като редуваше устите. Главата на Алекс пасваше идеално под брадичката на Кип и се поклащаше в такт, докато Кип дъвчеше. Наблюдавах ги и забелязвах как лицето на приятеля ми беше изгубило гладнишкия си вид, а скулите му бяха загубили онази ъгловатост. Знаех, че и аз съм позагладила косъма, костите ми не стърчаха както преди. Бях станала и по-силна. Дори с вързана ръка, успявах да окача и най-големите котли над огъня без чужда помощ или да разнасям бебоците на хълбок дълго време, когато искаха да се гушкат.
	Не бях мислила много за деца. Повечето Омега не мислеха — какъв беше смисълът? Най-много, можеше да се надяваш някой ден да се грижиш за Омега дете, което си търси дом. Откакто ме белязаха, бях свикнала с подвикванията от малцината Алфа, които минаваха през селището — _пресъхнал кладенец, изрод, чудовище_. Сега, докато гледах Кип с Алекс или как малката Луиза протяга ръчички без длани към мен, когато и да минех покрай нея, нарицателното _пресъхнал кладенец_ ми се струваше по-болезнено от всяка друга обида, с която ме бяха наричали. Беше лесно да се уверя, че не сме изроди или чудовища. Добрината на Елза и Нина, находчивостта на децата, когато се справяха с препятствията, идващи от собствените им тела, бяха достатъчни доказателства. Но не можех да споря с _пресъхналия кладенец_. Каквито и различни деформации да носеха Омега, имаше нещо, което всички споделяхме — безплодието. _Пресъхнал кладенец._
	Въпросите относно острова се оказаха още един пресъхнал кладенец. След няколко седмици в интерната направих опит да разпитам Елза и Нина за съпротивата. Бяхме в кухнята, всички котли бяха измити и се наслаждавахме на кратко затишие преди приготовленията за обяд. Елза стоеше до прозореца и наблюдаваше играта на Кип с децата на двора, а Нина и аз седяхме на пейката. Задявахме се с Нина за младия продавач на вино на пазара, който флиртуваше с нея от няколко седмици. Нина отричаше, но всъщност биеше на очи, че напоследък все изявяваше желание да пазарува по-раничко и обличаше най-хубавата си рокля.
	— И откъде е този твой любовник? — попитах аз.
	— Не ми е любовник — сопна се тя и ме шляпна по крака. — Но е някъде от крайбрежието — по` на север.
	— И как е стигнал дотук?
	Тя вдигна рамене.
	— Знаеш как е. По крайбрежието е по-тежко — чести набези на Съвета, закрити селища.
	Елза се извърна от прозореца и заговори малко по-бързо от обичайното:
	— Добрата новина за всички ни е, че е дошъл тук, каква е причината — няма значение. Нина се оплаква по-малко от работата, когато е в добро настроение.
	Поколебах се.
	— А тези набези по крайбрежието — заради острова ли са?
	Нина, изчервена допреди малко, изведнъж пребледня. Изправи се, като бутна една кошница с лук от пейката, и дори не спря да я вдигне, а излетя от кухнята.
	Елза заговори толкова тихо, че едва я чувах заради глъчката на двора.
	— Тук отглеждаме деца. Внимавай какво говориш.
	Коленичих да събера разпиляния лук, отбягвайки погледа на Елза.
	— Но знаеш нещо за острова? Какво си чувала?
	Тя поклати глава.
	— Съпругът ми все задаваше въпроси, Алис.
	— Не си ми казвала как е умрял.
	Тя не отговори.
	— Моля те. Кажи ми какво знаеш за острова.
	— Достатъчно, за да знам, че е опасно. — Тя клекна до мен и ми помогна за лука. — Дори да говориш за него. Вече изгубих съпруга си. Не поемам отново такива рискове — не и когато имам Нина и децата, за които да се тревожа.
	Тя остана до мен, докато не върнахме и последната глава лук в кошницата. Не изглеждаше ядосана, но повече не каза и дума по въпроса, а Нина направо ме избягваше три дни след това.

	* * *

	Всяка вечер в стаята ни Кип и аз не спирахме да спорим кога да си тръгнем. Знаех, че би ми харесало да остана, и разбирах изкушението — в Ню Хобарт, в интерната, се бяхме натъкнали на нещо, което много наподобяваше нормален живот. Но в сънищата и виденията ми все още надделяваха две неща — островът и Изповедничката. Колкото и да жадувах да се потопя в работното ежедневие на интерната, островът все още ме призоваваше, по-силно от всякога, още повече като знаех, че сме само на няколко седмици от брега. Все още усещах и Изповедничката, която ме издирваше, съзнанието й, което тършуваше из пластовете на нощта в търсене на собствената ми особа. В сънищата ми тя протягаше ръка, а тайните ми падаха в дланта й почти без съпротива, като презрели малини. Когато се будех, Кип ми казваше, че по цяла нощ покривам лице с длани, като дете, което иска да се скрие.
	Не понасях мисълта, че ще я доведа тук, на това място. При Елза, при Нина, при децата.
	— Не можем да останем — казах на Кип за стотен път, докато отново спорехме по същата тема.
	— Можем да обясним на Елза и Нина за ръката ти. Те ще разберат. Няма да кажат на никого.
	— Не е това. Вярвам им. Друго е. — Не знаех как да обясня усещането. Беше като примка, която бавно се затяга. Напомняше ми за чувството през онези последни няколко месеца в селото, когато очаквах Зак да ме разкрие; или за онзи луд момент, когато с Кип открадвахме конете и после се озовахме в капана на свиващия се обръч от факли. Нещо около нас се затваряше.
	Когато се опитах да обясня чувството, той само вдигна рамене.
	— Не мога да споря с теб, като започнеш с ясновидските си истории. Това ти е козът. Но щеше да е от полза да си по-конкретна.
	— Ще ми се да можех да бъда. Но чувството е неуловимо — сякаш всичко е твърде хубаво, за да продължи дълго.
	— Може да сме го заслужили. Може би е ред и ние да получим веднъж нещо хубаво.
	— Откога хората получават онова, което заслужават? — Замълчах, искаше ми се да не бях го казала така ядосано. — Извинявай. Не мога да се сдържам. Просто имам лоши предчувствия.
	— Е, аз пък имам добри предчувствия. И знаеш ли откъде идват? От това, че ям по три пъти на ден и не спя под пънове.
	Разбирах какво има предвид. Но знаех, че в крайна сметка той ще е причината да си тръгнем. Тук нямаше да получим отговори за миналото му. А имаше и други — онези носещи се в течност лица, които все още ме навестяваха в сънищата. Не ги ли предавах, като се отпусках в комфорта на този нов живот, докато те чакаха безмълвни зад стъклата на контейнерите?
	Пробвах се отново.
	— Чу какво каза Нина за Реформатора. А ние с теб знаем повече от всички за онова, което прави Зак.
	— И защо си толкова сигурна, че ще си в състояние да го спреш, ако все пак успеем някак да се доберем до острова?
	Разбирах доводите му. За мен островът си оставаше ярка реалност. Виждах го всяка нощ. Познавах точната форма на силуета му на фона на зазоряващото се небе и през мъглата в дъждовни вечери. Познавах текстурата на черните камъни, които разсичаха водата в основата на скалите. И най-важното — знаех какво имаше на острова — алтернатива. Съпротивата на Омега. Място, където нямаше повече да бягаме и да се крием. Виждах обаче, че за Кип островът беше абстрактен и неясен, особено в сравнение с конкретната реалност на ежедневието ни при Елза.
	Така и не можехме да решим спора. И въпреки неприятното ми усещане, бях щастлива, когато ме разубеждаваше, защото имах извинение да остана още малко. Само още един ден, си казвах всяка вечер. Нощем, сгушена до Кип в малкото легло, правех всичко възможно да игнорирам образите, които населяваха периферията на сънищата ми. Най-вече се опитвах да не обръщам внимание на усещането за търсенията на Изповедничката, все така проникващи и неизбежни, като звън в ушите ми.
	В крайна сметка Елза реши спора вместо нас, като един следобед влетя в стаята ни с торба в ръката. Седях на леглото с отвързана ръка и се хвърлих под завивките, за да се покрия, но Елза нетърпеливо махна с ръка.
	— Въобще не си губи времето с това. Мислиш, че не разбирам защо клечка като теб има такава издутина на корема ли? А си толкова непохватна с една ръка. Не че той е много по-сръчен — рече тя и замахна към Кип.
	Оставих одеялото да се свлече.
	— И защо не каза нищо тогава?
	— Понеже идеята ви хич не е лоша. За децата — не можем да си позволим да ги оставим да се изпуснат, че тук има ясновидец. Не че е такава рядкост, но знаеш как са хората, дори Омега, като стане дума за ясновидци.
	Аз кимнах, докато си припомнях съседите в селището.
	— А и номерът би минал добре на улицата, при пръв поглед — добави Елза.
	Затворих очи.
	— Съжалявам, че не ти казахме истината.
	Елза отново подмина изказването ми.
	— Хубав навик сте си изградили да си пазите тайните. Добре се справихте тук. Надявах се, че ще можете да останете малко по-дълго. Но трябва да тръгвате още преди да се е свечерило. — Още докато говореше, натъпкваше одеялото на Кип в торбата.
	Той се изправи.
	— Какво е станало?
	— Войници на Съвета, днес, на пазара. Нищо необичайно. Но са били повече този път, а се говори, че ще поставят наблюдение върху града. Че строят портали. Казали са на кмета ни, че всичко е за наша защита. — Тя се изсмя. — Изглежда, внезапно е възникнал проблем с бандитите, а Алфа така са се загрижили за нас, че сами ще ни пазят.
	— Кога ще затворят града? — попитах аз.
	Тя вдигна рамене.
	— Не знам. Вече са поставили охрана по главните пътища, но няма да успеят толкова бързо със стената. Дотогава ще се опитат да обградят града с патрули — зависи колко войници са докарали.
	Изправих се.
	— Сигурно са стотици. Опитват се да опашат града. Трябваше да съм се сетила.
	Елза кимна.
	— Това каза хлебарят — в покрайнините вече патрулират, а останалите изграждат стената. И това не е всичко. — Тя извади смачкан лист хартия от джоба на престилката си и ми го подаде. Кип надничаше над рамото ми, докато изглаждах листа на леглото и видях как оттам ме гледат собственото ми лице и неговото. Под рисунките с големи букви се мъдреше: _ИЗДИРВАТ СЕ КОНЕКРАДЦИ. Двама бандити — жена ясновидец, мъж с липсваща лява ръка, виновни за среднощен набег над незащитено село на Алфа. Ако ги забележите, незабавно докладвайте на властите на Съвета. Предлага се солидна награда._
	Елза изсумтя.
	— Удивително, нали — колко добре са ви докарали само от показанията на неколцина селяни, които са зърнали конекрадците в тъмното.
	Вдигнах очи към нея.
	— Съжалявам, че ви докарахме неприятности. На Ню Хобарт.
	Тя грабна отново листа хартия, смачка го и го натика в престилката си.
	— Хич не се ласкайте. Това се случва навсякъде, Алфа вземат контрола над селищата, дори над такива големи Омега градове като нашия. Превръщат ги в гета. Така или иначе, все някога щеше да се случи.
	— И не се изкуши да ни предадеш? — попита Кип.
	Елза отново се засмя.
	— Да ви кажа честно, наградата не ми трябва. Ако има нещо, за което Алфа с радост си дават парите, това е, за да се отърват от Омега децата си. Ние ще се оправим, не ни мислете.
	— А това с конете — обадих се аз — не е каквото изглежда.
	Тя изшътка.
	— Мислите ли, че ви прибрах, защото ми трябваха още двама прегладнели, едноръки помощници в кухнята? Слушайте сега. Веднъж, преди години, изгубихме няколко деца. Нина все още не работеше тук. Една вечер дойдоха някакви хора с мечове. Не носеха униформи, но живота си залагам, че бяха войници на Съвета. Взеха пет деца. Три бебета и две доста по-големи. — Чух как Кип си пое дъх, докато Елза продължаваше да говори. — Единственото, което успях да разбера за тях, беше, когато три от семействата им дойдоха след около две седмици, готови да ми извият врата, задето Алфа децата им са умрели внезапно, и трите — в поредни дни. — Аз се сетих за черепите в пещерата, когато избягахме от Уиндъм. Елза продължи: — Не знам какво са сторили на тези деца, нито какво се е случило с другите две, които взеха. Но знам, че има много причини да се налага да бягаш от Алфа, а тези причини нямат нищо общо с краденето на коне. — Тя подаде торбата на Кип. — Тук има достатъчно храна за няколко дни, както и вода. Одеяло, нож и някои други неща, които може да са ви от полза. Трябва да се придържате към малките пътища, които може да не са успели все още да покрият. Ще е по-сигурно да се разделите, но знам, че няма да го направите. И, Алис, трябва пак да си скриеш ръката.
	Пъхнах ръката си под пуловера, но избутах Кип, когато понечи да ми помогне да се овържа.
	— Не, ще ми се наложи да тичам или да се бия, затова ще трябва да мога да я движа.
	— Дали да не почакаме да се стъмни? — попита Кип.
	Поклатих глава в същия момент, в който Елза заговори.
	— Не, тръгвайте веднага, преди да се появят и други и преди да затворят града. Тръгнете към южния край, далеч от пазара. Аз сега се връщам там. Събира се тълпа, хората не са доволни от ставащото. Не можем да се бием с войниците, не сме толкова глупави, но ще се съберем, а по залез-слънце ще тръгнем на поход, ще вдигнем малко шумотевица. Това ще е достатъчно, за да привлечем малко войници в нашата посока. По залез — помнете това. А сега тръгвайте. — Посочи ни прозореца, но не можех да тръгна, без да попитам още веднъж:
	— Знаеш ли нещо за острова?
	Тя поклати глава, но този път не избегна погледа ми.
	— Само слуховете — вероятно същото, което сте чували и вие. Дори не знам дали е истина. Но за ваше добро се надявам, че е. Начинът, по който Съветът се отнася към нас сега… просто не го разбирам. Никой не го разбира. Излиза, че бежанските лагери не са достатъчни. Не може да продължава така.
	Стиснах й ръката, преди да се обърна. Беше загрубяла от толкова години търкане на котлета, размахване на метли и вдигане на спящи деца.
	— Ще се сбогуваш ли с Нина и децата от наше име? Особено с Алекс? — попита Кип.
	Елза кимна. Кип се поколеба на прозореца, където аз вече клечах на перваза.
	— Хайде — окуражих го. — Попитай я.
	Той се обърна към нея.
	— Не ме разпознаваш, нали? От петте деца, които са били взети?
	Елза протегна ръка и я задържа за малко на бузата му.
	— Съжалявам.
	Той се извърна и се покатери на перваза до мен.
	— Не можем дори да изразим колко сме ти благодарни, Елза — казах.
	Тя се ухили.
	— Тогава за какво още ми висите тук? Изчезвайте, и двамата.


>	Глава 15

	След новините от Елза и припряното ни заминаване, бяхме изненадани да видим, че Ню Хобарт е почти непроменен. Наистина, откъм пазара се чуваше гълчавата на събираща се тълпа и по някой друг вик. Много хора се насочваха натам, толкова, че даже се чувствахме леко изложени на показ, като им се пречкаме на пътя. Но имаше и други, тръгнали по обичайните си задачи. По едно време подскочих, заради силно изпукване някъде отгоре, вдигнах очи и видях някакъв човек, който просто изтръскваше мокър чаршаф от балкон с проснато пране.
	Кип носеше торбата и въпреки че не искахме да се разделяме, се разбрахме да вървим на разстояние от двайсет ярда един от друг, за да не изглежда поне на пръв поглед, че сме заедно. Придържахме се към алеите, избягвахме главните улици и тълпите им. Подминахме и няколко от плакатите с ликовете ни. Всеки път, след като се оглеждах дали сме сами, ги откъсвах и ги мушках в торбата. Глъчката от пазара в северния край се усилваше, макар че се движехме в противоположна посока. Съсредоточих се в това да различавам стъпките на Кип зад себе си от шума на града.
	Първите войници на Съвета, които видяхме, бяха на коне и изглеждаха нелепо по тесните улици. Копитата върху паветата съобщиха за тях много преди да се появят, а ние се покрихме в един вход, докато минаха покрай нас и стигнаха до края на пресечката. След това започнахме да се движим по-предпазливо, спускахме се бавно през улиците, докато дори шумът от пазара, в другия край на града, вече не стигаше до нас.
	Когато стигнахме до покрайнините и видяхме колко много войници има там, ме споходи мрачното усещане за нещо познато. Инстинктът, който ме тровеше седмици наред за това, че нещо се затяга около нас, сега придобиваше реално измерение. От скривалището си зад едно тисово дърво в малка странична уличка виждах патрулите, на групи от по четирима, които минаваха през няколко минути, обикаляйки опустелия градски периметър. От време на време изникваха и конници, които препускаха толкова бързо, че на местните жители им се налагаше да отскачат встрани, докато конете минаваха по криволичещите улички. На главния път на юг войниците вече бяха вдигнали порта, а до нея се виждаше наченатата стена. Явно градежът беше започнал още на зазоряване или дори предната вечер, предвид размерите на забитите в земята стълбове. До новата порта на града пристигаха каруци, натоварени с още трупи. На Омега все още се разрешаваше да минават оттам, но само след щателна проверка от стражите.
	— По-лошо е, отколкото предполагаше Елза. — Кип ме беше настигнал вече. Пое тежко въздух, докато надничаше над рамото ми. — Да знаеш някоя тайна река или скрит тунел някъде наоколо?
	Извъртях очи.
	Повече от час се опитвахме да стигнем до края на града, но в края на всяка алея се сблъсквахме с едно и също — патрулиращи войници и трясък на чукове — поставяха стълбовете за стената.
	Беше късен следобед, когато се върнахме на мястото, от което наблюдавахме главната порта в началото.
	— Да се разделим и да се пробваме да ги измамим? — Още докато го изричах, и двамата бяхме наясно, че предложението ми е безсмислено.
	— Някак си не ми се струва, че си усложняват така живота само за да можеш да ги измамиш с фалшиво име и нова прическа.
	— Знам. — Задъвках долната си устна. — Да се опитаме да изтичаме?
	Той поклати глава.
	— Дори да минем покрай патрула, е прекалено открито — сигурно има почти миля до онези гори. — Посочи към гъстата гора по-навътре в долината. — Със сигурност ще ни видят. Освен да се върнем при Елза?
	— И какво, да ги изчакаме да довършат стената? Да ги изчакаме да тръгнат да ни търсят, къща по къща?
	Под нас, в най-южната точка на простиращата се вече стена, се чу грохотът от разтоварването и на последните трупи от каруцата. Наблюдавахме как отново впрягат четирите коня и бавно я изтеглят към портата, а оттам — към гората. Дори от това разстояние дочувахме непрестанните удари на брадвите, като нестихващи аплодисменти.
	Кип ме сръчка.
	— Виж каруцата.
	— Нали не замисляш още някое конекрадско приключение? Първия път си беше достатъчно зле.
	— Не конете — отвърна той. — Каруците. Гледай.
	Пътят между гората и Ню Хобарт беше съзвездие от каруци. Идващите към града бяха натоварени с нарязани дървета, а другите се връщаха празни. А отпред седеше само по един войник.
	Долазихме толкова близо до растящата стена, колкото посмяхме, но достатъчно — когато минаваше поредният патрул, чувахме сблъсъка на широките саби с катарамите на ботушите им при всяка стъпка. Бяхме се покрили между две грамадни празни касетки, които воняха на гнили зеленчуци. Надничахме между процепите и видяхме как разтоварват една съвсем наскоро пристигнала каруца. Минаха десет минути да я разтоварят почти изцяло. Четирима войници сваляха трупите от каруцата и ги мятаха шумно на големи купчини, от които пък други мъже ги отнасяха до стената. На някои места стената представляваше само ограда от преплетени груби клони, другаде обаче бе стабилно изградена и там стълбовете потъваха дълбоко в земята. А през цялото време патрулите не спираха да сноват, едни пеша, други на коне, само на минути едни от други.
	Не се наложи да чакаме дълго до залеза, но стомахът ми се свиваше с всяка изминала минута, докато наблюдавахме как стената приема ясна форма под нас. От време на време си говорехме шепнешком. В един момент Кип издърпа един от плакатите, натикани в торбата, и го опъна на паветата.
	— Конекрадци. Стига бе!
	Вдигнах рамене.
	— Ти какво предпочиташ?
	— Ами не знам. Само че… след всичко, което направихме, те слагат само това на плаката.
	— А какво очакваше да сложат? „Бегълци от Хранилището и от свръхтайните ни контейнери“?
	Тъкмо се канеше да сгъне плаката, когато се спря.
	— Освен ако не знаят нещо… за мен… преди контейнерите. — Вече клечахме един до друг и той ме сграбчи за коляното. — Кой съм бил.
	— Конекрадец?
	Гласът му набираше скорост в преследване на мислите.
	— И затова са ме вкарали в контейнера.
	— Не мислиш ли, че трябва да е нещо повече? Конекрадци хващат много често, но не съм видяла да ги откарват в тайни експериментални лаборатории.
	— Това би обяснило язденето.
	Разсмях се, но веднага си наложих да млъкна.
	— Не беше _чак_ толкова добър в язденето.
	Той върна плаката в торбата.
	— Само казвам, че може да има нещо в тази работа.
	Наблюдавах го как непохватно затяга шнура.
	— Виж. Не те обвинявам, че искаш да разбереш нещо за миналото си. Само че тук не забелязвам голямата улика, която ти се иска да има. Както виждаш, и мен са ме изтипосали като конекрадец.
	Той примирено кимна, върна ми торбата и отново потъна в мълчание.
	Небето на изток пожълтя. От края на гората на юг все още се чуваше звън от брадви, припламнаха и първите запалени факли.
	Стана бързо. Глъчката от пазара не стигаше до този край на града, но внезапно от изток долетяха униформени конници, спряха при портата, размениха няколко думи със стражите и препуснаха нанякъде, последвани от други, които се метнаха бързо на конете. Разнесоха се викове — вълна от звук и заповеди, която плъзна по протежение на цялата стена — на изток и на запад от главната южна порта. След минути войниците оредяха. Патрулите продължиха по същия маршрут, но вече бяха по-малко, а много от хората, които разтоварваха каруците, и работниците по строежа се понесоха по главната улица към централната част на града. Настана пълно мъртвило — нито звук, нито движение. Ръка за ръка, с Кип се промъкнахме към края на улицата, до място, където стената изтъняваше до купчина трупи и където бе спряла каруца, а конете, с лице към портата, стояха на стотина ярда вляво. Вече се стъмваше бързо. На места по стената бяха запалени факли. От мижавото прикритие на един вход видяхме как от лявата ни страна водачът тръгна към четирите коня, които бяха впрегнати в каруцата. Беше с гръб към нас. Изпънах лявата си ръка от скривалището й обратно в ръкава.
	— Сигурна ли си? — разтревожи се Кип.
	— Ако ни видят да тичаме към каруцата, къде се намира ръката ми, няма да има никакво значение. По-важно е да мога да се движа бързо.
	Бяхме само на крачка от откритото пространство към празната каруца, когато го издърпах обратно и едва не го метнах върху себе си.
	— Какво има? — освободи се той, надничайки през входа, където бяхме приклекнали.
	— Чакай — прошепнах. И тогава, от лявата ни страна, от посока на главната порта, се чуха стъпките на патрул. Бяха близо, може би на трийсетина крачки, но очите ми не се отделяха от каруцата. Тя не помръдваше. Чух как водачът ругае и метален удар, докато се оправяше с хамута. Единият кон запротестира, пръхтейки. Каруцарят отстъпи назад и го видяхме как се качва на колата, поздравявайки мимоходом патрула, който го подмина. Каруцата потегли. Но патрулът още не беше отминал нас, беше едва на нашето ниво. Не бях осъзнала, че сдържам дъха си, докато не чух как Кип изпуска своя с потрепване. Патрулът вече беше на петнайсет крачки от нас, отдясно, каруцата пък се отдалечаваше вляво с всеки изминал миг. Кип се обърна към мен с въпросително повдигнати вежди. Не казах нищо, само кимнах.
	Тичахме, ниско приведени, докато пресичахме пътя в преследване на отдалечаващата се кола. Беше доста пред нас и напредваше нестабилно, но бързо. Докато се отдалечавахме от прикритието си, бяхме много уязвими, а същевременно ни се струваше, че не се доближаваме до целта. Патрулът сигурно ще се обърне, помислих си аз, или пък друг ще се появи иззад ъгъла, или пък стражите на портата ще забележат щурането и движението. Вече изоставахме, а каруцата се отдалечаваше все повече.
	Направих опит да погледна назад и да видя дали не е време да се откажем и дали патрулът не ни е видял. Обърнах се и се препънах. Коляното и дланите ми се удариха силно в земята, а аз се зачудих кога ще се чуе вече, че са ни видели.
	Само че Кип ме сграбчи за ръката и ме вдигна.
	— Няма да получим друга възможност — изсъска и ме повлече за ръка, хуквайки отново след колата.
	Така и не се чуха викове от страна на стражите. Не знам дали каруцата забави ход за малко, когато наближи завоя за портата, или пък ръката на Кип в моята ми даде един последен тласък, но както спринтирахме, задната част на каруцата някак се приближи. Виждах дори потните петна под мишниците на водача, които почти се срещаха в средата на леко извития му гръб. Можех да различа и грубата тъкан на зеблото, което покриваше дъното на колата. А след това вече скачахме вътре и се покривахме с него. Чу се звук — от разпиляването на дребни дървени парчета, изпаднали от зеблото, и аз пак се приготвих за викове, че са ни разкрили. Но около нас се вдигаше достатъчно шум — скърцане, тропот на копита, непрестанното наместване на каруцаря и подвикването към конете. През зеблото различавах неясните форми на минаващите над каруцата пламъци, докато се друсахме покрай факлите, поставени на определени места по дължината на стената.
	Вече определено забавяхме ход, доближавайки портата, а аз се опитвах да застопоря тялото си в пълен покой и силно притисках лице в дъсчения под. Чувах дишането на Кип, а всеки мой дъх ми се струваше гръмовен. Но каруцата дори не спря, само се размениха поредните поздрави.
	— Изчезвам оттук, преди да ми е пораснала втора глава — извика каруцарят. Някой се изсмя, а вибрациите на колелата се промениха, след като напуснахме павираните улици на Ню Хобарт и се заклатушкахме по набраздения от каруците кален път към гората.
	Не си бях представяла колко болезнено ще се окаже това пътуване. Каруцата се друсаше по коловозите на пътя, а на места направо подскачах, удряйки кости в дървените ритли. Ожулените ми ръце и коляното пареха, но най-големият ми ужас беше зеблото да не се свлече и да издаде присъствието ни на водача или на наблюдателния пазач при портала. Не смеех дори да махна няколкото съчки, които се забиваха в тялото ми при всяко разтрисане.
	След петминутно мудно придвижване екотът на брадвите се усили, известявайки наближаването на гората. Пътят стана още по-неравен, размяташе ни още по-безмилостно, а взирайки се през зеблото, забелязах, че мракът се сгъстява. Гласовете, както и ударите на брадвите се чуваха все по-ясно, а нощната тъма се възпламени от множеството факли, които ясно прозираха през платното. Кип явно разбираше и когато протегнах ръка към него, той я пое и ме стисна силно два пъти. На третия се раздвижихме едновременно, надигнахме се на колене и се спуснахме тежко от задния край на каруцата. Падането беше кратко, но земята беше осеяна с дупки и неясно дали падаме или се влачим, прикляквахме зад колата по тесния път, водещ навътре в гората. За миг замръзнахме на място, но каруцата не спря, пред нас виждахме гърба на нищо неподозиращия каруцар, очертан от приближаващата ярка светлина.
	За момент всичко ми изглеждаше много познато. После осъзнах, че гледката провокира в мен по-малка версия на самия взрив, какъвто го бях виждала толкова пъти. Пламъците, ревът, звукът от падащи дървета. Но това сега беше безкрайно миниатюрна версия на взрива. Вместо суровата пелена от огън тук виждах куп факли. Брадвите в ръцете на стотици войници се надигаха и падаха пред пламъците, наподобяващи на кошмарна машина.
	Огледахме се за миг, преди да се стрелнем, почти пълзешком, към гъстите храсти. Кип носеше торбата, която бях изпуснала, докато слизахме. Останахме приведени, но в хаотичната симфония от удари на брадви, падащи дървета и викове поне не се притеснявахме за шума, който вдигахме, и забързано се движехме напред из храсталака и прескачахме паднали клони. Водех, но единствената ми мисъл беше да се отдалечим възможно най-много от войниците, от шума и от пламъците. След около десетина минути промъкване звуците и светлината отслабнаха и чак тогава забавих крачка и се опитах да разбера по усет местонахождението ни. Нямахме друг избор, освен да спрем — и гората, и нощта ставаха все по-дълбоки. Далеч от адския блясък на факлите не се виждаше каквото и да било.
	Стояхме един до друг, без да продумваме, наострили уши за глъч от преследване отвъд запъхтяното ни дишане. Най-сетне Кип прошепна:
	— Нищо?
	Кимнах, но бързо се сетих, че не може да ме види в тъмното.
	— Нищо. Не усещам и хайка след нас.
	Той издиша пресекливо.
	— Знаеш ли накъде трябва да вървим? Не че ми пука, стига да се отдалечим оттук колкото е възможно повече.
	— Мисля, че трябва да се върнем.
	Той се разсмя.
	— Да бе. Понеже няма по-хубава перспектива за весело изкарване от няколкостотин врагове с брадви.
	— Не, говоря сериозно.
	Той изсумтя.
	— Дали да не спомена пак аргумента с брадвите? Както и пламтящите факли, което вече сме го правили, когато взехме конете.
	— Точно това ми е на ума — факлите.
	Той въздъхна. Чух как седна на някакъв пън.
	— Моля те, кажи ми, че това е само и единствено ясновидство, а не просто лоша идея.
	Опипом си проправих път до пъна и седнах до него.
	— Не винаги е ясно кое какво е. Носиш ли още торбата?
	Чух как я подритва към мен. Отворих я и цяла минута не се обадих, докато тършувах вътре. Сред гънките на одеялото напипах комат хляб, манерка с вода и нож в кания. Най-после намерих малка кутийка, увита в промазана хартия, която тракаше, щом я разтръсках.
	— Кога последно валя? Преди седмици, нали?
	— Сега за времето ли искаш да си говорим?
	— Слушай — започнах аз спокойно. — Трябва да запалим пожар. Да изгорим гората.
	— Не, не трябва. Трябва да се разкараме възможно най-далеч и възможно най-бързо. Направо извадихме късмет, че стигнахме чак дотук. И ако сега започнем да палим разни работи, ще разберат, че тук има някой. Ще ни погнат.
	— Затова трябва да се върнем при войниците. Трябва да запалим огъня там, така че да си помислят, че е от собствените им факли.
	— Ама ние току-що се измъкнахме от града. Защо да си търсим белята?
	— Защото не става дума само за нас. Чу какво каза Елза — ще ги затворят всички вътре. Ще ги притиснат още повече. Ще проверяват всяка регистрация. Това ще е затвор, а не град.
	— Мислиш, че за регистрациите си заслужава да си рискуваме живота? Това е само начин да следят нещата.
	— Не бъди наивен. Какво мислиш, че следят? Хора като мен, с могъщи близнаци, че да могат да ни затварят. Хора като децата на Елза, които възприемат като обекти за еднократна употреба, за експерименти. Хора, които натикват в контейнери, като теб. Не схващаш ли?
	Едва различавах лицето му в гъстия мрак. Чаках, заслушана в собственото си дишане, което постепенно се успокояваше след препускането.
	— Почти краят на лятото е — отвърна той най-сетне. — Беше сухо, но не чак да предизвика пожари.
	— Знам. А може и да не се получи. В най-лошия случай, ще ги разсеем, ще ги забавим. В най-добрия — може да предизвикаме сериозно отлагане на плановете. Ще се отървем от чудесния удобен дървен ресурс, ще застопорим строежа на стената. А може да дадем възможност и на други да се измъкнат от града.
	— В най-лошия случай, Кас, ще ни хванат. Аз съм най-зле — ще ме върнат в контейнера, а теб пак ще те заключат. Ето това е най-лошият вариант.
	Изправих се.
	— Не, не е. Не ме разбирай погрешно — не планирам да ни хванат. А знаеш, че не искам да ти се случи нищо. Но не става въпрос само за нас двамата. Още не знаем всичко, което Съветът е планирал да направи на Омега, но знаем, че няма да е хубаво. А затварянето на Ню Хобарт е още една крачка в тази посока.
	Дълго време единственият шум, който достигаше до нас, беше далечната какофония на брадвите. Кип се беше навел ниско, подпрял брадичка в шепата си. Най-сетне вдигна очи към мен:
	— Не те ли е страх?
	— Разбира се, че ме е страх.
	Той разрови с крак изсъхналата шума и клонките по земята под себе си.
	— И ще трябва да запалим пожар ей там?
	— Ако не го направим, ще разберат, че не е злополука. Ако вятърът духа насам, в обратна посока на Ню Хобарт, и не се върнем в началото на гората, огънят няма и да стигне до дървосекачите, няма да ги забави, нито ще изгори вече готовите трупи.
	— Това ми беше следващият въпрос. Няма ли опасност да изгорим града погрешка?
	Поклатих глава.
	— Не и ако вятърът не смени посоката си.
	Той се изправи, преметна торбата през рамо и тръгна обратно в посоката, от която дойдохме. След няколко крачки се обърна към мен.
	— Този път ти ще носиш торбата.


>	Глава 16

	Пътят обратно ни отне доста повече време. Мракът беше станал непрогледен, така че трябваше да вървя с протегната напред ръка, за да налучквам откъде да мина и да се пазя от ниските клони. На моменти се налагаше да лазим или да се катерим. Поне не трябваше да мисля за посоката — просто вървяхме обратно към шума, който вдигаха дървосекачите и който ставаше все по-силен.
	— Мислиш ли, че ще продължат цяла нощ? — прошепна Кип.
	— Без съмнение. Може да работят на смени, поне предполагам, но ще продължат колкото е необходимо, за да довършат стената.
	Сега червеното зарево отново се виждаше — гората пред нас бе ярко осветена от високите факли, забити на равни разстояния по земята. Колкото повече се приближавахме, лазейки, толкова по-ясно между дърветата се очертаваха фигурите на мъжете и непрестанният замах на брадвите. Едни се катереха по дърветата и окачваха въжета, а други на групи дърпаха разклатените стволове.
	Пътят от разрастващото се сечище водеше наляво, към края на гората. Отвъд него се виждаше Ню Хобарт, обграден от точици светлина, които се движеха при обиколките на патрулиращите войници. Държахме се на разстояние от няколкостотин крачки от факлите през цялото време и тръгнахме надясно, заобикаляйки сечището откъм гората, в противоположна посока на града. Мислех, че ще свикна с шума, но колкото повече стояхме там, толкова по-жесток и безкраен ми се струваше. Периодично долиташе серия от викове и заповеди, когато поддадеше поредното дърво, а мъжете се скупчваха около него. Следваше дълъг, болезнен вой, докато падаше стволът, а от удара в земята всичко наоколо се разтрисаше.
	Когато стигнахме далечния край на сечището и започнахме да се промъкваме по-наблизо, бях благодарна за шума. Зад нас гората вече оредяваше, свършвайки в равнината, която водеше към Ню Хобарт. Чувствах шумотевицата като прикритие не по-малко от дърветата, които ни закриляха от нежелани погледи. Самият въздух на това място беше наситен със звук. Пред нас, в края на сечището, пламтеше пръстен от факли. Мислех си, че погледнато оттам, ние с Кип щяхме да сме най-много сенки отвъд огнения кръг. Отворих чантата, търсейки кибрита.
	Ако някой от сечището беше гледал в тази посока, щеше да види малко пламъче, което просветна за кратко в сенките, и лумналия след малко огън, който беше по-близо до земята, отколкото пръстенът от факли, поставени по стълбовете. След това пламъкът се раздели на две — две светещи главини, които се движеха ниско и бързо по края на сечището и спираха начесто. Там, където спирахме — понякога на нивото на земята, понякога до височината на най-ниските клони, — пламъците оставяха своя белег, лумвайки неудържимо. Огънят предаваше шептящото си съобщение по цялата северна дъга на сечището. Двата подскачащи факела го разнасяха все по-навътре, по границата на поляната, където ниските храсталаци се възпламеняваха без много съпротива, а сетне огънят жизнерадостно пое сам по своя път.
	Тогава осъзнах, че вече сме ненужни — следата, която бяхме оставили, може би около петстотин ярда дълга, ставаше все по-стабилна, а горящите точки преливаха една към друга така, че да оформят линия. Тя се простираше все по-високо, обхващаше ниските храсти и шумата на дърветата. Кип и аз, тичайки в двата края на линията, не можехме да разпространим огъня така бързо, както той сам се разрастваше. Шепотът на пламъците беше като слух, който се разнасяше бързо. Възпламеняван от северния вятър, лазеше към стройно подредената редица факли в края на сечището, след което ги погълна.
	Мислех, че шумът на сечището не може да бъде победен, но настъпващият огън донесе своя собствен гърлен, басов рев, който заглуши брадвите. Все още се чуваха викове, които обаче вече звучаха тревожно и се разпространяваха и разпалваха като самия огън.
	Не посмяхме да чакаме повече. Побягнахме и сякаш повторихме онова паникьосано препускане през гората от преди малко, но този път страхът от преследване бе по-голям, понеже горещият вятър зад гърбовете ни постоянно напомняше за огъня, който носи със себе си. Гората сега беше едновременно тъмна и осветена — нощта ставаше по-непрогледна заради пушека, но добиваше червеникав оттенък заради настъпващото сияние на пожара. Няколко пъти Кип изостана и се връщах да го търся, припомняйки си как именно аз го убедих да се замеси в тази история. Но всеки път, щом ме настигаше и заставаше достатъчно близо, виждах нещо повече от силует, лицето му беше поруменяло от нещо като веселие.
	Мислех да се насочим на юг, но когато дърветата започнаха да оредяват, установих, че трябва да сме се движили на югозапад, така че се озовахме близо до западния край на гората. Зад нас, на изток, гората беше огнен ад, а разстоянието и димът в съчетание ни пречеха дори да зърнем Ню Хобарт отвъд. Не знаех дали ясновидският ми инстинкт или чист късмет ни беше довел до западната граница на гората. Докато наблюдавахме как пожарът поглъща хоризонта, ни стана ясно, че ако бяхме останали в гората, нямаше да успеем да надбягаме пламъците още дълго. Но в равнината, която бързо потъваше в мочурливата почва, която помнехме от източната страна на града, огънят се държеше на разстояние. Откъслечни огньове лумваха набързо във високата трева близо до гората, но така и не успяваха да се разпространят.
	Спряхме може би на миля от края на гората. Нагазили до коляно в едно от блатистите езера, пиехме жадно и обливахме лицата си с вода. Лицето на Кип беше покрито със сажди, а от моите ръце водата се оттичаше черна като катран. Когато излязох от езерото върху дебелите тръстики, на прасците ми се очертаваше линия, над която кожата беше почерняла от пепел. Дори на такова разстояние от пожара, димът се натрапваше във всяка глътка въздух. Изплакнах ожулените си ръце и колене и махнах няколко набити в кожата камъчета. После извадих ножа от торбата и отрязах две ленти от горната част на подплатата. Напоих ги с вода и първо вързах моята пред лицето си, а после се обърнах към Кип и пристегнах неговата. Дори с покрита уста, бях сигурна, че се е ухилил.
	— Много си наперен. Не беше толкова въодушевен за тази работа с огъня преди това. — Гласът ми едва се долавяше, но поне дишах по-лесно през влажната кърпа.
	— Знам — отвърна той, докато нарамваше торбата и тръгваше успоредно на пушещата граница. — Обаче беше толкова хубаво да направиш нещо.
	— Не ни беше лесно през последните няколко месеца.
	— Така е. Но беше различно — да бягаме, докато просто се опитваме да им се изплъзнем. Този път обаче беше друго — ние направихме нещо на тях. Нещо решително.
	Засмях се.
	— До неотдавна не беше толкова решителен, когато се опитвах да те убедя.
	Той отвърна на смеха ми.
	— Но това беше, преди да стана закоравял саботьор, сещаш ли се.
	Бутнах го лекичко и го съборих от туфата, на която беше стъпил, в плитката вода. Той зарита и ме изпръска. На фона на пушек и огън, двете ни фигурки продължиха напред, проправяйки си път сред блатистите езера.

	* * *

	Пожарът се виждаше три дни — първо задушаваща маса от дим и червеникаво сияние във въздуха, а по-късно като черна плащаница, виснала над хоризонта като преждевременно спуснала се нощ. Когато на третата нощ дъждовете заваляха от запад, се събудих и установих, че всяка следа от огън е изчезнала, а тъмното петно на хоризонта е изтрито.
	От пожара насетне усещах острова още по-силно. Приближавах се до него. Беше като забита в кожата ми треска, която търси пътя си навън. Но и търсенето на Изповедничката беше там, издирване, което ме караше да се съмнявам дори в самото небе и да подскачам от всяко насекомо, докоснало кожата ми, когато лягахме да си починем.
	Щом се събудих с крясъци на разсъмване, Кип ме попита:
	— Кое беше тази нощ?
	— Какво искаш да кажеш? — отговорих аз на въпроса с въпрос, надигнах се и седнах.
	— Напоследък са все или островът, или Изповедничката, или взривът. Но предвид крясъците, предполагам, че е от последните две.
	— Пак беше тя — отвърнах. Когато и да я сънувах през последните дни, диренето й беше изпълнено с ярост. Разсичаше нощното небе като камшика, който видяхме да размахват в Ню Хобарт.
	Докато лягах отново, но по-близо до Кип, чувствах благодарност за жилавата тръстика под себе си. Бодежите и охлузванията ме връщаха от света на сънищата обратно в истинското ми тяло.
	— Трябваше да се сетя, че е тя — рече Кип и ме наметна с одеялото, което бях избутала, докато се мятах в кошмарен сън. — Винаги крещиш най-много, когато сънуваш нея.
	— Съжалявам. Не може да се каже, че мога да скрия нещо.
	Почувствах как повдига рамене.
	— Виденията ти ни доведоха чак дотук. Това, че викаш, е страничен ефект, който с радост приемам. — Комарите жужаха по периферията на тишината. — Все пак е странно де. Знам, че Изповедничката не е била цвете за мирисане, но как е възможно виденията с нея да те плашат повече от тези за взрива? Краят на света със сигурност е по-страшен от нея.
	Знаех, че ще ми е трудно да обясня, дори и на Кип. Взривът беше ужасяващ посвоему — разрушението му беше абсолютно, неподлежащо на отговор. Той превзе света и го превърна в огън. Изповедничката не беше по-страшна от взрива, едва ли нещо би могло да бъде. Но докато взривът не подбираше жертвите си, ненавистта на Изповедничката беше конкретна, лична. Тя търсеше, пресяваше и изравяше земята за мен. Взривът не мразеше — той беше чистото разрушение. Превръщаше омразата в пламъци, наред с всичко останало. Но омразата на Изповедничката беше пулсиращо същество. Чувствах я непрестанно, дори повече, отколкото в килията. Тогава тя се отнасяше към мен с презрение и понякога с отчаяние. Когато се осмелих да отвърна на изпитателния й взор и успях да видя залата с жиците в мислите й, тя се вбеси, но дори и онзи гняв не можеше да се мери със злобата, която сега омърсяваше въздуха. Откак избягах от Уиндъм, тази ненавист беше постоянна и вездесъща, като блатните комари. Вече я познавах като стар другар — същата омраза виждах в Зак.
	През същия ден от запад се зададоха шестима конници. Върху голото пространство на блатата белите коне и червените туники на войниците изпъкваха от миля разстояние. Когато ги забеляза, Кип се хвърли на земята, после запълзя на колене и лакти, за да се покрие до една туфа тръстики в края на езерцето.
	— Не могат да ни видят — не и от такова разстояние, нали? — попита.
	— Не и ако не мърдаме. И ако имаме късмет.
	Лежахме потопени до кръста в застоялата зеленясала вода.
	— Не знам за теб — рече Кип, бърчейки нос, докато гледаше към набраздената вода, — но в момента не се чувствам голям късметлия.
	Конниците напредваха бавно по мочурливата земя, така че почти цялата сутрин стояхме на едно място и гледахме как конете си проправят път към хоризонта.
	— Не идват насам — отвърнах. По-скоро беше добро пожелание, отколкото наблюдение.
	— Насочват се директно към брега.
	На следващия ден обаче установихме, че войниците са спрели по пътя. Натъкнахме се на селище, влажна дупка, където до малка горичка шепа колиби се гушеха една в друга. Държахме се на разстояние, изнизвайки се под прикритието на високите тръстики, но дори оттам виждахме позорния стълб. Изглеждаше нов. Дървото беше прясно издялано и беше единственото вертикално нещо в цялото селище, което още не беше втънало в блатистата подвижна почва, накривила всички останали постройки под странни ъгли. Символът на Алфа беше прогорен на горната греда, откъдето висеше клетка, закачена на дебела верига, като гротескно уголемена клетка за птици. На фона на правите, перпендикулярни линии на стълба тялото, свлечено между решетките, изглеждаше още по-кошмарно. Жената имаше само един крак, а дори от такова разстояние можехме да видим разкъсаната от ударите на камшика риза, напоена с кръв. От мочурището духаше вятър, а и конвулсиите на жената разлюляваха клетката напред-назад. Погледнато отстрани, изглеждаше че се взира в хоризонта, макар и със затворени очи.
	През остатъка от деня редувахме тичане и ходене, но дори когато оставихме селището и блатата зад гърбовете си, дрънченето на веригата, люлееща се от вятъра, отекваше в ушите ми.
	— Трябва да започнем да се движим през нощта — казах. — И да се редуваме на пост през деня. — Вече не само нуждата от отговори ме дърпаше към острова. Беше чистият страх. Нямаше друго място в този обгорен свят, където да е по-безопасно. Нито Ню Хобарт, нито дори забравените от Бога блата.
	— А на острова — какво си мислиш, че ще открием там? Ами ако няма съпротива, на която толкова се надяваме?
	— Не знам дали хората на острова са войници или отшелници, или нещо средно. Но това е място извън контрола на Алфа, само за Омега. Това е достатъчна заплаха за Съвета. Видя тълпата в Ню Хобарт, която само наблюдаваше бичуването на пазара и не посмя да каже и думица. Понеже никога не е имало алтернатива, господството на Алфа си продължава. Затова и островът плаши Съвета толкова много — идеята, че нещата могат да бъдат различни.
	— Ами щом като Съветът не е успял да го намери толкова дълго време, защо си толкова сигурна, че ние ще можем?
	Вдигнах рамене.
	— Същото нещо, заради което бях толкова сигурна за пещерите и тунела под Уиндъм.
	Той ме изгледа внимателно.
	— Това май ми стига напълно.
	— Не бъди твърде сигурен — отвърнах. — Може да знам къде искам да ида, но как точно, е друг въпрос. Ако връхлети буря, не бих заложила на късмета ни в наша полза. Далеч е от сушата, а времето е непредсказуемо, дори и за мен. Освен това никога не съм се качвала на лодка.
	Той въздъхна.
	— Да се надяваме само да се окаже, че преди контейнерите съм бил опитен моряк. — Но смехът, който бях свикнала да чувам в гласа му, напълно липсваше. Беше останал в мочурището да се люлее на позорния стълб.

	* * *

	От Ню Хобарт до крайбрежието ни отне две седмици, като пътувахме нощем, а понякога и през половината от деня. Поне ни бяха останали малко провизии от Елза и се придвижвахме по-лесно извън блатата, сред леко залесени равнини. Храната ни стигна за пет дни, макар че след втория хлябът беше станал корав и жилав. После започнахме да си търсим храна. Гнездото с яйца на един нисък клон, печени бавно на мижав огън, беше същински пир за още два дни. Колкото повече се отдалечавахме от блатата, толкова по-рядко намирахме гъби, но поне тези, които беряхме, бяха по-едри и не съвсем подгизнали. С приближаването до морето пейзажът ставаше все по-оголен, но след мочурливите, заобиколни пътеки покрай блатата приемах с отворени обятия сушавите, покрити с камъни хълмове. През деня търсехме укритие под стърчащите гребени на тежките бели скали, но се редувахме да стоим на стража. Не виждахме нищо.
	Призори на десетия ден, когато ожулванията по ръцете и коляното вече бяха напълно заздравели, дойде ароматът на морето. Но ние не знаехме, че е морето, само предполагахме, че новата солена острота във въздуха е загатване, че брегът скоро ще се разкрие пред нас. И тогава, след като заобиколихме един хълм, го видяхме за пръв път — достатъчно близо, за да различим и пръските пяна по някои от по-ниските скали.
	— Мислиш ли, че си го виждал преди? — попитах, докато сядахме във високата трева и гледахме надолу, където свършваха скалите и започваше синьото движение.
	Той присви очи към хоризонта.
	— Не знам.
	И да го беше виждал преди, не бяха останали следи — взираше се със същата почуда като мен. Ако беше виждал океана в предишния си живот, щеше да е просто поредното нещо, което му бяха отнели. Контейнерът беше погълнал дори морето.
	Облегнах се на него. Седяхме там поне час, наблюдавайки вълните, които се разбиваха в брега. Някъде далеч, сред масивната празнота на морето, имаше остров. И ето ни нас, мислех си, двамата — уморени и слаби, без никаква представа за това как се плава, тръгнали да търсим този остров, тази тайна на морето.

	* * *

	Открихме рибарското селище на следващия ден. Беше започнало да захладнява и пушещите комини издаваха селото от мили. А беше и голямо — може би около шейсет къщи, струпани на върха на една от скалите. Стадото черно-бели крави, което пасеше наблизо, беше достатъчно, за да разберем, че е Алфа, дори и без емблемата, поставена гордо върху дървена табела на главния път. На изток, където скалата рязко се спускаше към малко заливче, от едната страна имаше пътечка. Цял един ден наблюдавахме селяните, които в ранни зори се спускаха по пътеката до лодките. Връщаха се следобед и по-възрастните и децата ги посрещаха и им помагаха да разтоварят мрежите, натежали от улов. Това беше мъчително — да гледаме горе от ръба и да сме достатъчно близо да виждаме лъскавите люспи на рибите. Не бяхме слагали нищо в устатата си от ден и половина, а гладът ни мъчеше почти колкото страхът от преследване. Наложи се да дочакаме нощта, за да се промъкнем до пристана. Беше достатъчно светло, за да виждаме и без огън, въпреки това вървяхме бавно надолу по тясната пътека, стискайки очи при всяко разместило се камъче, политнало шумно към брега.
	Покрай вълнолома бяха накацали ято чайки, които кълвяха негодния улов. Приближихме и птиците се разлетяха с крясък. Бях сигурна, че цялото село ги чува и ще се надигне. В този момент обаче изобщо не ми пукаше — след чайките остана голяма купчина риба и рибешки останки. Макар че се разровихме с отвратени физиономии, изпод горните слоеве, където бяха пирували птиците, успяхме да измъкнем няколко недокоснати риби. Бяха дребни, почти колкото малкия ми пръст, но достатъчно здрави и читави. Отнесохме плячката по каменистия плаж, измъкнахме се от пристанището и дори рискувахме да запалим малък огън, за да я изпечем. Наслаждавах се на всяка хапка. Наслаждавах се дори на това да вадя острите костички от зъбите си и да облизвам омазнените си пръсти. Бузата на Кип беше изцапана с тънка сребърна резка — от рибените люспи, полепнали по кожата му. Те отразяваха светлината на огъня, докато седяхме, загледани в морето, с малка купчинка костици помежду ни.
	— Бихме могли да останем тук, знаеш ли — рече той. — Не би било лошо.
	Прокарах език по зъбите си в търсене на още костици.
	— Да спим под скалите, да се промъкваме всяка нощ, за да се бием с чайките за огризките на Алфа?
	— Няма нужда да е така. Можем да отидем по-натам по крайбрежието. Сами да си ловим риба. Да си построим наше местенце.
	Поклатих глава.
	— Наистина ли смяташ, че няма да дойдат за нас? — Мислех за постоянното присъствие, което не ме напускаше, за оценяващия поглед на Изповедничката. И за червените ездачи от блатата и бичуваната жена във висящата клетка. Вече идваха за нас. — А дори да не ни гонят, мислиш ли, че някой ще позволи на Омега да живее на подобно място, точно на брега, с цялата тази риба на разположение? Дори хората на Зак да не дойдат, ще ни изгонят, това е от сигурно по-сигурно.
	Той метна едно малко камъче във водата.
	— Може би си права. Мислех си, че поне си спомням за тези неща — как работи този свят, макар да не помня как аз се вписвам в него. Но не помня да е било толкова трудно.
	Вдигнах рамене.
	— Вината не е у теб. Нещата станаха по-зле — влошават се с всяка изминала година. Не знаем колко време си прекарал в онзи контейнер. Данъците се вдигнаха толкова много едва след лошите години. Забраната върху Омега селища по реки и брегове е още по-скорошна — откакто Генералшата е влязла в Съвета, така каза Нина. А регистрациите и затварянето на Омега градовете — това е толкова ново за мен, колкото и за теб.
	Той въртеше едно камъче в ръка, сякаш го претегляше.
	— Ами Другаде? — попита.
	— Напоследък явно навсякъде е едно и също — дори на изток.
	— Не другаде тук. Имам предвид Другаде — като в историите. Друго място, отвъд морето. Мислиш ли, че е възможно? Някъде, където нещата могат да са различни?
	Гледайки към безкрая на морето, беше трудно да си представиш, че може да има каквото и да било отвъд него.
	Вдигнах рамене.
	— Може и да е имало някога — отвърнах. — Точно сега и самият остров ми изглежда достатъчно далеч. А трябва да стигнем до него — трябва да открием съпротивата на Омега, да им кажем каквото знаем.
	— И какво знаем? — попита той. — Понякога имам чувството, че нищо не съм научил, откакто напуснахме Уиндъм, с изключение на това какви гъби да не ядем. Още не знаем нищо за мен или за контейнерите.
	Разбирах отчаянието му, но поклатих глава.
	— Мисля, че сме научили много повече, отколкото осъзнаваме. Мислех си за Зак — проектите, които спомена в деня, когато избягах. Всички мерки спрямо Омега. И регистрациите. Начина, по който сега се опитват да държат изкъсо всички Омега.
	— Наистина, научихме за тези неща. Но това все още няма никакъв смисъл — рече Кип. — Зак може да е луд, но не е глупав. Няма смисъл да ни уморяват от глад. Дори с бежанците, не е постоянно решение. — Той разтърка уморените си очи. — Отнемат ни всичко, малко по малко. А сега измъчват хората, бият ги с камшици само за да отправят послание. — Нямаше нужда да споменава онова, от което и двамата се бояхме. Носехме този товар, откак видяхме клетката, която се люлееше от позорния стълб — посланието беше отправено към нас.
	Той метна камъче в морето.
	— Вече не го разбирам този свят.
	Без да го поглеждам, метнах едно камъче подир неговото.
	— Мислиш ли, че вината за това, което прави Зак, е моя?
	На свой ред вдигна рамене.
	— Той ме сложи в контейнера, ти ме измъкна. Така че двамата излизате наравно.
	— Сериозно те питам.
	Той ме погледна.
	— Обвинявам Зак. Знам какво мислиш — че всичко се свежда до едно и също нещо, но не е така. Каквито и планове да крои, те са си негови. Ти и твоят брат не сте едно и също.
	— По този въпрос той със сигурност ще се съгласи с теб.
	Под нас морето вдишваше и издишваше, навлажнявайки обувките ни с пръските си.
	Често мислех за Зак — чудех се какво ли прави, къде е. По-често обаче мислех за Изповедничката. Дори под тазвечершната огромна луна, почти на крачка от пълната, ясно усещах онова чуждо присъствие в нощното небе, което не спираше да ме търси.
	Същата нощ се качихме на лодката. Страхувах се да тръгнем в тъмното, но луната горе светеше силно и ставаше все по-ярка. Огледахме по-големите плавателни съдове, отрупани с риболовни макари и мрежи по палубите, но накрая лодката, която откраднахме, беше съвсем малка. Според мен някоя по-голяма щеше да е по-безопасна в открито море, но както възрази Кип, само с три ръце на разположение нямаше да се справим с плетеницата въжета и макари по по-големите съдове.
	— Да усещаш някое раздвижване в посока морски познания случайно? — попитах аз, донякъде на шега, а когато Кип призна, че е точно толкова объркан, колкото мен от мрежата от въжета и летви, директно се насочихме към най-малката, която намерихме — червена лодчица, с две прилежно скътани дълги гребла, кофа до руля и малко платно, увито около мачтата.
	— Предполагам, че няма да приемеш това като извинение да изклинча от гребането? — Кип погледна към празния си ляв ръкав, докато се спускаше по стълбичката от вълнолома, за да дойде на лодката при мен.
	— Правилно предполагаш — отвърнах, избутвайки лодката срещу пристана, докато той се качваше вътре и ми подаваше въжето, което беше отвързал от кея. — По принцип би трябвало да искам да вършиш всичко, защото моята задача е да водя, но понеже не желаем да се въртим в кръг, предполагам, че ще ми се наложи и на мен да погреба. — Хвърлих въжето на пода на лодката, където то падна в краката на Кип. — Както и да е, вятърът се усилва и трябва да видим как ще използваме платното.
	— Внимавай какво си пожелаваш — рече той. — Ако питаш мен — с тази малка черупка колкото по-малко вятър, толкова по-добре.
	— След час гребане ще те питам дали ще мислиш по същия начин.
	Винаги бях обичала водата — нали бях израснала край реката. Но сега беше различно — дори в спокойна нощ като тази движението на морето под нас беше по-настоятелно, по-мощно от реката във всеки един момент.
	Шумът, който вдигнахме при маневрирането и лавирането между другите лодки, ми се струваше невъобразим, но по пътеката така и не се появи светлина и само след минути гребане се озовахме на изхода на пристанището, където вълнението беше по-голямо. И това ми напомни за Зак и за реката. Като деца често се забавлявахме с една и съща игра — пускахме отворени шушулки от семена по реката и от моста наблюдавахме коя от тях ще спечели състезанието надолу по течението. Сега се чувствах така, сякаш с Кип бяхме в една от тези дребни шушулки, изгубени в чудовищната морска шир.


>	Глава 17

	Инстинктът, който ме тласна да тръгнем точно тази нощ, се оказа точен — времето се задържа добро, а лунната светлина беше толкова силна, че можех да видя земята зад нас часове след като отплавахме. По-късно обаче, далеч от сушата, вълнението се надигаше над лодката до нивото на кръста, но пък беше стабилно и постоянно. Установихме, че ако държим лодката с лице към вълнението и не позволяваме да се обърнем странично, успяваме някак да се спогодим с вълните достатъчно добре. След малко драпане, успяхме да вдигнем платното и се понаучихме да поддържаме зигзаговиден ход, за да плаваме срещу вятъра. Кип все поглеждаше към вече липсващия бряг, но изглеждаше спокоен от моята сигурност, с която насочвах курса. В един момент, някъде около час преди първите признаци, че слънцето изгрява, го предупредих да забави лодката.
	— Тук някъде има подводни камъни, не са далеч и не ми се ще да се забием в тях. — Усещах ги като мигла в окото или като камъче в обувката — бяха малки, но нямаше как да ги игнорираш.
	Дори при постоянната светлина на луната не виждахме нищо, изпъвахме врат във всички посоки, докато се опитвахме да държим лодката с носа напред към надигащите се вълни. В един момент извиках да извие руля рязко наляво и заорах с греблото, за допълнителна тяга. Щом лодката се изви надясно, го забелязахме, нямаше и две крачки от другата страна на лодката — по-различния нюанс на мрака сред черната вода. Поредната вълна го погълна, но в следващия момент отново виждахме назъбения силует на скалата.
	След това Кип спря да ме пита колко още смятам, че има до там, и ме остави да се концентрирам върху пътя. Изкарахме цял ден, разделяйки водата на порции мижави глътки. Когато настъпи нощта, тя ни даде временно облекчение, въпреки че морето около нас сякаш се уголемяваше от сгъстяващия се мрак. Последните капки вода вече бяха изпити, но поне луната ни осветяваше достатъчно, за да виждаме. С разпукването на зората, вълнението понамаля и направихме опит да спим на смени. Първо бях аз, но дори не успях да се възползвам от определеното ми време. Бях се надявала, че сънят ще отклони вниманието ми от жаждата, но щом затворих очи, почувствах устата си още по-пресъхнала, сякаш езикът ми беше станал по-голям от устата.
	Когато дойде неговият ред, и Кип не се справи по-добре — въртеше се мъчително на дъното на лодката, където се беше опитал да се опъне.
	— Дори най-гадните блата и камънаци, на които сме спали, откак избягахме, не убиваха така — рече. — Едва си държа очите отворени, но проклет да съм, ако мога и да заспя. Мръдни.
	Така че той отново зае мястото си до мен и продължихме напред, а слънцето продължаваше да се издига зад нас.
	Доста след обяда на втория ден, когато от солените пръски устните ми бяха вече подути, стигнахме до рифа. Виденията ме бяха подготвили за това, но не бях осъзнавала колко ще е страшно — огромната ширнала се водна площ, от която непоклатимо стърчаха скални късове. Някои се издигаха на шест фута над водата, други дебнеха под повърхността, а острите им върхове се виждаха само когато вълните се оттегляха периодично. Рифът се простираше докъдето стигаше поглед и ми напомняше на осеяната с камъни равнина, която заобикаляше колибата на Алис и селището.
	Вятърът беше стихнал, но все още затрудняваше точното насочване на лодката, което се оказа невъзможно с вдигнато платно, така че го спуснахме и загребахме неуверено сред насечените от скалите вълни. Често мястото за преминаване между камъните беше толкова тясно, че се налагаше да прибираме и греблата. Ако загубех концентрация дори за миг, острите зъбери опираха в основата на лодката. След два часа вече се появи и самият остров — остър като скалите на рифа, но се издигаше коничен и висок. Гледката на острова донякъде правеше пътуването още по-обезсърчаващо, понеже не можехме да продължим директно към него. Наложи се да следваме прилежно пътищата на рифа, рисувайки сложен маршрут, който на места сякаш ни отдалечаваше от целта.
	След няколко часа се изгубих. Усещах скупчването на камъните отдолу, но нишката, която ме беше водила до този момент, сякаш се изплъзна. Лежах в предната част на лодката, с едната ръка върху водата, и объркано търсех изход сред формите, които водата рисуваше в съзнанието ми. Измина час, а ние просто се носехме безцелно, а Кип нервно опипваше с греблото под водата, отбутвайки лодката от стърчащите скали, изникващи отвсякъде. Застъргването на камъните по дъното на лодката беше като непрестанно скърцане със зъби. Основата на лодката, онези няколко инча дърво, оприличавах на крехка мембрана, удържаща света на камъните и тъмната вода от мен. Опитах се да фокусирам отново съзнанието си, но нуждите на тялото ми ме разсейваха. Слънцето си вършеше безмилостната работа горе в небето, а главоболието ми сякаш пулсираше в такт с вълните. Устните ми бяха толкова подпухнали, че се пукаха при всяка гримаса, а рукналата кръв не спомагаше за утоляването на жаждата ми.
	Една огромна вълна ни запрати настрани, където носът опря в някаква едва подала се скала. С издигането на предната част на лодката, задната потъна надолу. Кип бързо скочи, вече до прасеца във вода, която се надигаше все повече с всяка идваща вълна. Лодката изскърца върху камъните, когато Кип се покатери до мен в предната част. Наложи се да вложим всичко от себе си и подпирайки греблата в скалата отляво, бутахме с всички сили, за да свалим лодката от там. Но макар че успяхме, тя вече беше наводнена и натежала. Всяка вълна я избутваше отново и отново към гладните скали.
	Опитах насилствено да изчистя съзнанието си, да игнорирам водата, събрала се около прасците ми, и застъргването на корпуса о камъните. Докато си припомнях как бях успяла да насоча мислите си там, в Хранилището, по време на разпитите на Изповедничката, отново си представих ножа за миди в ръцете на майка ми, толкова отдавна. Превърнах съзнанието си в нож.
	И ето го там — маршрутът отново се откри пред мен, криволичейки между стърчащите късове на рифа. Докато отново поемах греблото, за да направлявам лодката, чух как Кип облекчено издиша, грабва кофата и започва да изхвърля водата.
	Дори когато бяхме проникнали в сърцето на рифа, където островът стърчеше над нас, беше трудно да видим как ще акостираме. Островът се извисяваше рязко от морето — стените му бяха стръмни и черни. Нямаше признаци на живот, никаква подсказка за място, към което да се приближим безопасно, камо ли да слезем на суша. Отне ми час, напрягайки изтощеното си съзнание, да ни изведа в полукръг до западната страна, където, щом се приближихме достатъчно, забелязахме цепнатина между стръмните върхари — едва доловима, докато не се приближихме на двайсетина фута. Но щом прекосихме, гребейки, под естествената арка, под сянката на стръмните стени дупката се разшири до малък пристан. Цяла флотилия лодки, шарена колекция, строени в редове. Каменен плаж около заливче, на който се мъдреше ниска кула.
	На кея, под светлината на късния следобед, играеха две деца.
	Кип се обърна към мен. Кожата му беше на кафяви и бели шарки — от изгарянето и солените пръски, устните — напукани. Почти не приличаше на себе си, докато не се ухили до уши.
	— Истински е — рече.
	Пътуването беше достатъчно ужасно за мен, а знаех, че островът ни очаква. За Кип, осъзнах аз, това беше акт на вяра. Вяра в острова или в мен. Докато пристанището ни обгръщаше, погледнах нагоре към върховете, които се врязваха безмилостно в небето. Докарах усмивка, не по-малка от тази на Кип и след малко и двамата се смеехме неудържимо. Гласовете ни бяха дрезгави, просмукани със сол, но кънтяха свободно, без ограничение. За пръв път от бягството ни от Уиндъм, не ни пукаше дали ще ни чуят. Чайките по мачтите на закотвените кораби отлетяха, а децата се обърнаха и се вторачиха в нас.
	Докато гребяхме към кея, си помислих, че нещо не е както трябва с тези деца, застанали близо едно до друго и вперили мълчаливо поглед в нас. Не ме изумиха деформациите им. Те бяха очевидни и често срещани — малкото момче беше джудже, с несъразмерни крайници. Пръстите на момиченцето, все още стиснали въдицата, бяха ципести, както и босите крачета. Бях виждала такива неща безброй пъти. Но какво беше толкова смущаващо в тези деца? Едва когато метнахме въжето на лодката на кея и се качихме по металната стълба, а малкото момиче вдигна ципестата си ръка към лицето, за да прогони някаква муха, осъзнах, че децата не са белязани. Вълната от удоволствие, която ме заля, щом разпознах тази недокосната кожа, ме накара да забравя за жаждата си. Когато погледнах към Кип, установих, че и той беше забелязал — ръката му несъзнателно опипваше собствения му печат, докато се взирахме в децата.
	— Вие странници ли сте? — попита момчето.
	Кип приклекна съзаклятнически до него и кимна с глава към мен:
	— Предполагам, че съм малко странен. Но тя е още по-странна.
	Момичето се разсмя, но момчето остана с каменна физиономия.
	— Ако сте странници, трябва да кажа на Оуен.
	— Това е добра идея — обадих се аз. — Защо не ни заведеш при него?
	Децата ни поведоха по пътека, която се изкачваше стръмно нагоре от плажа, но не бяхме минали повече от двайсет крачки, когато забелязахме трима мъже в синьо, които тичаха надолу към нас от кулата. Кип вдигна ръка за поздрав, но мъжете се приближаваха бързо и както забелязах с тревога, бяха извадили мечовете си. Кип ме погледна.
	— Няма къде да бягаме — рекох. Бях твърде изтощена дори да заплача. Така че зачакахме, Кип остана с вдигната ръка, но сега жестът за поздрав беше жест на отстъпление.


>	Глава 18

	Мъжете бързо ни заобиколиха. Аз също вдигнах ръце, но също като Кип се озовах притисната към земята, където единият от мъжете ме натискаше с коляно в гърба. Най-високият обърна главата ми настрани и с бързо и отработено движение проследи с пръст белега ми, докато аз изкашлях пясъка от устата си. До мен Кип бе подложен на същата процедура, но празният му ръкав говореше сам за себе си. Всичко това стана в пълно мълчание, от мъжете не се чуваше нищо, освен тежкото им дишане. Капачката на коляното на единия опираше болезнено в гърба ми, а с ръка не спираше да притиска лицето ми към песъчливата земя.
	Накрая най-високият проговори, но се обърна към децата.
	— Колко пъти сте предупреждавани за странници? Всяка лодка, всеки човек, който не познавате — веднага сигнализирате на стражите.
	— Идвахме при вас — възрази момчето. — Знаех, че са странници.
	— Той не е странен. Тя е по-странна — услужливо допълни момиченцето.
	Спокойната реакция на децата като че ли поуспокои мъжа.
	— Видяхме ги от наблюдателния пост — каза той на момичето. Най-накрая се обърна и към нас. — А нашата работа е да посрещаме странниците. — С кимване на брадичката нареди на Кип да се изправи, което той и направи, но до голяма степен с помощта на онези, които го притискаха. — И сте минали целия път от сушата в това? — Стрелна с поглед нашата черупка. — Как прекосихте рифа?
	Кип сведе очи към мен. Бузата ми все още беше притисната към земята, но успях да кимна леко.
	— Тя знаеше откъде да минем.
	— Кой ти каза? — настоя да разбере мъжът. — Кой ти даде карта?
	— Никой — отвърнах аз.
	Единият от мъжете изпразни торбата, която се беше изхлузила от рамото ми, и с крак разстла и без това оскъдното съдържание по земята — празната манерка, ножа и кибрита. Одеялото, влажно от дъното на лодката.
	Високият се надвеси над мен, издърпа ме нагоре и ме огледа любопитно, докато изтупвах пясъка от бузата си. Всички мъже бяха Омега, всички бяха белязани. Единият — джудже, като момчето, а тъмнокосият държеше меча си в деформираната си ръка — всички пръсти бяха слети в едно. Най-високият беше с усукан крак, но това никак не забавяше движенията му. Виждах, че търси моята деформация.
	— Ти си ясновидка — констатира най-накрая. Не беше въпрос.
	— Сънувах острова — обясних.
	— Сънищата са едно, но да си проправиш път през рифа — да не сънуваш карти?
	Не можех да му обясня как става. Помня, когато мама искаше да забие някой пирон на стената на кухнята, за да има къде да си закачва още тенджери, как почукваше по бялата стена, докато не чуеше промяна в звука, а липсата на отекване разкриваше, че под мазилката има дървена греда. Но как бих могла, с пресъхнала уста и трепереща, да обяснявам подобни неща на тези непознати, наобиколили ни с извадено оръжие?
	В крайна сметка, онова, което сложи край на въпросите им, беше очевидното ни изтощение. Препъвах се в собствените си думи. До мен Кип стоеше замаян, с надебелял от умора и жажда език. Тъмнокосият сръчка разпитващия и тихо каза:
	— Тази вечер няма да измъкнем повече от тях.
	Високият ни загледа за миг, после заговори бързо:
	— Хубаво. Засега ще ги заключим, ще съобщим във форта и призори ще ги заведем горе. Но искам допълнителна стража за тази вечер на всички постове.
	Нямахме сила дори да възразим, когато ни заключиха в една схлупена къщурка в основата на кулата. Взеха ни торбата, но поне ни дадоха храна и прясна вода, която имаше толкова сладък вкус върху пресъхналите ни от сол езици. Когато свещта изгасна и чайките се настаниха на покрива, лежахме на сламената рогозка и се увивахме в единственото одеяло, наслаждавайки се на неподвижността на този свят, неразлюляван от вълните. Навън, в пристанището, лодките поддържаха вечерния си разговор — скърцането на носовете, опъващи въжетата.
	— Наистина вярвах, че тук ще е безопасно за нас — прошепнах. — Съжалявам.
	— Благодарен съм само, че не съм на проклетата лодка.
	Усмихнах се. Може би заради това, че често го бях сънувала, но не усещах острова като нещо чуждо. Въпреки заключената врата и решетката на прозореца, можех спокойно да заспя.
	— Но пък е хубаво, нали? — обадих се тихичко. — Да видиш небелязани деца.
	— Може би повече щеше да прилича на обетованата земя, ако не бяхме заключени — отвърна той. — Но все пак е мило, че можеш да приемаш така радушно място, където ни посрещат въоръжени мъже и за добре дошли ни затварят.
	Засмях се.
	— Зак казваше, че съм наивна.
	— Боже опази да се съглася с брат ти.
	И двамата бяхме замаяни не само от изтощение, но и от смесицата от облекчение и страх. Бяхме успели — пристигнахме на острова, който дотогава бе представлявал само слух, само мечта. Но ето че отново бяхме затворени, разпитвани. Осъзнавах, че устните ми са все още напукани и сухи, но когато Кип се обърна да ме погледне, прибра косата от лицето ми и положи главата ми в дланта си, бях твърде уморена, за да си откажа този комфорт. И неговите устни бяха нацепени, а ръката му беше загрубяла от греблото, но когато се целунахме, вече не усещах нищо от това. Или по-скоро да, усещах, но имаше някакво удовлетворение и спешна нужда — напуканите ми устни силно притиснати в неговите, приятната болка от това. И след цялото време, прекарано заедно, да го целувам беше същото като пристигането ни на острова — същото усещане за страх и едновременно акостиране на сигурен бряг.

	* * *

	За пръв път чух за Пайпър от децата. Събудих се от шумната им игра пред колибата — спореха на висок глас кой ще играе ролята на Пайпър. Реших, че е някоя детска игра като криеницата — като една от онези игри и песнички, в които със Зак никога не можехме да се включим в селото. Но мъжете, които отключиха вратата малко по-късно сутринта, също го споменаха:
	— Ще ви водим да се срещнете с Пайпър.
	— Кой е този свирач? — попита Кип.
	— Не „свирач“*. Просто Пайпър — отвърна високият мъж, когото бяхме срещнали предната вечер. — Той ще реши какво да ви правим, дали може да останете.
	[* _Piper_ (англ.) — свирач (игра на думи). — Б.пр.]
	Върна ни торбата, но забелязах, че ни бяха взели ножа. Той и още трима ни придружиха от кулата. Мъжете носеха мечове, но изглеждаха дружелюбни. От кулата ни поведоха по една тясна пътека нагоре към главния връх на острова. Беше стръмно, но го усещах още по-стръмно заради умората, макар че ми бе по-спокойно, като виждах, че Кип дори не се задъхва от разходката по нагорнището. През месеците от деня на бягството ни се беше променил много, кожата му бе загубила не само бледия си вид, но и восъчната лъскавина. Макар да беше хилав, сега притежаваше жилавост и сила. Все още малко непохватен, в повечето случаи, когато се налагаше да прави нещо, изискващо две ръце, но предполагах, че това ще отшуми, както се надявах да стане и с амнезията.
	Високият се представи като Оуен. Предишната му скованост все още беше налице, но надделяваше любопитството.
	— Какви са новините за Съвета напоследък? — попита. — А нещо за селищата на изток?
	Обърнах се към Кип, който отвърна на усмивката ми. Знаехме и твърде малко, и твърде много.
	— Съжалявам — отвърнах, — но сме най-неподходящите хора за този въпрос.
	— Крили сте се твърде дълго, за да следите новините? Или сте били някъде в провинциите?
	Уплаших се от това колко нелепо би звучала истината. В крайна сметка просто казах:
	— Бяхме под земята. Дълго време. Аз години наред, а Кип може би и по-дълго. Вероятно.
	Оуен вдигна вежди.
	— Не е лошо да си изгладите историята, преди да се срещнете с Пайпър. Той не обича да го разиграват.
	— Няма история за изглаждане — отговорих. — Или по-скоро има история, но ние не я знаем. Не и цялата.
	— Аз пък изобщо, в моя случай — добави Кип.
	Оуен спря пред нас и реших, че ще настоява за повече, но вместо това той се обърна към каменната стена, надвиснала над пътеката, и отмести висящите до земята глицинии. Зад растенията, издълбана в скалата, имаше врата, цветът на ръждата по метала бе почти идентичен с този на пясъчника на скалата. Един от другите мъже пристъпи напред с ключ в ръка и трябваха доста усилия от страна на двамата, за да издърпат и отворят вратата. Вътре имаше тесен коридор със стръмни стълби, водещи нанякъде в мрака. Челюстта ми се стегна само при мисълта, че влизам в подобно тясно пространство, където стените опираха в раменете на Оуен от двете му страни. Но Кип тръгна след Оуен и нямаше време да се колебая. Мъжете след мен заключиха вратата още преди Оуен да е успял да запали факлата, която свали от скоба на стената. Следвайки светлината в ръцете на Оуен, отначало броях стълбите, но когато Кип се препъна и ругатнята му огласи тясното пространство, забравих докъде съм стигнала. Тунелът беше стръмен и достатъчно дълъг, за да ми се наложи да се съсредоточа върху собственото си дишане. Най-сетне сенките от факлата започнаха да избледняват, а коридорът изсветля. Тогава чух гласове, които поздравяваха Оуен, а силуетът му се открои на дневната светлина отпред. Преди да излезе, се обърна отново към нас.
	— Очаква ви. Но мислете внимателно, кажете му онова, което има нужда да разбере. Пайпър не е като теб — посочи той към мен, — но може да прецени кога го разиграват.
	Сетих се за Изповедничката. Споменът за онези сесии в килията ме плашеха толкова, колкото дори въоръженият ескорт не го правеше. Дотук ли бях стигнала — друг човек, друг Изповедник?
	Вече бяхме навън на светло и няколко секунди мижах срещу яркото слънце. Зад нас морето беше напълно скрито от погледа от ограждащия ръб на кратера, в който се намираше градът. Стълбите, които бяхме изкачили, бяха изрязани в естественото ограждение и ни доведоха почти до средата на пътя към главния кратер на острова. Когато пристъпих напред, го видях. Или по-скоро го видях отново — градът, струпан върху самия себе си по стръмната яма. Беше толкова познат — от езерото, което се намираше в центъра на кратера, до къщите, скупчени в далечния край. Бледосивият форт, който бях виждала многократно в сънищата си.
	Оуен и хората му вече бяха изчезнали обратно по стълбите и бяха заменени от други трима — две жени и един мъж в еднакви сини униформи. Не продумваха, докато ни обграждаха и ни поведоха по тесния главен път, който се виеше през града. Кип не спираше да се оглежда. Трябваше да си напомня, че той никога не бе виждал това място преди. На няколко пъти се наложи да го побутвам напред, защото спираше да разглежда града. Над нас един човек простираше пране от прозореца, а в средата на челото му имаше трето око; жена без ръце и крака седеше на прага и сръчно свиваше цигара с устните си. Възрастните бяха белязани, но много от децата не бяха. Тълпата не отвръщаше на любопитството на Кип, макар че някои от хората ме зяпаха, докато се изкачвахме нагоре по хълма. Ескортът ни не изглеждаше да се чувства под заплаха и държаха мечовете в ножниците. Движеха се бързо нагоре по извития път, така че ни се налагаше направо да подтичваме, за да удържаме темпото, и се радвах на върволиците от хора, които от време на време ни забавяха.
	Минахме през няколко от външните стени на форта и спряхме във вътрешния периметър, само на няколко ярда под ръба на кратера. Една врата, обтегната и подсилена с желязо, пазеше арковидния вход в основата на форта, който се извисяваше над нас. Мъжете вътре, облечени в същите униформи като ескорта ни, отвориха една по-малка врата отстрани и ни вкараха вътре. Звуците на града тук бяха заглушени, но все пак се чуваха — играещи деца; търговци, хвалещи стоката си; хора, които се провикваха от прозорец на прозорец през тесните улички. Дворът, в който се намирахме, беше обграден от три страни от високата сграда — наполовина крепост, наполовина дворец. Ескортът — сега вече шестима, но все така мълчаливи, ни поведе през главния вход, нагоре по няколко стълбища до тъмна дървена врата.
	— Очаква ви — каза единият. Беше същата фраза, която и Оуен използва по-рано. Погледнах към Кип, който си пое дълбоко въздух. Щеше да ми е хубаво да мога да го хвана за ръка, но бях от лявата му страна, където висеше празният ръкав, така че се пресегнах да го докосна по рамото и усетих как леко го надига в отговор.
	От другата страна вратата беше отворена. Ескортът ни се оттегли назад, а ние с Кип влязохме сами, подминавайки двамата стражи, които ни бяха отворили. Стаята беше ярко осветена от голям прозорец на отсрещната страна, пред който, върху платформа, имаше поставен стол с висока облегалка. Приближихме се заедно и спряхме пред стълбичките, които водеха към подиума. Погледнах към светлината и ми трябваха няколко секунди, за да установя, че столът е празен. Обърнах се отново към вратата, повдигайки вежда към най-близо стоящия от стражите, застанали до вратата.
	— Доведоха ни да се срещнем с Пайпър.
	Човекът ми се ухили. Беше, осъзнах аз, почти момче, може би на моята възраст или малко по-голям.
	— Той е зает човек. Защо му е да се среща с вас?
	Беше висок, по-висок дори от Оуен, и макар дясната му ръка да беше силна, положена върху дръжката на дългия нож, лявата липсваше. Ръкавът не висеше празен, както избираха мнозина, а просто беше отрязан и зашит на рамото, без извинения за липсващата ръка. Той се движеше със същата добре овладяна мускулеста сила като стражите, които ни бяха придружили, което беше рядка гледка сред Омега на сушата.
	— Имам да му казвам разни неща. Важни неща, мисля. И бихме желали да останем тук, поне за малко.
	— И защо трябва да ви позволи? Или пък да вярва на новините, които носите?
	Пристъпи леко напред, но усмивката остана на лицето му. Кип също пристъпи към него, с ръка на хълбока, както при стража, макар при липсата на оръжие жестът да беше излишен.
	— Ще отговаряме пред Пайпър, не пред теб. Той е наредил да се явим тук.
	Усмивката на мъжа стана още по-широка.
	— Действително, така беше. Но може би ще се наложи да отговорите на мен в крайна сметка. — Той седна до ниската масичка при вратата, където бяха поставени дъска за игра на дама и две халби ейл. — Седнете и ми разкажете каквото имате да казвате.
	Освободи другия пазач само с леко движение на главата. Мъжът се поклони небрежно и се шмугна през вратата. Ние стояхме, раздвоени между подиума и вратата. Той погледна към постамента и към празния стол.
	— Лъскавия стол? Боя се, че предшественикът ми имаше повече вкус към величественото от мен. Него трябва да вините и за грозните гоблени. Аз съм Пайпър.
	Погледнах го, облечен простичко в същата синя униформа като останалите пазачи.
	— А униформата?
	— Аз съм гвардеец, също като останалите стражи тук. Единствената разлика е, че имам по-големи правомощия. Моята работа е да съм на стража за всички ни. За острова. — Той се облегна назад, избутвайки с крак стола към мен, докато го приближавахме. Когато и да помръднеше, се чуваше дрънчене от многото малки ножове за мятане, които висяха в задната част на колана му.
	— Мислех, че ще си по-възрастен. Както говореха хората за теб. — Отново го огледах. Беше нещо напълно ново за мен — широката му уста и тъмната кожа не бяха се явявали в сънищата ми. Имаше една лека увереност в маниерите му, която трудно свързвах с белега на челото. Не беше само това, че липсваха хлътналите бузи на повечето Омега от сушата, най-бедните от които бяха толкова слаби, че кожата им сякаш бе здраво опъната върху изпъкналите черепи. Имаше нещо и в начина, по който седеше — облегнат на стола си, с широко разтворени крака и леко отметната назад глава. На сушата Омега се бяха научили да не заемат много пространство. На големите пътища близо до пазарните градове вървяхме близо до канавката, с наведени глави, встрани от ритниците и подвикванията на Алфа конниците. Когато войниците на Съвета придружаваха някой бирник до селищата, се нареждахме безшумно да предадем каквото искаха от нас, като избягвахме погледите на войниците и ужилването на камшика, което можеше да ги придружи. Но тук, в тази величествена зала, Пайпър седеше напълно отпуснат, в пълен контрол над пространството. Не беше кой знае какво за отбелязване — просто стойката на един човек. Но в този момент го усещах като толкова драматична заявка за присъствие, колкото самия остров. Раболепното съществуване, което водехме на континента, изглеждаше срамно в лицето на този мъж с гордо стисната челюст, с широката усмивка, гравирана сред бръчиците в краищата на очите. Дори тялото му, очевидно силно и добре охранено, сякаш беше дръзко изявление. На сушата непрекъснато ни повтаряха, че сме съсипани, деформирани, безполезни. Така че беше същинско удоволствие да виждаш красотата на Пайпър — гладката кожа на ръката и рамото му, с мускули като самуни хляб. Широко разположените, оценяващи очи, светнали върху лъскавата кожа. Лекотата, с която носеше тялото си, щеше да е предизвикателна за един Алфа, за Омега — същински шок. И друго — повечето Омега имаха бретони или пускаха дълги коси, за да прикрият печата, а гъстата черна коса на Пайпър беше подстригана ниско, оставяйки белега открит и ясно видим. Носеше го като знаме. Сетих се как бях изучавала собствения си белег, когато още беше пресен, и си повтарях: _Това е, което съм._ Мантрата на примирението. Но Пайпър носеше своя знак като декларация и предизвикателство.
	— Не се срещам с всички новодошли — каза той. — Не бих могъл — толкова са много напоследък. Но винаги някой ги води. Вие сте първите, които сами са намерили пътя. Това ме притеснява.
	— Довеждани? Как? Пътят не е лесен.
	— Това е меко казано. Но имаме нужда от нови хора — в крайна сметка един остров на Омега не може да увеличава населението си. Имаме мрежа от контакти на континента. Хората ни търсят. Ако решим, че можем да им се доверим, ги довеждаме тук с кораби. А понякога, когато е сигурно, влизаме в Алфа градове и вземаме Омега деца, които още не са белязани. Алфа наричат това набези, но аз предпочитам да не използвам този термин. Наричаме ги спасителни акции.
	— Отнемате ги от родителите?
	Пайпър реагира, повдигайки вежди в почуда.
	— Родителите, които биха ги обозначили? Които ще ги изпратят да се борят за съществуването си с другите отхвърлени върху парчета земя, която никой Алфа няма да си направи труда да обработва? За тези родители ли питаш? — Той се наведе напред, вече по-сериозен. — От вас може да се очаква подобен въпрос, да. Опитът ви, предполагам, е доста по-различен.
	Кип и аз се спогледахме. Заговорих първа.
	— Мислите, че ми е било много лесно? Отпратиха ме малко по-късно от обичайното, но все пак ме отпратиха. А и аз съм имала опит с набези. Може би не от онези, които вие организирате, но знам какво е да дойдат за теб, да те отвлекат.
	— Не си съгласна с нашите методи. Ще имаме още време да обсъждаме тези неща. Но сега трябва да узная твоята история. И твоята — добави той, обръщайки се към Кип. — Виж. — Той се пресегна през малката масичка. С един пръст вдигна косата от челото ми и проследи очертанията на белега. — Можеш да казваш каквото си искаш за това колко опит имаш като Омега, но твоят опит _е бил_ различен. Знакът е направен за бебета, най-много за две-тригодишни. Но твоят белег почти не е разтегнат, едва избледнял. Явно си била кажи-речи възрастна, когато е бил направен.
	Отстраних ръката му от челото си, но погледът му остана втренчен в мен.
	— На тринайсет. Отпратиха ме тогава.
	Той отново се усмихна.
	— На тринайсет? Не е нечувано ясновидците да прикриват същността си за известно време, дори години, но не бях чувал някой да издържи толкова дълго. Страхотно постижение — момичето, което успя да измами всички.
	— Не всички — рекох, мислейки за Зак и неговата бдителност.
	Пайпър внезапно се извърна към Кип.
	— Ами ти — ти как успя?
	— Какво да съм успял?
	Пайпър се пресегна, този път за да докосне белега на Кип.
	— Да бъдеш белязан толкова късно. Не си ясновидец. За теб и мен е по-трудно да се скрием. — Той надигна собственото си рамо, поглеждайки съзаклятнически към празния ръкав на Кип. — И затова се чудя как е възможно някой като теб да успее да избегне жигосването половината си живот?
	Ръката ми сама се стрелна към собствения ми белег, а до мен Кип направи същото. Обърнах се към него, надавайки странен звук — нещо средно между смях и стон.
	— През цялото това време — рекох. — През цялото време, всяка нощ да се опитваме да разберем нещо за миналото ти. А то било точно тук — на средата на главата ти. Ние сме пълни идиоти.
	— Говори за себе си. Ти си ясновидката в крайна сметка. — Въпреки шеговития тон ръката му не помръдна от челото. Чудех се дали си спомня момента, за който мислех аз — онази нощ, почти веднага след бягството ни от Уиндъм, когато се събудих разтревожена от съня с Изповедничката, а Кип ме успокояваше. _Всичко е наред, шшт, всичко е наред_, беше казал тогава и беше притиснал челото ми в своето. Все още можех да го усетя — точното съвпадение на неговия белег с моя. Същият размер.
	— Не е кой знае какво, за да се хванем за него — рече Кип, — но не е нормално, нали? Значи трябва да измислим защо е така. Може би са…
	Пайпър го прекъсна:
	— Изглежда, че знаеш за миналото си колкото и аз знам за него. Че може и по-малко.
	Кип срещна погледа на Пайпър.
	— Миналото ми започна преди няколко месеца, когато срещнах Кас. — Преди Пайпър да довърши завъртането на очите си, Кип продължи: — Не се правя на сантиментален. Буквално тогава започват спомените ми. Преди това — нищо, освен някое и друго бледо видение от контейнерите.
	Отне ни доста време да му разкажем — Хранилището, залата с контейнерите, нашето пътуване. Нямах търпение да разкрия какво съм видяла в контейнерното помещение, но също така се колебаех колко да разкрия за собственото си минало. Кип и аз все се прекъсвахме, а когато разговорът стигаше до самоличността на моя близнак, изведнъж замлъквахме. В крайна сметка се въздържах да спомена за Зак, но не скрих нищо друго. Пайпър ни помоли да нарисуваме карти, диаграми на залата, на оборудването, на светлината в килията ми, на маршрута, който бяхме следвали след бягството си. Притеснявах се, че Кип може да се почувства неловко, докато описвах жиците и стъклените контейнери от залата, но той сякаш се вълнуваше от това, че разказва историята си на някого, и кимаше в съгласие, докато описвах разни подробности.
	Разказах му за Изповедничката, но стана ясно, че вече беше чувал за нея.
	— Тя е страховит образ, без съмнение. Ще ми се да бяхме се добрали до нея преди Съвета.
	— Вярвай ми — отвърнах. — Не би искал да е на твоя страна.
	— Може би. Но не съм сигурен, че я предпочитам на тяхна страна — това е проблемът.
	Разказах му за момента, в който се опитах да отвърна на удара и бях успяла да надникна в нейното съзнание. Огромната зала, опасана с жици, която бях видяла там, и последвалата яростна реакция.
	— Значи не е било друга част на залата с контейнерите?
	— Не. Нещо съвсем различно. — Представих си я отново — зловещо увитите по металните части жици нагоре по извитите стени. Не беше просто това, че залата не приличаше на нищо, което някога бях виждала. Удиви ме яростта на реакцията й, бърза и остра като кама. Каквото и да бях видяла, беше важно за нея.
	Когато стигнахме до частта за бягството ни от Ню Хобарт и му разказахме за висящата пред блатистото селище клетка, той само кимна.
	— Не си изненадан? — попита Кип.
	— Ще ми се да бях. Един от нашите кораби се върна преди два дни със същите новини.
	— И те ли са били в същото селище? — Изглеждаше ми невъзможно съвпадение, предвид огромното мочурище, където единствените хора, на които се бяхме натъкнали, бяха няколко войници на коне.
	Пайпър поклати глава.
	— Не. Нашите съгледвачи бяха на север от Ню Хобарт. — Направо ми прилоша, когато той млъкна за малко. Знаех какво следва. — Две селища там и още едно, по-близо до брега. Войниците минали и оттам. Бичували по един човек във всяко. Дори не си направили труда да повдигнат обвинения, както правят обикновено — само проверили регистрационните карти, за да се уверят, че не са близнаци на някоя важна клечка. После ги бичували и се погрижили да ги изложат на показ, така че всички да видят.
	Сигурно беше забелязал ужаса по лицата ни.
	— Може и да е било предназначено за вас — рече без заобикалки. — Няма да ви успокоявам с фалшиви представи. Но докладите стигнаха и до нас — за брожения в Ню Хобарт, след като Съветът започнал да затваря града.
	Мислех за Елза и Нина.
	— Не са постигнали много — няколко хвърлени камъка, поход и викове, макар и само това да е прецедент. Колкото до Съвета, има много причини да демонстрира силата си в този момент за назидание.
	Представих си малкото селище, където с Кип се промъкнахме до хамбара и танцувахме на музиката на бардовете. Дали и там от някой позорен стълб не се люлееше клетка? Буквално усещах как кръвта тече във вените ми. Влачеше се тежко като пясък. Исках да протегна ръка към Кип, но дори утехата на докосването беше повече, отколкото можех да си подаря. На лицето на Кип беше изписан такъв ужас, какъвто не бях виждала преди, дори когато бягахме от огъня или се борехме с прииждащата вода насред рифа.
	Успяхме да продължим разказа си чак след подкана от Пайпър. Едва чувах собствените си думи. Имах чувството, че сякаш се надвиквам с дрънченето на веригата на клетката, която скърцаше в главата ми.
	Пайпър слушаше особено внимателно, когато описвахме пътуването си до острова. След като разбра, че ни е отнело две нощи и два дни, той кимна.
	— По-дълго от обичайното, значи, с двайсетина часа. Но това е за опитни моряци, по най-прекия път от сушата и през рифа. Никога обаче не сме го прекосявали с толкова малка лодка.
	Помоли ме да нарисувам карта, но след няколко безплодни опита бутнах листа.
	— Така не го виждам — не се появява просто.
	— Опитай отново. Наскоро си го пропътувала, би трябвало да си спомниш. — Пайпър отново избута хартията през масата към мен.
	Кип твърдо постави ръка върху листа.
	— Достатъчно — стига засега. Имате си карти и без това — хората ви трябва да имат.
	— Разбира се — отвърна Пайпър. — Имаме карти, макар да ги пазим много внимателно. Но никой никога не е успявал да стигне дотук без карта. Нито дори ясновидците. Имахме двамина на острова, но и те бяха доведени. Никой не е успял да се ориентира сам.
	— Голяма съм късметлийка — рекох. — Минах целия този път само за да ме разпитват отново.
	Пайпър не обърна внимание на гнева в гласа ми, макар че се пресегна и прибра хартията.
	— Трябва да ни разберете. Местоположението ни е единственото нещо, което пази този остров. От доста време знаят, че имаме укрепление някъде. Спасителните ни мисии са съсредоточени основно на запад, защото там можем да имаме най-лесен достъп, така че Съветът е наясно, че сме някъде отвъд западния бряг. Но това са повече от шестстотин мили брегова линия. От онова, което ми каза Кас за Изповедничката, изглежда, че са стеснили кръга. Но разстоянието, рифът, кратерът, това са основните ни защити. Никой не стъпва на този остров, без да е бил доведен специално. Докато не се появихте вие.
	Кип се изправи.
	— Значи смяташ, че сме заплаха?
	Пайпър също се изправи, но само за да отиде до шкафа на една от стените и да извади ключ, окачен под огледалото.
	— Не. Смятам, че сте дар. Смятам, че може би сте най-мощното ни оръжие. — Сега гледаше към мен. — Трябва да вървя, да говоря със Събранието, да им предам онова, което ми разказахте. Ще говорим отново скоро. Засега вземете това. — Подаде ми ключа. — Той е за портата на форта. Стражите ми ще ви заведат до покоите ви. — Обърна се към Кип и протегна ръка. Двамата стиснаха ръце. Въпреки разликата в габаритите бях удивена от симетрията на движението.
	На излизане поспрях на вратата.
	— Предшественикът ти — този с лъскавия стол. Какво стана с него?
	Пайпър ме погледна право в очите.
	— Убих го. Беше предател — вземаше пари от бежанците, идващи да намерят пристан тук. Планираше да издаде острова на Алфа.
	— А близначката му?
	Този път Пайпър дори не вдигна очи от картите, разпънати на масата пред него.
	— Предполагам, че съм убил и нея.


>	Глава 19

	На следващата сутрин, докато довършвахме хляба, който ни бяха донесли за закуска, една от стражите се опря на отворената врата на стаята ни.
	— Пайпър иска присъствие в Залата на Събранието. — Но когато и двамата с Кип тръгнахме към изхода, тя отново се обади: — Само тя.
	Голямата зала, която беше почти празна предния ден, сега гъмжеше от хора. Слуховете за пристигането ни явно се бяха разнесли; докато си проправях път сред групичките от хора, някои ме сочеха, а други само гледаха. Долавях откъслечни фрази от не толкова тихите им разговори: _Намерила ни е съвсем сама. Ясновидка. Без карта. Поне така казва._
	Открих Пайпър на същата маса, както преди. Той махна на жената, с която говореше, да се отдалечи и ме покани да седна.
	Нямаше предисловия.
	— Контейнерите — каза. — Как биха могли да работят? Как е възможно членовете на Съвета да държат своите Омега близнаци в безсъзнание, а самите те да продължават да функционират?
	— Те не са в безсъзнание. Не като след удар в главата. — Борех се да намеря думите, които да описват най-добре онова, което бях видяла в залата с контейнерите. Граничното състояние, в което се намираха тези хора. — Съветът някак е намерил начин, с помощта на машините, да ги държи в летаргично състояние. Не заспали, нито пък мъртви. Мисля, че това е най-ужасното в това място. По-лошо от смъртта, понеже те все още са там по някакъв начин. В капан.
	Не можех да го обясня точно. Нещо като гмуркането със Зак в реката за мидички. Бях стигала толкова надълбоко или пък оставах твърде дълго, борейки се с някоя упорито залепнала за камък мида. Онзи момент, в който, изплувайки на повърхността, осъзнаваш, че почти не ти е останал въздух, а светлината над теб изглежда непостижимо далеч — именно в него бяха заключени телата в контейнерите. В стъклените бъчви бе запечатана безизходицата на този момент в безкрайно повторение. И си спомних какво ми беше казал Зак в една от нощите, докато мама и татко се караха долу: _Ти си проблемът, Кас. Ти си проблемът да сме приклещени в тази безизходица._
	Когато Пайпър заговори отново, се зарадвах, че прекъсна спомените ми за Зак. Беше по-безопасно да го държа далеч от мислите си, скрит в някое ъгълче, така че връзката ни да не излезе наяве. Ако Пайпър разбереше кой е моят близнак, знаех, че може да го използва срещу мен.
	— Но с изключение на Кип, не си видяла друг да се движи? — попита той. — Някакъв знак за съзнание?
	— Някои бяха с отворени очи — отвърнах. — Но той беше единственият буден. Очите му се движеха. Но усещах и другите — всички.
	— Ако това, което казваш, е вярно…
	— Вярно е.
	Той се облегна назад в стола. Не криеше факта, че ме преценява, кафявите му очи изучаваха напрегнато лицето ми.
	— Да — отвърна най-сетне. — Мисля, че е така. В такъв случай това потвърждава най-лошите ни страхове за Съвета и нещата, които искат да направят.
	— Съжалявам.
	Той се усмихна, от което бръчиците в краищата на очите му се задълбочиха. Лицето му бързо придоби доволно изражение, като водна птичка, полетяла надолу към езеро. Дори и усмихнат обаче, беше упорит.
	— Съжаляваш, защото носиш лоши новини? Или защото твоят близнак е замесен?
	Извърнах очи, но неговият поглед не помръдна. Най-накрая се обърнах отново с лице към него.
	— Още не си ме питал кой е той.
	Той повдигна вежда.
	— Щеше ли да ми кажеш, ако бях?
	— Не.
	— Именно. Нямам навика да си губя времето. — В тона му нямаше заплаха, беше съвсем обичаен. — Знаем, че е в Съвета. Знаем, че се боиш да ни кажеш кой е. Ще разберем.
	Там, където бях очаквала гняв, отново почувствах само умора. Дори тук, на острова, който години наред изпълваше сънищата ми, Зак все още представляваше заплаха за всичко.
	— Дойдохме тук да търсим подслон — казах аз. — Също като всички други Омега, които идват. Не би ли трябвало островът да е едничкото място, където моят близнак не може да бъде използван срещу мен?
	— Ще ми се да беше така — отговори Пайпър. Гледах го в лицето и му вярвах. — Но ти промени острова в момента, в който се появи. Начинът, по който дойде, новините, които носиш — всички тези неща имат последствия за всеки един на този остров.
	_Отрова_, помислих си аз. Също както казваше Зак някога на село: _Ти си отрова. Всяко нещо, до което се докосваш, е замърсено._

	* * *

	— Започвам да се чувствам, сякаш съм ти камериерка. — Кип ми подаде парче хляб и пак се настани на перваза, където ме беше чакал.
	— Много си разхвърлян, за да ставаш за камериерка — отвърнах аз и посочих към неоправеното легло, докато сядах до него върху широката каменна плоча. Бяхме с лице един към друг, от двете страни на прозореца с гръб към рамката, а краката ни едва се докосваха.
	— Знаеш какво имам предвид. По цял ден си по съвещания с Пайпър и със Събранието, а аз вися тук като някакъв прислужник. — Облегна глава на прозореца. — Как мина?
	Бяха минали три дни от първата ни среща с Пайпър, а ме привикваха всеки ден. Кип обаче никога не го викаха. Сутрините прекарвахме заедно, но следобед стражата ни откриваше и ми нареждаше да отида в Залата. „Само тя“ — казваха всеки път. На третия ден той се опита да дойде с мен, но стражите го върнаха на входа на Заседателната зала. Не бяха груби, но се държаха високомерно.
	— Не са ви викали — каза по-възрастният от тях, препречвайки пътя му.
	— Бих искала да дойде с мен — намесих се аз.
	— Пайпър не го е викал — повтори любезно пазачът и затвори вратата под носа му.
	Когато попитах Пайпър защо Кип не се присъединява към нас, той само повдигна вежда.
	— Той не знае дори собственото си име, Кас. Какво би могъл да ми каже?
	Така че докато аз се оттеглях с Пайпър и останалите членове на Събранието, Кип прекарваше следобедите си в изследване на острова. Когато се връщах вечер, ми разказваше какво е видял. Старата лодка, пренесена парче по парче от пристанището и сглобена отново в западния край на града, така че да могат децата да играят на моряци. Наблюдателниците, замаскирани на върха на кратера, с денонощно присъствие в тях. Къщата в покрайнините на града, където една възрастна жена му показала шест пчелни кошера на балкона си, трептящи от жужене. И макар да ми разказваше какво бе видял всеки ден, беше по-нетърпелив да чуе какво съм обсъждала с Пайпър и Събранието.
	— Не оставай с впечатление, че не се интересуват от теб — казах му аз. — През половината време питат основно за това.
	— Ами защо не питат мен тогава? Чувствам се като просяк, молещ за огризките, който само се размотава по цял ден, а накрая получава остатъците от новините от теб. Ако искат да разберат нещо за мен, защо сами не ме попитат?
	— Какво би могъл да им кажеш? — Стана ми неприятно да се чуя как повтарям думите на Пайпър.
	— А какво можеш ти да им кажеш? Ако си имала някакъв напредък по отношение на миналото ми, ще се радвам да го чуя.
	Ритнах го лекичко.
	— Не се дръж като ръб. Просто искат да узнаят как съм разбрала за теб — за теб и за останалите. За виденията, които имах за залата. Всичко, което вече съм ти разказвала.
	— Значи не смяташ, че това е просто извинението му да прекарва известно време с теб?
	Засмях се.
	— В интимната и романтична атмосфера на Съвещателната зала с цялото Събрание накуп?
	— Това е един от начините да направи впечатление.
	— Хайде. — Скочих обратно в стаята и изчаках да ме последва. — Да излезем — още не си ми показал западния край. А и тази вечер ще има пазар, така каза Пайпър.
	— Ти каза ли му, че нямаме никакви пари?
	— Не се наложи. — От джоба си извадих малко портмоне с монети. — От Пайпър. За двама ни.
	— Е, _сега_ аз съм впечатлен — рече Кип.
	Метнах му кесията.
	— Не е нужно много човек да купи верността ти.
	— За още някоя монетка бих носил дори една от онези прелестни сини униформи.
	От стаята ни над двора до пазара разстоянието не беше голямо. Пазачите вече ни познаваха, кимнаха и задържаха вратата, докато излезем от форта.
	Докато наблюдавах Кип по улиците, си спомних за това как винаги се радваше на шума — как отваряше прозорците в Ню Хобарт и се наслаждаваше на звуците от улицата. През първите дни след като го освободих от контейнера, бях забелязала, че поклаща глава насам-натам, изучаваше ушите си с малкия си пръст, убеден, че вътре все още има следи от онази лепкава течност. Изглежда, асоциираше тишината от контейнера с още по-голямата тишина на миналото му. Откак бяхме пристигнали на острова, се оплаквах, че шумотевицата на града не ми дава да заспя вечер. А той седеше на перваза със затворени очи и попиваше звуците на островния живот — стъпките на стражите по чакълестия двор и горе по камъните на ограждението. Гълъбите, които се скупчваха и се почистваха на перваза. Тропотът на магаретата по паветата и песничките на децата.
	И като го гледах как се усмихва широко, докато вървяхме към пазара, не можех да не му завидя за насладата от врявата наоколо. Следвахме шумотевицата — виковете на продавачите, които търгуваха с платове, пъпеши, лук. Децата, бягащи с подвиквания измежду краката на тълпата. Дори звуците на добитъка — прасета, затворени в паянтови кочини, кокошки в клетки, виснали от куки по каменните стени. В града, заради стръмните стени на кратера, изгревът настъпваше късно, а залезът — рано. През целия ден, с изключение на обеда, когато слънцето печеше директно отгоре, улиците бяха защитени от жегата. Сега, през ранната вечер, стъмващото се небе беше стоплено от меката светлина на факлите в скобите и свещите по прозорците. Един козел беше вързан на малка тревиста полянка между две къщи и преживяше унило.
	— Пайпър смята, че животните са кошмар — разказвах аз. — Било е много трудно да ги докарат тук с лодките. А и са по-малко полезни за храна, отколкото обикновеното отглеждане на плодове и зеленчуци, особено в такова малко място. Обаче хората наистина ги искат, просто защото на сушата нямаме право да отглеждаме животни.
	— Не съм сигурен, че тайното гледане на кози е най-ефективната демонстрация на неподчинение.
	— Той каза, че веднъж по пътя за насам една от козите на лодката се отвързала и те едва не се преобърнали, докато се опитвали да я спасят.
	— Мислех, че тези лични срещи с теб всеки ден са стратегия на високо равнище, а не възможност да те впечатлява с интересни истории за козички.
	— Да, понеже на човека, който управлява този остров и цялата Омега съпротива, му се налага да разчита на истории за козички, за да ме впечатли.
	Той завъртя очи и пое ръката ми в своята.
	Пазарът ни изкушаваше със стоките си по продължение на цялата улица. Купихме си две сливи, с толкова тъмнолилав цвят, че чак изглеждаше черен.
	— Никога не съм опитвала такава — казах, докато впивах зъби в сочния плод.
	Кип се ухили.
	— Добре дошла в моя свят.
	— Не може да ти е чак толкова непознато, нали? Знаеш почти всичко. Какво представляват нещата, как да четеш, как да си връзваш обувките. Не си като дете, което вижда някакви неща за пръв път.
	Той спря да разгледа една сергия с малки дървени кутийки. Отвори едно капаче и се възхити на това как точно пасна на мястото си, когато го върна обратно.
	— Даа, но това го прави някак още по-странно, а не по-лесно. Че знам за какво служи нощното гърне, пък не си знам собственото име.
	— Сега имаш име.
	— Така е — отвърна той. — И името си е хубаво. Но разбираш какво имам предвид.
	Бяхме стигнали до края на пазара и седнахме на каменна пейка, която гледаше към шумния площад.
	— Когато си мисля за миналото си — казах, — основно помня Зак. Мога да си представя какво е да забравиш някое от другите неща, но не мога да си представя какво е да не си спомняш своя близнак. Понеже всъщност той е част от теб.
	— Алфа не гледат на нещата точно по този начин.
	— Мисля, че го правят. Нямаше да се страхуват толкова много от нас, ако не знаеха всъщност колко много си приличаме с тях.
	— Страхуват се от нас? Сигурно се шегуваш. Затова ли се крием тук? Както и всичките тези хора? — Той махна с ръка към лудницата на пазара. — Алфа сигурно си умират от страх, с голямата си армия, с фортовете си, със Съвета си.
	— Нямаше да са толкова отчаяни да търсят острова, ако не се бояха от него. — Спомних си отново колко настояваше Изповедничката да ме разпитва, отново и отново, за острова. Потропването на пръста й върху картата; проучващото й съзнание.
	Кип се огледа.
	— Защо обаче? С цялата си поза и униформени стражи, Пайпър е почти никаква заплаха за Съвета. Какво ще направи — ще марширува до Уиндъм с шайката си едноръки войничета?
	— Не му се налага да го прави. Достатъчно е, че островът е тук. Сигурна съм, че Съветът има практически съображения, като неполучени данъци или липса на регистрация за онези, които успяват да стигнат дотук. Но това не е същинският проблем — и никога няма да бъде. Това, което в действителност ги тревожи, е фактът, че това място е отвъд контрола им. — Спомних си какво ми каза Алис, преди да умре. — Представата за острова, колкото и самият реален остров.
	— На мен ми стига и реалният остров — рече той, докато се облягаше назад ухилен до ушите, загледан нагоре към извисяващия се ръб на кратера, който събираше хоризонта.
	И аз вдигнах глава, следвайки погледа му.
	— Знам. Макар да съм го виждала толкова много пъти във виденията си, е съвсем различно да съм тук. Да съм част от него.
	— Значи го чувстваш? Да си част от него?
	— При теб не е ли така?
	— Иска ми се да вярвам, че е така. — Той изплю костилката от сливата и проследи с поглед как се мушва в процепа между две павета. — Да вярвам, че бихме могли да останем тук.
	— Но не си сигурен?
	— Трудно ми е да съм сигурен в нещо. А и това, че Пайпър ме игнорира, не е много окуражаващо. Сякаш мислят, че след всичко, което ми се е случило, аз съм едно нищо. Сякаш нямам стойност.
	Огледах изучаващо лицето му. Правият тесен нос, който леко се извиваше в крайчето; бузите и челюстта — остро изразени. Всяко ъгълче от лицето му ми беше станало страшно близко. Беше ми лесно да забравя колко непознат сам за себе си се чувстваше, без да има опората на миналото си или преди всичко своята близначка.
	— Не мога да проумея дори колко е странно това — най-вече неяснотата с близначката ти. Колко самотно.
	— По-самотно от това да имам близнак като твоя? Който те разобличава, наранява и после те заключва? Май съм извадил късмет с моя вид самота.
	— Но сигурно мислиш за нея — продължих аз. — Сигурно се чудиш коя е.
	— Това, че не познавам близначката си, е може би единственото нормално нещо у мен. Твоят опит не се среща често. Децата напоследък ги разделят толкова малки, че всичко, с което повечето от тях разполагат за близнаците си, са името и мястото, където са родени. — Помълча за кратко, взрян в шумната тълпа, където всяко тяло си имаше своя собствена деформация. Изчаках го да заговори отново. — Но понякога си мисля за нея. Ако трябва да съм честен, предимно за обикновени неща. Сещаш се — дали няма да се катурне от някоя скала точно в този момент и да ме отнесе със себе си. Така че се надявам да води сигурен, скучен живот, да има сигурна, скучна работа без плуг, в който да се заклещи, или спорове, в които да се намесва.
	— Много здравословна храна и ранно лягане — допълних аз.
	— Да отглежда кокошки за препитание. Или да тъче черги.
	— Но ръчно. Без опасни станове.
	— Е, сега вече си говорим, — отвърна той, обърна се и лепна една целувка на челото ми докато вървяхме заедно през тълпата.

	* * *

	На следващия ден напеклото слънце ме разубеди от планираната разходка до ръба на кратера. Кип тръгна веднага след закуска — с манерка вода и джоб, пълен с пресни смокини, а аз отидох до малката тераса, която бяхме открили предния ден, на половината път към кулата. От десетилетия крачене по тях каменните стъпала на кулата бяха изтрити, със заоблени ръбове, като омекнали бучки масло. Имаше още няколко часа до пладне, но камъните на терасата вече бяха достатъчно нагорещени, за да изгорят кожата ми, когато легнах, на местата, където ризата се беше набрала около кръста ми. Наслаждавах се на светлината. От Хранилището досега слънцето и откритото небе запазиха своята новост — дори кошмарното пътуване с лодката не бе убило насладата от милувките на слънчевите лъчи. Беше истинско удоволствие просто да се концентрирам върху обикновените физически усещания. Да загърбя всички комбинации и усложнения и да се фокусирам върху слънцето по кожата, върху кожата ми на камъка. В Хранилището трябваше да се предам на болката, за да опазя съзнанието си от нощната атака на виденията и страховете ми. Сега удоволствието вършеше същата работа.
	А и островът също, той ми позволяваше тези простички наслади. Дори в Ню Хобарт, където улиците гъмжаха от Омега, се свивах от страх и срам. Във всеки един момент можеше да мине някой войник на Съвета с коня си или някой от бирниците да ни напомни, че не изпълняваме задълженията си. Бях забелязала у Кип как самите ни движения бяха по-различни тук на острова. Той се беше отървал от прикритостта и колебливостта си, които проявяваше през месеците на бягството ни. Отново се замислих за Пайпър, непокорно изправената му глава и широките му рамене. Бях започнала да осъзнавам, че част от радостта да бъда с Кип идваше от самия остров и невъзмутимото присъствие на Омега телата, което той позволяваше. От всички неща, които островът ни беше дал, това беше може би най-неочакваното — дарът на собствените ни тела. Предния ден бях открила на врата си белег като от натъртено — там, където едно от игривите гризвания на Кип беше преминало в целувка, а после отново в гризване. На сутринта, когато слънцето освети белега на кожата ми, той взе да се извинява, но аз почувствах странно задоволство. Тялото ми беше носило твърде много белези, които не бях желала. Жигосаното. Бледността от Хранилището. Драскотините, мазолите и стърчащите кости от дългото ни пътуване. Противно на тях, този белег на врата ми беше направен в радост. Сега, легнала на топлите камъни, прокарвах пръсти по него и се усмихвах.
	Не знаех колко време бях лежала така. Когато усетих сянката, която мина по затворените ми клепачи, се изправих стреснато. Бях напълно облечена, но имаше някаква интимност в невъздържаността, с която се бях оставила на топлината.
	Дори осветен от жарещото слънце, силуетът на Пайпър не можеше да бъде сбъркан.
	— Съжалявам — каза и пристъпи напред. — Не исках да те стресна.
	— Не ме стресна — успокоих го и понечих да стана.
	— Не ставай. — Той се отпусна до мен. — Казаха ми, че си тук горе, но не знаех, че спиш.
	— Не съвсем — отвърнах. — По принцип не спя много.
	— Виденията?
	Кимнах. Той се настани до мен със скръстени крака и обърна лице към слънцето.
	— И аз спя по-малко, откак пристигнахте с Кип, ако това може да е някаква утеха. Цялото Събрание е разтърсено.
	— Ние ли? Не е като да сме завладели острова. Просто още двама гладни Омега. Единствената разлика е, че по случайност сами сме стигнали дотук.
	— „Ние“ не е точната дума — ти си го направила. Не Кип.
	— Направихме го заедно.
	— Изглежда, това е вашият начин да се справите. — Той погледна към синката на врата ми, след което смени темата. — Трябва да разбереш — да пристигнете тук без придружители, без предварително уведомление, както го направихте вие. Това плаши хората, при положение че цялото място се крепи върху секретността.
	— Не би трябвало да се притеснявате от мен и Кип — отговорих аз, — при положение че ви търси Изповедничката. — Споменът за нея буквално изстуди камъните под мен.
	— Де да имаше граница на всичко, за което трябва да се тревожа. — Той въздъхна. — Не знаеш колко са се влошили нещата на сушата, само през годините, през които си била заключена.
	— Добих някаква представа в Ню Хобарт.
	— Това, което са направили там, е абсолютно съответствие с нещата, които се случват навсякъде. Повече ограничения спрямо Омега, по-високи данъци, затваряне на селища. Докладите, които получаваме — побои, цели селища на ръба на гладна смърт — нищо от това няма смисъл. Съветът разширява бежанските лагери, но все още не виждам никакъв смисъл в това. Защо ни тласкат към зависимост от тях самите? Ако намалят данъците и безумния контрол, няма да имаме нужда от лагери, а на тях нямаше да се налага да ни изхранват.
	За миг доби уморен вид.
	— Затова можеш да разбереш защо Събранието е на тръни по повод пристигането ви. Хората гледат подозрително на ясновидците дори и в най-добри времена. А сега повече от всякога трябва да имаме сигурност по отношение на острова.
	— Кип и аз не сме никаква заплаха.
	— Казах ти вече, че не ви смятам за заплаха.
	— А Кип? Нямаш ли му доверие?
	Той вдигна рамене.
	— Нищо не знам за него. И той не знае нищо за себе си.
	— Вината не е негова.
	— Знам. Но това не го прави полезен за мен.
	— Наистина ли гледаш така на хората? Полезни и безполезни? — Той не отрече, както биха направили някои хора.
	— Налага се да гледам на нещата по този начин. Това е работата ми.
	— Ами извън работата?
	Той се засмя.
	— Може би някога имаше момент, в който работата спираше и започвах аз. Сега вече не знам.
	— Но ти си го пожелал — ти си избрал да се кандидатираш за лидер.
	— Знаех, че мога да се справя по-добре от другите. Оказа се освен това, че съм прав. — Той положи лакти на коленете си, отпусна глава напред и се остави на слънцето да сгрее тила му. — Веднага щом осъзнах това, вече не беше въпрос на избор.
	Поседяхме мълчаливо известно време. Бях толкова привикнала да съм насаме с Кип, че мислех, че ще ми е неудобно да прекарвам толкова време с Пайпър. Когато бяхме заедно обаче, остро усещах едничкото нещо, което предизвикваше тишината помежду ни — името на моя близнак. Тази празнина стоеше в центъра на всичките ни разговори. Беше като кратера на самия остров — всичко друго се изграждаше около него. Но когато избягвахме тази тема, да съм около него бе много приятно. Беше лесно да потъвам в усмивката му и да се чувствам в безопасност под властния му поглед. Но докато се препичахме на приятното слънчице, си наложих да мисля за Зак, моята сенчеста половинка. За мъртвия предшественик на Пайпър. За ножовете, които проблясваха на колана му.
	Той се обърна към мен.
	— А ти? Има ли нещо извън това да си ясновидец, където да свършват виденията и да започваш ти самата?
	— Това не е работа или избор. Да си ясновидец, не е нещо, което правиш. То е каквото _съм_.
	— Може би и за мен е същото в момента. Да се грижа за острова.
	— А ако беше въпрос на избор — би ли го избрал отново?
	— Би ли избрала да бъдеш ясновидка?
	Нямах отговор на този въпрос.

	* * *

	В стаята ни имаше отделни легла, но аз сядах на края на леглото на Кип, докато вечер си говорехме.
	— Днес пак ме разпитваше за виденията ми — какво съм виждала за острова, преди да дойда. Не пита за Зак, поне не директно.
	— Това не значи, че не се опитва да разбере. Знаеш, че е така. Наясно е, че не сме му казали всичко.
	— Ако ни нямаше доверие, мислиш ли, че наистина щеше да ни даде ключа за форта и да ни остави да се разхождаме свободно из острова?
	— Изглежда ми като идеалния начин да ни държи под око — отвърна Кип. — Мястото гъмжи от пазачите му. — Сетих се за думите на Пайпър сутринта на терасата: _Казаха ми, че си тук горе._ Кип продължи: — Освен това залагам си живота, че ако само се доближим до някоя лодка, ще установим, че в крайна сметка не разполагаме чак с такава свобода. Харесва му да те държи на повикване за малките си разпити.
	— Не бих могла да ги нарека разпити. Говорим си. Той също ми казва разни неща. Ако не ни вярваше, щяхме да сме затворени в някое подземие.
	— Поне не е нещо, с което не сме свикнали. — Той се пресегна към каната с вино на масата, а аз държах чашите, докато сипваше. — И какво ти казва?
	— Разни неща за острова. И за обстановката на континента.
	— Нещо, което да не си знаела вече от виденията си?
	— Доста. Така или иначе, не е като във виденията — вече ти обясних. Доста по-смътно е. Не е като последователна история. — Отпих от виното и засмуках горната си устна, за да махна тъмночервения танин по нея.
	— Той ще разбере за Зак. Сигурно вече знае, че брат ти е някоя важна клечка. Кой друг би имал достъп до Хранилището?
	— Знам. Но все пак остават стотици, дори може би повече, които имат достъп до него. Не знае какво точно представлява Зак, какво прави. — Замълчах. — Дори и аз не знам какво представлява Зак, нито пък какво прави.
	— Имаш доста добра представа. Но колко време ще можеш да го укриваш от Пайпър? Той ще разбере. Членовете на Съвета може и да имат различни имена, но той ще разбере. Не е глупав.
	— Иначе все се опитваш да ме убедиш какъв тъпак е Пайпър.
	— Не се занасяй, Кас. Може да не го харесвам, но това не значи, че не е умен. Той ще разбере, ако вече не е разбрал. Рано или късно ще осъзнае, че твоят близнак стои зад всичко това — онова, което сториха на мен и на останалите в контейнерите. И тогава какво?
	— Искаш да се кача горе и да кажа на Пайпър, че съм близначката на Зак и да му позволя да се отърве и от двама ни? Това ще ти помогне ли да се почувстваш по-добре по отношение на случилото се с теб?
	— Дори _не знам_ какво ми се е случило. — Осъзна, че се е развикал, и заговори шепнешком: — Просто не искам Пайпър да го използва срещу теб. Ще те използват, за да се доберат до Зак. Знаеш го.
	— Не знам, а и ти не знаеш.
	— Защо тогава още не си му казала?
	Облегнах се на стената зад гърба ми, вперила поглед в краката си, отпуснати отстрани на леглото. Той се облегна до мен, без да ме докосва. Извърнах глава и го погледнах.
	— Не се ли изморяваш от това да не вярваш никога на хората?
	— Няма значение дали вярвам на Пайпър, или не — отвърна той. — Зак е твой близнак, решението е твое. Просто се тревожа за теб. Винаги искаш да вярваш в най-доброто у хората. Виж какво стана със Зак, дори след като майка ти те предупреди.
	— Ако не се бях доверила на Зак и не бях попаднала в Хранилището, никога нямаше да разбера за контейнерите. Никога нямаше да мога да те измъкна.
	Той се засмя.
	— Само ти можеш да разглеждаш четирите години в килията като положителна последица от доверителното си отношение. — Хвана ме за ръката. Доближих сключените ни ръце до устните си и бавно целунах всеки от дългите му пръсти.
	— Та какво мислиш да правиш? — попита.
	— Не знам. Имам чувството, че може изобщо да не зависи от мен. — Въздъхнах. — Мисля, че си прав за Пайпър. Не непременно за това, че не можем да му вярваме, а за това, че е умен.


>	Глава 20

	На следващия ден Пайпър пожела да види и двама ни.
	— Време беше — изръмжа Кип, но си личеше, че се радва, задето този ден не остана сам. Беше ранен следобед, а Заседателната зала бе препълнена — стражите идваха и си отиваха, понякога докладваха пред членове на Събранието, събрани около долната част на подиума с празния стол. Както обикновено, Пайпър стоеше леко встрани от основната група. Беше потънал в дълбок разговор със Саймън, един от членовете на Събранието. Беше два пъти по-възрастен от Пайпър и косата по слепоочията му вече посивяваше. Трета ръка се подаваше изпод дясната, нещо, което допринасяше за славата му на страховит боец. Притежаваше същата жизненост като Пайпър. Доста често, когато ме викаха, ги заварвах насред разговор, а по-възрастният мъж не се колебаеше да спори ожесточено с него. Предполагах, че именно за това Пайпър предпочита компанията му пред тази на останалите членове на Събранието. Веднъж или дваж улових двамата в разгорещена размяна на реплики, жестикулираха и се прекъсваха, докато стояха наведени над някакви карти или документи, но винаги се разделяха дружески, а Саймън събираше бумагите си и напускаше с учтиво кимване към мен.
	Този път обаче, когато Саймън отстъпи встрани, Пайпър ни избута до масата в далечния край на Залата под рисуваните прозорци, където никой не можеше да ни чуе. Сипа по чаша вино и ни покани да седнем.
	— Бяхте търпеливи с нас, с всички тези привиквания, с всички въпроси… — започна той. — Събранието и аз нямаше да ви притесняваме непрестанно, ако въпросът не беше на живот и смърт.
	— Не достатъчно, че да притеснявате мен, очевидно — обади се Кип.
	Пайпър не му обърна внимание.
	— Нещата се променят. Информацията, която донесохте, беше нова за нас, но, изглежда, потвърждава онова, което вече сме установили. Ново настроение, идващо от Съвета. Започнало е през сухите години — време, в което хората са гладни, отчаяни и по-лесно се обръщат едни срещу други, а Съветът е използвал това, за да подклажда анти-Омега настроения. Оттогава нещата непрекъснато се влошават за нас, но през последните години положението стана драматично. Увеличаване на данъците, други реформи, проведени от Генералшата — все повече Омега селища, изтласкани от плодородни земи или изгонени от Алфа зони. Села на изток, където Омега са оставали до пет, шест и дори повече години, сега ги отпращат към селищата още бебета. Набези, кражба на реколта, умишлени палежи. Всичко, което изглежда като целенасочени усилия Омега да бъдат принудени да станат бежанци. Но, разбира се, вече съм казвал всичко това на Кас.
	— А тя го е казала на мен — вметна Кип многозначително.
	Пайпър продължи:
	— Тогава започнаха да се носят слухове за нещо повече — за отвлечени наши хора, използвани стратегически от близнаците си или от враговете на близнаците им.
	— Хранилището — промърморих аз.
	— Да. И са използвани не само от самите членове на Съвета. Има няколко доклада за заможни Алфа, без връзка в Съвета, платили за това близнаците им да бъдат въдворени там за „отговорно пазене“.
	Колцина ли са още там, чудех се аз, затворени в килии като моята?
	— И тогава положението се влоши — продължи Пайпър. — Преди около пет години Съветът започна да взема на сериозно работата с регистрациите — настояваше да ни следи през цялото време.
	— Има причина да налагат регистрациите толкова строго — обадих се аз, припомняйки си мъжа, когото бичуваха в Ню Хобарт. — Всичко е част от използването на връзката между близнаците, за да ни манипулират — използват информацията, за да решат от кого могат да се отърват и кого могат да използват. Не знам как успяват да следят всичко, но то обяснява много от нещата, които правят.
	Пайпър кимна.
	— Съгласен съм. Но регистрациите са само началото. Започнаха да идват други доклади, от всички страни — че Омега, напуснали като бежанци, така и не излизат повече от лагерите. И започнахме да чуваме слухове за изчезнали деца. Експерименти. Изглежда, дори селищата и Хранилищата не са достатъчни.
	Кип шумно избута стола си назад.
	— Вече ти го казахме — с всички подробности, това не са просто слухове.
	Положих ръка върху тази на Кип, докато Пайпър отговаряше:
	— Направихте го, да. Подробностите, които донесохте, бяха безценни. И те потвърдиха подозренията ни за промяна в отношението на Съвета на Алфа, промяната, която вече бяхме предвидили.
	— Предвидили сте я? — попита Кип. — Е, благодаря за предупреждението.
	— Не знаехме какво точно се случва. Но знаехме, че в Съвета има нова сила, която може да се мери дори с Генералшата. Един млад Алфа. Започнал е млад, но бързо се е издигнал. Познават го под името Реформатора.
	Ръката ми, положена върху дланта на Кип, веднага се стегна.
	Пайпър продължи:
	— Още от началото на издигането му той разгърна радикална анти-Омега програма. Повече и повече ограничения за нашите хора. Политика, която ни изтласкваше в селищата и бежанските лагери. А след това и повече.
	— Той ли ръководи сега Съвета? — бях смаяна колко спокойно прозвуча гласът ми.
	Пайпър поклати глава.
	— Не. Твърде млад е, твърде краен. — Той издърпа от купчината карти и документи на бюрото един огромен лист, който на пръв поглед изглеждаше като фамилно дърво. Беше списък с имена, повече от шейсет, всяко илюстрирано със скица, а всички помежду си — свързани с поредица от стрелки. Той погледна към Кип. — Можеш ли да четеш?
	Кип кимна нетърпеливо.
	Пайпър сложи пръст върху горната част на страницата.
	— Съдията — прочетох аз, гледайки придружаващия портрет — лице на възрастен човек, обрамчено с характерната му гъста бяла коса.
	Пайпър кимна.
	— Той управлява повече от десет години, в началото беше страшно могъщ. Но отдавна подозирахме, че е просто пионка. Нужен им е — той се ползва с доверие, харесван е достатъчно, дори от някои от нашите. Но винаги е бил умерен. В ранните си години той се опълчваше против данъците и беше благосклонен към съвместното обитаване на източните земи. Нововъведенията не идват от него.
	— Значи сега те го надвишават по численост в Съвета? — попита Кип.
	— Или пък държат близначката му — отговорих аз хладнокръвно.
	Пайпър се съгласи.
	— Смятаме, че е възможно. Един човек с убежденията на Съдията едва ли би използвал Хранилището за своя защита. Мислим, че държат сестра му и по този начин го манипулират.
	— И кои са „те“? — попитах аз, макар да знаех отговора. Пръстът на Пайпър се придвижи надолу по схемата към съзвездие от имена.
	— Ето я — основата на истинската власт, поне през последните няколко години. Генералшата, Повелителя на цирка, Реформатора. Всички са млади, всички са радикални.
	Наведох се да разгледам скицираните портрети до всяко от имената.
	Лицето на Повелителя на цирка изглеждаше неуместно топло. Под гъстата къдрава тъмна коса гледаха доброжелателни очи, а устните рисуваха усмивка. На скицата вдясно дългата руса коса на Генералшата, вързана назад, разкриваше слабото лице. Чертите й изглеждаха гротескно — извити вежди, остри скули. В очите липсваше живостта, която притежаваше Повелителя на цирка, но пък изражението й беше оценяващо, властно.
	Пайпър забеляза с какъв интерес разглеждам портрета.
	— Чувала ли си за нея? — попита.
	Кимнах.
	— Всеки е чувал.
	— Ще ми се никога да не бях — отвърна той. — Тя е безскрупулна колкото всички заедно. В сравнение с нея Повелителя на цирка изглежда като поддръжник на Омега.
	После видях лицето на Зак — Реформатора. Скицата беше схематична, но художникът беше свършил добра работа с очите му — излъчваха настойчивост, отбранителност.
	— Разпознаваш ли някое от тези лица? Или от имената — означават ли нещо за някой от двама ви?
	Той избута листа по-близо до мен. Това ми напомни за сеансите с Изповедничката и нейната карта.
	Внимавах да разглеждам и останалите лица с еднакъв интерес, но съзнанието ми, очите ми не спираха да се връщат върху Реформатора. Колко ужасно, мислех си аз, да ми се налага вечно да се крия, да изграждам някакъв образ и да се придържам към него.
	— Чувала съм за тези двамата — отвърнах аз, като внимавах да говоря спокойно. — Повелителя на цирка и Реформатора. Казаха ни за тях в Ню Хобарт.
	И тогава го видях. Този портрет не беше свързан с дървото на йерархията, както всички останали. Името и изображението висяха в лявата част на листа, с празно пространство наоколо. Пайпър проследи погледа ми до усмихнатия, спокоен образ.
	— Чудех се кога ще я забележиш. Изповедничката. Старата ти дружка.
	— Не точно — отвърнах. Не можех да откъсна поглед от рисунката. Беше забележително как тези няколко умели ивици мастило успяваха да върнат всичко — отвратителната интимност по време на разпитите в Хранилището. Ровенето в съзнанието ми.
	Пайпър продължи:
	— Тя излезе на сцената преди около шест години, наета от Реформатора, мисля.
	— Защо работи за тях? — попита Кип.
	— Знам, че звучи перверзно, но тя работи за онези, които биха се отървали окончателно от хора като нея. От хора като нас — отвърна Пайпър. — Само че тя по-скоро работи с тях, отколкото за тях. Тя е силна — те й го признават, мисля, като я използват по съответния начин. Тя не е пешка в играта.
	Наблюдавах пръста му, който не се отделяше от скицираното лице на Изповедничката, и си спомних избликващия страх в гласа на Зак, когато говореше за нея.
	— Разбирам защо им е нужна. Виждала съм силата й — казах. — Но какво иска тя от тях? Както попита и Кип, защо го прави?
	Пайпър се засмя.
	— Мислиш, че всички Омега са добри хора? Че всички работят за процъфтяването на хуманността? Че никой Омега не може да бъде купен срещу злато или власт, или сигурност?
	Срещнах погледа му.
	— Ами Алфа? Смяташ ли, че всички те са злодеи?
	Той не ми обърна внимание, погледна отново към листа, а след това пак заби пръст в рисунката на Зак, и то толкова силно, че ми се наложи да потисна импулса си да замижа.
	— Всичките ни източници носят едни и същи вести — ключът е Реформатора. Генералшата е страшна по свой начин, Повелителя на цирка винаги е бил анти-Омега, но Реформатора е този, който задвижва тази нова програма. Не сме сигурни дали той държи близначката на Съдията, но във всички случаи дърпа конците.
	Докато с всички сили се опитвах да отместя поглед от скицата на Зак, забелязах очите на Кип, които не спираха с голямо внимание да се стрелкат натам. Пайпър също забеляза.
	— Той е човекът, Кип. Преди малко повече от пет години, след като позицията му в Съвета бе одобрена и взе Изповедничката да работи за него, хората ни започнаха да изчезват. Не само близнаците на членовете на Съвета, но и много други. Хора като теб.
	Кип ни изгледа остро.
	— Незначителни хорица като мен ли искаш да кажеш?
	— Имам предвид хора, които нямат директна връзка със Съвета. Има вероятност, разбира се, твоята близначка да е свързана със Съвета. Но това не стеснява кръга, ако си мислиш така. Има няколкостотин членове на Съвета, а почти половината от тях са жени. Освен това имай предвид другите Алфа жени, които членовете на Съвета имат полза да защитават — съпруги, дъщери, съветници, приятели. Всички те в крайна сметка искат своите Омега в контейнерите. Но е по-вероятно да нямаш връзка със Съвета. И си един от многото, отвлечени за експериментите им — Омега без възприемана стойност.
	— Без възприемана стойност — повтори Кип.
	— От гледна точка на Съвета е именно така — нетърпеливо обясни Пайпър. — Експериментални обекти, обикновено млади хора, които не представляват риск за Съвета, ако нещо се обърка.
	— Ако ги убият, имаш предвид. Няма нужда да смекчаваш нещата заради нас — намесих се аз. — Виждала съм контейнерите, а Кип е бил в един от тях. Виждали сме и костите в ямата под залата.
	Пайпър кимна.
	— Трудно е да се следи точно, предвид хилядите хора, които са отвлекли, но имаме стотици потвърдени смъртни случаи на Омега, взети за експерименти, толкова много Алфа близнаци загинали внезапно, че дори Алфа са започнали да задават въпроси. — Той погледна към Кип. — Ти оцеля. Може да си по-голям късметлия, отколкото осъзнаваш.
	— Чак се чудя защо не съм бил по-благодарен на съдбата — отвърна Кип.
	— Но нищо от това не дава отговор на големия въпрос — посочих аз. — Цялата информация за това как ни третира Съветът все още няма никакъв смисъл. Какво печелят от подобно отношение — да ни докарат до ръба на гладна смърт? Животът им зависи от нас. Това не може да се промени.
	— Това е благословия и проклятие — каза Пайпър. — Тази връзка е единствената ни защита, но и онова, което прави Омега толкова податливи. Затова се борим да присъединим повече хора към съпротивата — знаят, че Съветът всъщност никога не би позволил да ни се случи нещо сериозно. Дори след като нещата се влошиха толкова през последните години, винаги сме знаели, че Алфа зависят от нас твърде много, за да ни оставят да измрем от глад. Бежанските лагери са доказателство за това. Колкото и да им е омразно да се предават, да изпуснат контрола върху живота си, бежанските лагери са като обезопасителна мрежа, а разширяването им напоследък успокои хората. Никой не е достатъчно глупав да преглътне твърденията на Съвета, че убежищата са акт на благотворителност. Но макар да са очевидно ръководени от собствените интереси на Алфа, те са признание, че има някаква граница на онова, което могат да ни причинят. Граница, която не могат да престъпят.
	— На мен ми се струва, че напоследък доста сериозно си я престъпват — обади се Кип.
	— Но защо? — попитах аз. — Защо сега? Какво се е променило?
	— Известно време смятахме, че може би се опитват да прекъснат връзката между близнаците — отвърна Пайпър. — Такива слухове се носят откак се помня — програми за отглеждане, експерименти, всякакви начини да се раждат деца, които да не са свързани. Но никой досега не е успял да го постигне. За членовете на Съвета поне затварянето на близнаците им в контейнерите е следващото най-добро решение.
	Кимнах, но бях объркана.
	— Какво каза преди малко — за разширяването на бежанските убежища? Спомена нещо за това и онзиден. На терасата.
	— Обяснението за огромния брой хора, които имат нужда от тях, не е достатъчно — каза Пайпър презрително. — Дори не ги доближават. Виж сама. — Той разлисти една купчина документи на масата и накрая простря една карта върху останалите книжа. Беше с по-голям мащаб от карата на крайбрежието, която вече ми беше показвал. На тази се виждаха сгради и ниви, заобиколени от двойна ограда.
	— Това е Лагер Едно, на юг от Уиндъм. — Ръката му се спря над дясната част на картата, където множество постройки ограждаха една огромна правоъгълна сграда, голяма почти колкото останалата част на лагера. — Целият този комплекс там е абсолютно нов — започнаха да го строят миналата година. Същата информация идва и от всички други лагери, които успяваме да следим. Но новите сгради не са и на йота по-близо до това да поемат увеличаващата се нужда за настаняване на хората, които прииждат. Говорим за хиляди души. Тези нови бараки са големи, но не толкова, че в тях да живеят хиляди хора.
	— Защо биха искали да поемат отговорност за толкова много от нас? — зачуди се Кип. — Би било по-просто, а може би и по-евтино, ако Съветът ни улесни в оцеляването извън убежищата.
	— Безусловно. Но от гледна точка на контрола има какво да се каже за население в плен.
	— Не — прекъснах аз Пайпър. — Искам да кажа, да, прав си, но нещата отиват отвъд простото обяснение. — Замислих се за онова, което ми беше казала мама за Зак, когато дойде до селището, за да ме предупреди: _Той е амбициозен._ А и бях чула думите му при крепостната стена: _Започнал съм нещо и трябва да го завърша._ Помнех и думите му отпреди толкова години в деня на смъртта на Алис и татко: _Защо не можеш да направиш нещо?_ Сега го виждах — опита на Зак, по негов си извратен начин, да „направи нещо“ по въпроса с фаталната обвързаност между близнаците. Отново погледнах към картата на бежанския лагер и огромната нова сграда.
	— Каза, че новите сгради не са достатъчно големи, за да живеят хиляди хора в тях. Но те не искат да живеем. Те просто ни искат живи.
	— Каква е разликата? — попита Пайпър.
	— Сега вече има разлика — благодарение на контейнерите. — Затворих очи и видях. Първо един-единствен контейнер, като онези, които бях виждала толкова пъти. После видението ми се отдръпна назад, далеч от контейнера, в който бях, и започнах да виждам все повече — ред след ред контейнери, изпълнили залата, в която открих Кип. Всички бяха празни. Всички чакаха.
	Поех дълбоко въздух и се чудех дали идеята ми, облечена в думи, не звучи нелепо.
	— Искат всички ни в контейнерите в крайна сметка. Всеки един Омега.
	Леката усмивка, която беше постоянно присъствие върху изражението на Пайпър, се изпари. Той се изправи.
	— Сигурна ли си?
	— Ще стигнат колкото могат по-далеч — рекох. — Сам го каза — опитвали са се да скъсат връзката между близнаците. Ако не могат да го сторят, това е втората им най-добра възможност. Помисли само — свят на Алфа, физически пълноценни, които живеят неопетнения си живот, докато не умрат сред пухени завивки.
	— Не биха могли — промълви Кип.
	— Не съм казала, че ще им е лесно — отвърнах. — Или че вече са в състояние да го реализират. Но ако това е целта им? Едно Омега население, добре класифицирано, документирано и в крайна сметка прибрано в контейнери.
	— И лагерите — включи се Пайпър. — Вече дори не са места за работа — само събирателни центрове за контейнери.
	Кимнах.
	— Ако още не са, ще станат.
	— Всички Омега? — повтори Кип. — Наистина ли може това да е целта им?
	Почувствах срам заради Зак, дори да си го призная, да не говорим да го изкажа на висок глас. Но също така знаех, че е вярно.
	— Това е единственото логично нещо, което обяснява онова, на което ни подлагат. Ще ни затварят в контейнери от самото раждане, ако имат възможност. Представете си — просто се отървават от нас от самото начало. Един Алфа свят.
	Кип се намръщи. Знаех, че си бяхме спомнили едно и също — мъничкия череп на пода в пещерата, добре почистен от водата и годините. И бебетата, отнети на Елза.
	— Вече са започнали да опитват — добавих.
	Пайпър замахна и документите се пръснаха по пода.
	— Ако си права, това променя всичко. През цялото време сме имали фалшиво усещане за сигурност. Въпреки тези зловещи „реформи“, си въобразявахме, че никога няма да стигнат до положение, в което да сме действително застрашени. Но това, което ни каза — то премахва всякаква идея за взаимозависимост. Всякакво чувство за взаимен дълг е изтрито. За Съвета вече няма граници. Ако целта им е всички да свършим в контейнерите, не мисля, че дори ще ги занимава проблемът, че някои от нас просто измират под сегашния режим. Преди — това щеше да е бедствие, абсолютно невъзможно. Сега, сега го разглеждат като временен страничен ефект на плана — да ни мачкат и дори ако се наложи неколцина да умрат по време на този процес, проблемът е краткосрочен.
	Кимнах.
	— Но начинът, по който в момента третират Омега, не е просто страничен ефект. Той е част от плана — колкото по-притиснати сме, колкото повече гладуваме, отслабваме, губим присъствие на духа, толкова повече от нас се предават в лагерите и толкова по-лесно е за тях да ни вкарат в контейнерите.

	* * *

	На другия ден Пайпър изпрати да ме викнат, но стражът, който донесе съобщението, ми каза да отида в кулата вместо в Заседателната зала. В края на виещите се нагоре стъпала го видях застанал до ниския парапет на огромната кръгла тераса на кулата с гледка към града. Не се обърна, но сигурно бе чул стъпките ми.
	— Гледката тук е хубава, но безполезна от гледна точка на отбраната — каза той. — Вижда се градът, не морето. Докато нашественикът стигне града, всичко вече ще е свършило. Който и да е построил това място, е знаел, че секретността е най-добрата защита. Дори от рифа не се забелязват признаци на живот, докато не навлезеш в пристанището. Не знам защо изобщо са си правили труда да изграждат кула, че отгоре на това и назъбени стени, освен ако са искали да се почувстват могъщи.
	— Само че тук горе май ти харесва.
	Той вдигна рамене, все още с гръб към мен.
	— Тихо е. А и обичам да гледам града — всичко, което сме постигнали.
	Нямах желание да пристъпя напред и да се присъединя към него — споменът за онези несигурни минути на крепостната стена в Уиндъм все още беше твърде пресен. Но той се обърна и ме подкани да се доближа, така че застанах до него. Гледахме заедно надолу към стръмния град, изпълнен с движение. Ръката му върху стената, близо до моите, беше широка, със силни пръсти. Макар да бях покафеняла за месеците извън Хранилището, все още бях далеч от богатия тъмен оттенък на кожата му.
	Наруших тишината.
	— Защо прати да ме викнат? Заради онова, което ти казах вчера ли?
	Той кимна.
	— Донякъде. Със Събранието прекарахме почти цяла нощ да го обсъждаме. Някои не вярват, други са убедени.
	— А ти?
	— Ще ми се да не вярвах — каза той. — Толкова е мащабно, че изглежда неправдоподобно. Но начинът, по който се отнасят към нас последните няколко години — те са още по-неправдоподобни. Докато не ни каза за контейнерите. Ако това е крайният резултат, който се търси, всичко си идва на мястото.
	— В някакъв смисъл е идеално. Просто вдигат данъците непрестанно, което ни докарва до глад, а в крайна сметка и до бежанските лагери, но се отплаща за онова, което правят. Новите сгради в убежищата, както и разработката на контейнерите — Омега са платили за всичко това със същите тези данъци, които в крайна сметка ще затворят самите тях вътре. Ние плащаме за контейнерите и отгоре на това накрая сами ще се вкараме в тях.
	Бих се възхитила, както се бях възхитила на находчивостта на Зак, когато ме издаде навремето. Във всичко това имаше някаква ужасяваща простота.
	— Какво ще направи вашето Събрание по въпроса?
	— Това се опитвахме да решим тази нощ — отвърна той. — Да пуснем слуха, че лагерите трябва да се избягват при всяко положение. Това ще е първата стъпка. Но е по-лесно да се каже, отколкото да се направи. Хората не отиват лесно там. А ако умират от глад и са достатъчно отчаяни, ще бъде трудно да ги убедим, че съществува заплаха, освен ако не можем да предложим алтернатива.
	— А можете ли?
	— Можем да им предложим това. — Той посочи към острова под нас. — Едва достига, за да изхранва и настоящото население. Чак през последните няколко години станахме достатъчно самостоятелни, за да спрем да внасяме храна отвън. А сега мястото е под заплаха, ако Изповедничката се е съсредоточила върху нас, както ти казваш. Не мога да спра да мисля за нея и какво би означавало за нас, ако намери острова.
	— Значи сега разбираш как се чувствам през цялото време — рекох аз. — Не мога да спра да мисля за нея, откакто се измъкнахме. Тя ме издирва.
	— Можеш да го почувстваш?
	Кимнах. Дори тук, застанала до него в ярката светлина на острова, усещах ловната й страст. Изпитателния взор на съзнанието й, коварен като нежелани ръце върху нечия плът.
	— През цялото време. По-лошо е дори от времето, когато ме подлагаше на разпити.
	— И не знаеш защо?
	— Не е ли очевидно? Защото се изплъзнах.
	Той се усмихна, поклащайки глава, докато обръщаше лице към мен.
	— Мислиш, че те преследва само защото си се измъкнала от лапите й? Мислиш, че ако някой друг беше избягал от Хранилището, щяха да полагат толкова усилия за него? Нямаш представа колко струваш.
	— Колко струвам? Аз не съм стока на пазара. И ако смяташ, че струвам толкова много, спри да ме покровителстваш.
	Погледна ме внимателно.
	— Права си, разбира се. Просто винаги леко ме слисваш — колко много подценяваш собствените си сили. Помисли за ценността на Изповедничката за Съвета, за заплахата, която представлява за нас. Преследват ни, откак първите Омега открили острова — преди повече от век. Но не могат да претърсят всеки инч от океана. Но сега, с нея, няма нужда да го правят. Тя ще ни намери в крайна сметка, точно както го направи ти.
	— Не съм като нея.
	— Не спираш да го повтаряш. И разбирам какво имаш предвид. Но ако осъзнаваш на какво си способна, може да се превърнеш в реална заплаха за тях. Помисли за всичко, което вече си постигнала.
	— Постигнала? Постигнах само това, че още не са ме хванали.
	Начинът, по който умееше да ме гледа директно в очите, беше смущаващ.
	— Ти си устояла на разпитите на Изповедничката цели четири години. Избягала си от Хранилището. Разкрила си контейнерите и нещо повече — самостоятелно си открила и си измъкнала един човек жив оттам. Избягала си по време затварянето на Ню Хобарт и си го забавила, като си опожарила половината гора. Успя да намериш мястото, което зависи от пълната секретност и непроходимия през последните сто години риф, и ни предупреди за ключовия план на Съвета да вкара всички ни в контейнери. — Веждите му се стрелнаха нагоре. — Май си свършила доста работа, за да продължават да ти дишат във врата.
	— Но всичко това просто се случи. Не съм го планирала като някаква атака срещу Съвета. Не мислех за съпротивата. Докато не стигнах тук, дори не знаех със сигурност дали има Омега съпротива.
	— Но сега вече знаеш. Така че въпросът е какво можеш да направиш за съпротивата. Като започнем с това да ми съобщиш кой е твоят близнак.
	Известно време не продумах. Дочувах звуците на града под нас, ширнал се в центъра на кратера, с езерото в дъното. Около него и в другия край на кратера срещуположно на града се простираха ниви с пшеница и царевица, ожънати и отрупани с бали слама. В самия град, дори и по най-оживените улици, покривите, первазите и малките стръмни терасирани градинки бяха изпъстрени с тикви, домати, спанак.
	— Има ли и други ясновидци тук в момента? — попитах.
	— Сега не. Имахме двама. Полезни всеки посвоему. До единия се добрахме още преди да бъде разделен с близначката си, преди жигосването. А това го направи неоценим за работа под прикритие на континента. Има и някои други Омега, които на пръв поглед биха минали за Алфа, с по-малко видими мутации, които могат да се прикрият с дрехите. Но никога така убедително като ясновидците.
	— Другата беше жигосана, така че не можехме да я пратим под прикритие. Силите й не можеха да се мерят с твоите — според мен никога не би могла сама да открие пътя дотук. Но беше полезна при планирането на спасителните мисии. Помагаше за откриването на новородени или такива, които се нуждаеха от помощ, или ни предупреждаваше за патрулите на Съвета близо до брега. Но през последната година и малко взе да губи разсъдъка си. — Повечето хора избягваха тази тема в мое присъствие или се спасяваха с изрази като _не съвсем стабилен_ или _знаеш как може да стане с някои ясновидци_. Но Пайпър беше директен както винаги. — Виденията й дойдоха в повече. Струва ми се, че в един момент вече не знаеше кое е реално и кое не.
	Спомних си последните няколко месеца в Хранилището, измъчвана от виденията за контейнерите и от опитите на Изповедничката да проникне в съзнанието ми. Как имах чувството, че губя разсъдък.
	— Говориш за нея в минало време — рекох. — Да не би Съветът да я е хванал?
	Той поклати глава.
	— Не. Един кораб потъна в бурното море по пътя насам. Изгубихме десетима през този ден.
	— Съжалявам.
	— Случва се. Това е цената, която се налага да плащаме за това място.
	— Ето пак започваш — „цена“, „струва“. Сякаш можем да пресметнем стойността на живота.
	— А не можем ли? — И отново онзи всепроникващ поглед. — Това е работата ми. Да правя онова, което би било от полза за повечето от хората ни.
	Отстъпих назад, отдалечавайки се от парапета и от него.
	— Това ти е проблемът — „нашите хора“. Затова не мога да ти кажа кой е брат ми. Не разбираш, не повече отколкото и Съветът. — Стигнала до най-горното стъпало му, обърнах гръб. — Когато онзи кораб е потънал, загиналите са били двайсет, а не десет.
	Когато започнах да слизам по стълбите, се надявах да чуя как тръгва след мен или ме вика. Но ме следваше само звукът от собствените ми стъпки.

	* * *

	През седмицата, която последва, Пайпър продължи да ме вика всеки ден. Не споменаваше спора в кулата. Въпросите му бяха конкретни, подробни — относно плана на Хранилището. Тайните пещери и тунели под Уиндъм. Накара ме да нарисувам контейнерите, с всяка малка подробност, която можех да се сетя. Разпита ме за костите, които бяхме видели в езерцето в пещерата. Членове на Събранието често се присъединяваха към нас и задаваха своите въпроси. Картите, които ми беше показвала Изповедничката — колко подробни са били и кои зони са покривали? Войниците, които съм видяла в Ню Хобарт — брой, оръжия, колко от тях на коне. Отговарях на всички въпроси с изключение на едничкия, който Пайпър задаваше най-често — за моя близнак.
	Около десет дни след пристигането ни отново ме повикаха, но този път с Кип.
	— Добри новини — рече той, когато ни поканиха да влезем в огромната Заседателна зала, както никога празна, като изключим Пайпър. — Мислех, че бихте искали да знаете, и двамата. — Пред него на масата имаше документи. Избута ги настрани и дръпна стола си леко назад, когато седнахме. — Можем да го извадим от играта. Реформатора. Имаме източник в Съвета, който го наблюдава вече дълго време.
	— Един от нас?
	— Един като теб — отвърна Пайпър, обръщайки се към мен. — Ясновидеца, за когото ти разказах — онзи без белег. Сега е на седемнайсет, работил е да проникне в Съвета, откакто напусна острова преди две години. Ясновидските му способности са помогнали, разбира се, макар че на моменти се е боял, че Изповедничката може да го долови.
	— Колко близо е стигнал? — попитах, полагайки неимоверни усилия да потисна треперенето в гласа си.
	— Той е прислужник в личното домакинство на Генералшата. Но няма достъп само до нея — разполага с достъп до мнозина от Съвета, прислужва по време на лични срещи с Повелителя на цирка, със Съдията и с другите. — Сега очевидно гледаше мен. — Корабът, който пристигна късно снощи, донесе съобщение от него. Започва да получава достъп и до Реформатора. Вече няколко пъти е бил насаме с него.
	— Сега е в благоприятна позиция да направи удар. Само трябва да дам разрешение и Реформатора ще бъде убит.
	Дори когато Пайпър посегна към звънчето в края на масата и позвъни, дори когато двамата стражи влязоха, той не откъсваше поглед от мен. Кип също очакваше моята реакция. Не казах нищо. Внезапно се почувствах изтощена, заля ме физическа вълна на умора, каквато не бях усещала от пристигането ни на острова.
	С едно от характерните си безгрижни отмятания на главата, Пайпър кимна към стражите, които чакаха нащрек, само на ръка разстояние.
	— Е, какво ще кажеш? — попита ме той. — Да давам ли заповедта?
	Кип се обърна към него.
	— И защо питаш нас? Какво казваме ние, не те интересува.
	Пайпър отговори на него, но не отмести поглед от мен:
	— Не бих разчитал на това.


>	Глава 21

	Хлопнах вратата на стаята ни, преди Кип дори да е стигнал стълбите, които водеха към нея. Стигна едва когато ключалката щракна от другата страна.
	— Трябваше, Кас — обади се той през вратата.
	— Изборът не е твой — развиках се аз отвътре. От мястото, където беше застанал, срещу вратата, трябваше да е чул разбиването на бутилката вино, на чашите и огледалото. Метнах лампата към входа — металната основа отскочи обратно към мен, а стъклото се пръсна на парчета.
	— Какво трябваше да направя?
	Отговорих с още един трясък, ритайки малката масичка между леглата ни.
	— Мислиш се за голям герой ли? — крещях. — Да скочиш и да му кажеш, че Зак е моят близнак? Това решение не е твое.
	— Мислиш ли, че _ти_ си голям герой? Да си мълчиш и да му позволиш да убие Зак, да убие теб?
	Застанах над счупеното стъкло, отключих вратата и я дръпнах толкова рязко навътре, че той почти падна върху ми.
	— Не разбираш ли? — викнах. — Той няма никакъв ясновидец в Уиндъм. Изповедничката е твърде добра. И дори да я бяха измамили, аз щях да го почувствам — да усетя заплахата спрямо Зак, спрямо мен. Щях да разбера, че се задава нещо. Той блъфира. Защо според теб беше поискал да се явим и двамата?
	— Не ти ли е хрумвало, че може наистина да цени мнението ми? Че като единствения тук, който всъщност е бил обект на един от научните експерименти на брат ти, може да имам правото да знам какво се случва?
	Само вдигнах вежда и зачаках.
	— О, мамка му. — Кип се свлече на леглото. — Знаел е, че ще се опитам да го спра. — Затвори очи. — Всъщност нямаше да е в състояние да убие Зак. Само че сега…
	Вече по-спокойна, седнах до него.
	— Даа…
	— И няма да му трябват шпиони, източници, убийци.
	— Не. Само аз.
	Подпря глава на стената. И аз направих същото.
	— Виждам една чаша, дето си пропуснала на перваза — рече. — Искаш ли да я размажеш?
	— Може би по-късно. — Усмихнах се уморено и затворих очи.
	Дълго време ме чака да кажа нещо. След това, когато почистихме парчетата стъкло и керамика, си легнахме мълчаливо в отделни легла. Под вратата виждах търпеливата сянка на стража, поставен там веднага след връщането ни от Залата. От прозореца се виждаше струйката дим от лулата на другия пазач, поставен на стража при стената долу.
	Кип погледна към мен.
	— Не че искам да развалям настроението или нещо такова — тук изгрухтях, потискайки смеха си, — ама защо още не са те убили?
	— И аз това се чудех.
	— Но е добре, нали?
	Сега вече се разсмях.
	— Е, радвам се, че поне не съм умряла още.
	— Знаеш какво имам предвид. Това е добър знак — че не те уби на момента.
	Обърнах се с лице към него.
	— Откога сме станали толкова благодарни за такива дребни жестове? — Наблюдавах лицето му, нервните, уморени очи. — Обаче май си прав. Сигурно мисли, че сме полезни.
	— Няма нужда да се отнасяш снизходително с мен, знаеш ли? Може да използва теб. А аз с какво съм му полезен? — Той замълча. — Или пък на теб?
	— Няма нужда да продължаваш с извиненията.
	— Наистина? Понеже по скалата на нещата, за които трябва да се извиняваме, обричането на някого на почти сигурна смърт трябва да е много нагоре.
	Не отговорих.
	— Съжалявам — каза той. — Не трябваше да го казвам.
	Изправих се.
	— Може ли да дойда при теб?
	— Разбира се, макар да не знам с какво съм го заслужил.
	Мръдна се, за да ми направи място. Легнах по гръб, така че и той се извъртя по гръб, но бяхме плътно притиснати един в друг.
	— Обичам, когато лежиш от тази ми страна — рече той. — Когато усещам ръката ти така до мен, сякаш и аз имам ръка.
	— Избрах си тази страна, защото така не можеш да ми пускаш ръка. — И двамата се засмяхме.
	— Защо не си ми по-ядосана? — попита след малко.
	— Понеже той беше прав.
	— Пайпър? Сега вече го защитаваш, след като ни изигра така?
	— О, не е прав за всичко. Но беше прав за теб.
	— Да. Че съм идиот.
	— Не. Че ще направиш всичко, което се налага, за да ме защитиш.

	* * *

	На следващия ден вратата остана заключена. Пазачът отвън не обърна внимание на виковете и молбите ни за информация. Следобед един от стражите отвори вратата и застана на пост, а другият влезе при нас. Кип скочи на крака, метна се и застана пред мен.
	— Не си прави труда — рекох. — Пайпър няма да изпрати някой друг да свърши работата.
	Стражът сложи поднос на масата до вратата и излезе тихомълком.
	— Ще го направи сам — казах.
	— Как може да си толкова сигурна? — Кип взе подноса и го донесе до леглото ми.
	— Не е страхливец.
	— Да бе. Нищо не може да демонстрира кураж така, както да убиеш невъоръжен затворник.
	След още два дни под ключ, настоях пазачът да предаде съобщение на Пайпър с молба поне да ни позволи да излезем на въздух. Отговор не дойде, но късно следобед дойдоха четирима пазачи и ни придружиха до кулата, след което застанаха на пост долу на стълбите.
	Стоях при парапета и гледах надолу. Градът изглеждаше по същия начин, както преди няколко дни, когато стояхме тук с Пайпър. Но сега приличаше по-скоро затвор, отколкото на рай.
	— Може би е за добро — рекох. — Отървават се от мен, отървават се от Зак. Рационалност, не мога да споря с нея.
	— Не изглупявай толкова. Не е нерационално или егоистично да не искаш да бъдеш убит.
	— Не изглупявам. Всъщност изглежда като логичен отговор — Зак стои зад всичко. Онова, което сториха на теб и на не знаем още на колко — може би стотици, хиляди. Така че ако пресметнеш, изглежда твърде лесно — моят живот срещу техния.
	— Това не е математика, Кас. Не е толкова просто.
	— Същото казах и на Пайпър немного отдавна. Ами ако всъщност всичко наистина се свежда до изчисление? Ами ако го правя по-сложно само защото това ще ми спаси кожата?
	Кип въздъхна.
	— Понякога не мога да повярвам, че си създадена да бъдеш толкова невероятна ясновидка.
	— Какво имаш предвид?
	— Имам предвид откога се притесняваш за това как да се измъкнеш? Ти никога не си се тревожила за такива неща. Ти разби контейнера и ме измъкна от него, вместо да се ометеш — а това можеше да те върне обратно в Хранилището. Същото важи и за всички останали случаи, когато съм те забавял.
	— Само че когато става дума за ключов проблем — този, пред който е изправен островът, този който те вкара в контейнера преди всичко — ето това мога да го реша още на мига.
	Посочих отвъд парапета. На сто фута под нас градът вреше и кипеше в своите си дела.
	— Няма да го направиш — каза Кип, изправи се и тръгна обратно към стълбището. — Мислиш ли, че Пайпър щеше да ни пусне да се качим тук, ако смяташе, че има вероятност да скочиш? Прав е за това, макар да е прав по грешни съображения. Мисли, че се защитаваш. Мисли, че затова се опита да запазиш самоличността на Зак в тайна.
	— А ти смяташ, че греши?
	— Разбира се. — Дори не се обърна, когато отговори. — Ти не защитаваш себе си. Ти защитаваш Зак.
	Викнах подире му:
	— Това не е ли просто различен вид егоизъм? Различен вид малодушие?
	Той се обърна, както беше застанал на най-горното стъпало.
	— Винаги си си представяла свят, в който близнаците не се мразят. Неразделен свят, където няма нужда от място като този остров. Това може и да е малодушие. А може и да е някакъв вид смелост.

	* * *

	Всяка нощ ме връхлитаха различни видения, но тази вечер, всеки път щом някой от пазачите се размърдаше пред вратата ни, си представях малките ножове на колана на Пайпър. Кип също не можеше да спи, усещах как се напряга при всеки шум откъм вратата или прозореца. Когато се целувахме, липсваше онази омайваща мъгла на първата целувка, както и нежните изследвания от следващите седмици, докато се отпускахме и навлизахме в този нов вид интимност. Сега усещахме някакво бързане, защото можеше да свърши всеки миг. Ключът в ключалката, острието на ножа и край. А сега представата за собствената ми смърт беше по-жестока, защото с Кип тъкмо се бяхме открили един друг. Защото имаше части от врата му, които още не бях целувала, и защото усещането на пръстите ми, заровени в косата му, все още беше ново за мен. За какви дребни неща тъгувам, мислех си аз, в сравнение с всички онези години, които бях преживяла, и всичко, което бях загубила. Но през онази нощ, в леглото, те не ми се струваха незначителни, а когато заплаках, то не беше заради заплахата на острието, а заради загубата на ръката му по кожата ми, заради нежната грапавина на наболата му брада по рамото ми.
	На сутринта Пайпър изпрати да ме доведат. Пазачът ме взе, без да продума, отведе ме бързо от стаята, преди с Кип да успеем да разменим дори поглед.
	Заведоха ме в Заседателната зала, където вече се бяха събрали мнозина от членовете на Събранието. Саймън беше тук, разпознах и още неколцина мъже и жени. През последните две седмици ме бяха разпитвали надълго и нашироко, но не агресивно или без съчувствие. Сега обаче, щом влязох, вместо да ме поздравят, всички замлъкнаха. Дори Саймън се изправи тихо, скръстил трите си ръце пред гърдите. Пайпър не беше на обичайното си място при масата до вратата. Стражът ме заведе до една ниша в другия край на Залата. Беше малка стаичка, не по-голяма от гардероб, но по картите, закачени на стената, и уютния безпорядък разбрах, че Пайпър е превърнал това помещение в свое убежище. В ъгъла беше оставен несръчно завит матрак, а до него се валяше захвърлено одеяло.
	— Тук ли спиш?
	— Понякога. — Когато вратата се отвори, Пайпър бързо се изправи от стола. Отпрати стража с махване на ръката и прекоси стаичката, за да затвори собственоръчно вратата зад мен. Застана с гръб към входа и ми посочи стола. Ножовете все още висяха на колана му.
	— Със сигурност ти повече от всички останали заслужаваш да имаш хубави покои? — Седнах, поглеждайки към матрака в ъгъла. Имаше нещо трогателно в забързания опит да подреди. — Поне едно нормално легло?
	Вдигна рамене.
	— Имам си покои горе. Но ми харесва тук, по-близо до казармите, по-близо до всичко това. — Посочи към неразборията. Някои от картите се крепяха на стената не с кабарчета, а с ножове за хвърляне, забити в разкошните тапети, които покриваха цялата стая. — Както и да е — продължи той, — не е важно.
	— Хубаво — отвърнах.
	Той облегна глава на вратата. За пръв път усещах, че е нервен. И в този момент разбрах, че не ме е извикал, за да ме убие.
	— Не съм тук, за да говорим за това как спиш.
	— Не — отвърна, но не поде разговора.
	— Можем да поговорим тогава за това как спя аз. За това, че аз и Кип все още сме заключени, с пазач на входа.
	— И на прозореца — спокойно добави той.
	— Трябва да съм поласкана, задето смяташ, че ще ни трябват толкова много. — Той повдигна черна вежда.
	— Мислиш, че можете да се преборите с един от тези мъже? Ти и Кип? — Той се разсмя.
	— Стигнахме дотук — натъртих аз.
	Той нетърпеливо въздъхна.
	— Стражите не са там, за да ви спират да излизате.
	Трябваха ми няколко секунди, за да разбера. Спомних си погледите на хората в Залата зад вратата. Сега вече знаех какво ми напомняха — изражението по лицата на децата, които срещнах през онзи ден, когато напуснах селото на родителите ми.
	— Колко знаят кой е моят брат?
	— Засега само Събранието — отвърна той. — Но докога ще си остане така, не мога да знам.
	— Искат ме мъртва.
	— Трябва да разбереш. — Имаше само един стол, така че той седна на матрака, завит на руло срещу мен, и се наведе близо. — Луис, най-възрастният ми съветник…
	— Знам кой е Луис — прекъснах го аз. Спомнях си впечатляващия мъж с посивяла брада, вероятно около петдесетгодишен, който ме бе разпитвал нееднократно.
	— Неговата племенница — Омега детето на близначката му, за която той се грижи от самото й раждане — е сред онези, които бяха отвлечени. Защо мислиш те притискаше толкова за подробности за видяното при контейнерите, където си намерила Кип?
	— Видях само няколко души — казах, ядосана от тежестта на тази неочаквана отговорност. — Не би могъл да очаква, че съм успяла да видя всички — бяха толкова много.
	— Именно — забързано прошепна Пайпър. — Толкова много са. Жигосани, отвлечени, убити. Всеки там някъде е загубил някого заради Реформатора. Всеки на този остров знае, че той ни търси. Чувала ли си игрите, на които играят децата? _Ела, играй, ела, играй…_
	— _… той идва да те отнесе в далечен край._ — Без да мисля, бях довършила края на песничката, позната ми от виковете, които долитаха от града чак до прозореца ни всяка сутрин и всяка вечер, когато децата играеха по улиците.
	Пайпър кимна.
	— Играят на него — на Реформатора. Има и други членове на Съвета с агресивна анти-Омега политика — най-вече Генералшата. Но никой не може да се сравни с Реформатора. Когато децата на острова с вик се събуждат нощем от кошмарните си сънища, той е човекът, за когото мислят.
	Почти се изсмях на невъзможността да съчетая образа на Зак с тази фигура от кошмарите. Зак, който си беше изгорил пръста на скарата и беше заплакал. Зак, който се криеше в краката на татко, когато изведоха един бик на пазарния площад. Но смехът ми така и не успя да пробие път. Някак разбирах, че става дума за едно и също нещо — страха на Зак като дете и страха, който разпознавах в песничката на децата. Едното беше източникът на другото. Всичко, което знаех за Зак — споменът за това как нежно почисти изгореното след жигосването; тялото му, разтърсено от ридания, когато умираше татко, — сега беше дълбоко заровено. Вярвах в тях — както вярвах в небето през годините в килията. Но вече знаех, че Зак си е отишъл. Бях го видяла с очите си — в бездушното стъкло и в стоманата на контейнерите. В костите, които лежаха в пещерата. Не можех да очаквам някой друг да е в състояние да разбере нежността и страха, които се таяха в дълбините на Реформатора. Също така разбирах, че никой не би ги отричал по-яростно от самия него. Реформатора беше негово творение. Какво беше останало от момчето, което протягаше ръка към мен пред колибата, където умираше Алис, и молеше за помощта ми? Бях запазила вярата си в небето в Хранилището и бях излязла от килията, за да го открия отново да ме чака, непроменено. Но дали онова уплашено момче, моят брат, все още съществуваше нейде вътре в Реформатора? И можех ли да съхраня вярата си в него, без да предавам Пайпър и острова?
	Срещнах очите на Пайпър.
	— Да не би да се опитваш да намериш извинение за това, че ще ти се наложи да ме убиеш?
	Той се наведе напред, а гласът му беше тревожно прошепнато съскане:
	— Искам ти да намериш извинение, за да не го правя. Дай ми една причина, която да предложа на Събранието, на Саймън и Луис и на останалите, за да обясня защо не съм го сторил все още.
	Тежестта на умората пак се стовари върху мен. Чувствах се като ръждясала, сякаш издълбана като камъните на същия този остров, там, където срещаха морето.
	— А този остров трябваше да е единственото място, където не би трябвало да излагам аргументи в полза на правото си на съществуване.
	— Не ме наставлявай относно този остров. Аз се опитвам да го предпазя — това ми е работата.
	— Обаче като ме убиеш или ме затвориш, това вече няма да бъде _островът_. Ще бъде просто Хранилище с изглед към морето. Събранието ще бъде Съветът, но под друго име. А ти ще станеш същият като Зак.
	— Нося отговорност към хората тук. — Извърна погледа си от мен.
	— Но не и към мен.
	— Ти си един човек, а аз съм отговорен за всички тези хора.
	— Това казах и аз на Кип. А той отвърна, че не е толкова просто — че не е въпрос на числа.
	— Естествено, че ще каже така. Няма моята работа.
	Погледът ми се плъзна покрай него към картите на стените. Всички бяха стабилно изписани с черно мастило и показваха гарнизоните на Съвета и бежанските лагери, както и села, селища и къщите, където можеше да се намери сигурен подслон. Цялата мрежа, на която разчиташе съпротивата, за да измъква хора към острова. И всички хора, които разчитаха на него.
	— Ако това е работата ти, защо тогава още не си ме убил?
	— Искам да промениш уравнението. Искам да ми дадеш причина да не го правя.
	Гласът ми беше спокоен.
	— Казах ти всичко, което знам за Уиндъм. За Изповедничката. Тъкмо аз те предупредих за плановете на Зак да затвори още Омега в контейнерите.
	— Трябва да има и още. За издирването на острова.
	Поклатих глава.
	— Това не е новина за теб. Знаеш, че го търсят. И знаеш, че в крайна сметка ще го открият. Въпрос на време е.
	Той ме сграбчи за ръката.
	— Тогава ми кажи кога. Дай ми подробностите.
	Освободих ръката си от хватката му.
	— Нямам какво повече да ти кажа. Не става по този начин — не получавам дати, нито карти. Виденията ми не са нещо, което можеш да боднеш на стената. Те са непостоянни — понякога мога да кажа какво ще се случи, а понякога си нямам представа.
	— Обаче ни намери — ти намери острова. — Той замълча за малко, а след това заговори с по-нисък глас. — Ами за онова, което е отвъд?
	Поклатих глава.
	— Какво имаш предвид? Отвъд няма нищо. Всичко е на изток.
	— Всичко, с което сме запознати. Но невинаги е така. Ами ако има и други места, по-натам, на запад? Или дори на изток, отвъд пустошта?
	— Имаш предвид Другаде? Но това са само бабини деветини. Никой никога не го е открил — няма какво да се открива.
	— Повечето хора на сушата мислят, че островът също е бабини деветини, просто слух. — Лицето му беше абсолютно сериозно.
	— Знаеш ли нещо за Другаде? Открили ли сте го?
	— Не. Надявах се, че ти ще можеш да ни помогнеш. — Дръпна една карта от стената. Повечето от онова, което виждах, докато я поставяше пред мен на пода, ми беше познато. Разпознавах крайбрежието от картите на Изповедничката, както и от онези, които бях виждала тук на острова. Разпознах и него самия, почти невидима точица, на няколко инча от западния бряг. Но тази карта беше различна — тя напускаше крайбрежието, което беше отрязано в десния край на хартията. Вместо цветната пъстрота на брега картата показваше само морето. Но беше надраскано с молив — течения, рифове, дълги плетеници, излизащи от острова и водещи далеч на запад.
	Вдигнах очи към него.
	— Изпращаш кораби натам. Ти търсиш Другаде.
	— Не аз. Поне не само аз — започнало е преди да встъпя в длъжност. Но да — търсим. Може би вече от пет години. Дори сега, докато си говорим, там навън има два кораба — най-големите ни. При следващото пълнолуние ще стане месец, откак са на път.
	— И наистина мислиш, че има какво да се открие?
	Той продължи да говори тихо, но усещах гнева му.
	— Има няколко кораба, които не са се върнали. Мислиш ли, че бих поел този риск, ако не смятах, че там има нещо?
	Гледах към картата, избягвайки погледа му.
	— Помогни ни, Кас. Ако можеш да усетиш нещо, какво и да е, то би могло да промени всичко.
	Осъзнах, че притискам дланта си към картата, сякаш това би ми помогнало да сканирам безкрайния океан със съзнанието си. Затворих очи и се опитах да проуча пространството, което не беше картографирано. Концентрирах се, докато не започнах да усещам как кръвта се процежда по вената на лявото ми слепоочие, но виждах само един упорит океан, сива вода, простираща се във всички посоки.
	— Твърде далеч е — казах, вдигайки ръка от картата, докато се облягах на стола.
	— Не и през Преди, тогава не е било далеч. Имали са по-големи кораби, и по-бързи. — Той хвана ръката ми и я притисна силно към картата отново. — Опитай пак.
	Опитах. Заставих съзнанието си, както го бях направила на лодката, в хищните нокти на рифа. Представих си го, а след това и откритото море отвъд и започнах да опипвам в посока на запад. Цялото ми тяло се напрегна и когато Пайпър най-после ме пусна, дланта ми беше оставила отпечатък върху хартията. Но не виждах нищо, не усещах нищо.
	— Съжалявам — рекох. — Ако е там някъде, то е твърде далеч за мен — никога не съм усещала нищо за него.
	— И аз съжалявам — отвърна Пайпър. И макар ръката му да бе стояла върху моята до преди миг, внезапно ми се стори страшно далечен. — Щеше да е по-леко, ако въобще можеше да ти се помогне.
	Погледна към вратата, зад която чувах гласове, приповдигнати и дразнещи.
	— Искат те мъртва. Искат да извадят Реформатора от играта, а ти си цената, която с радост ще платят. За тях е лесно решение.
	— А за теб не?
	— Мисля, че смъртта ти би била твърде висока цена. Мисля, че имаме нужда от теб. Ти, виденията ти — можете да промените цялата картина.
	— Но няма да ни пуснеш да си вървим. — Не беше въпрос.
	— Не мога. Но мога да те предпазя.
	— И се предполага, че трябва да съм ти благодарна, докато ме използваш като заложник, за да спреш Зак да атакува?
	— Мислех си го — отвърна той с равен тон. — Но ако позволим да узнае, че си при нас, и се опитваме да те използваме, за да го хванем натясно, има голям шанс собствените му хора да го извадят от играта. Той не управлява Съвета, поне още не. След най-малкия намек, че се намира под наш контрол, те сами ще му видят сметката. Ще се отървем от него, но ще дойдат други, които пак ще ни погнат. А и ти ще си мъртва.
	— Което си е направо срамота.
	Погледна ме.
	— Да. Би било жалко.
	Изпрати ме обратно през Залата, където Събранието, умълчало се внезапно, наблюдаваше как крачим към изхода. Той постави ръка на рамото ми, докато ме водеше измежду събралите се мъже и жени, но аз се дръпнах.
	Единият от мъжете се наведе твърде близо до мен. Беше Саймън, най-довереният съветник на Пайпър.
	— Нямаше да го отблъсквам с такава ярост, ако бях на твое място — рече. — Струва ми се, че само заради него все още си жива.
	Един от мъжете се изсмя на тази реплика. Обърнах се да го погледна. Беше набит, с тъмна брада и патерица под едната мишница.
	— Точно така — заяви. — Ако зависеше от мен, досега да съм те довършил. Теб и твоя близнак.
	Отговорих тихо:
	— Моят близнак ме затвори в Хранилището, за да не ме използват срещу него. Ако ме убиете, ще потвърдите всичко, което Алфа мислят — че ние сме пречка, че сме риск за тях. Че трябва да ни затварят, за да се защитават. — Отговор не последва, но всички ме гледаха. — Искате да ме убиете? А защо не продължите и по-нататък и не се отървете от всички Алфа по този начин? Разбира се, ще избиете и нас, като го направите, но си заслужава, нали? — Вече крещях, а Пайпър ме повлече извън Залата.


>	Глава 22

	Когато Пайпър дойде в стаята ни рано сутринта на следващия ден, вече бях будна, но все още лежах със затворени очи. Нещо ме беше събудило само мигове преди това, сън или видение, и напразно се опитвах да се съсредоточа върху него, стиснала очи в опит да удължа състоянието на полусън, за да си изясня какво точно съм видяла.
	Когато ключалката на вратата превъртя, чух как Кип скача от леглото си и застава между мен и вратата.
	— Спокойно — рече Пайпър. — Не съм тук да я нараня.
	— Тихо — прошепна Кип. — И без това не спи много нощем, в повечето случаи успява да поспи само сутринта.
	— А колко успяваш ти да спиш, след като я пазиш по цели нощи? — попита Пайпър. Беше снижил глас, но пак си представях как е повдигнал вежда.
	— Просто не я буди.
	— Всъщност исках да се видя с теб.
	— Май ти е за пръв път — промърмори Кип. Чух как се отдалечават от леглото ми. Осмелих се да погледна през премрежените си клепачи. Стояха до прозореца с гръб към мен. Навън ограждащите стени на кратера скриваха гледката на изгряващото слънце, макар светлината на изгрева да се процеждаше в червеникави краски. Кип погледна надолу към пазача, който се беше подпрял върху стената на парапета под прозореца.
	— И той май не спи много.
	— Да не предпочиташ да се оправяш сам?
	— Знам ли — отговори Кип със спокоен тон. — Честно казано, не си падам по идеята някое от приятелчетата ти горе да дойде тук. — Погледна към ножовете, наредени по колана на Пайпър. — С Кас сме прекарали достатъчно време под ключ, преди да стигнем тук. Не очаквахме да се случи отново, не и на това място.
	— Не знаеш колко време си прекарал в контейнера — отбеляза Пайпър.
	— Вярно. Представи си, ако разбера, че са били само двайсетина минути. Голям срам, наистина, след толкова много шум.
	Пайпър се засмя заедно с него, но само за кратко.
	— Събранието, „приятелчетата ми горе“, мисля, че не се интересуват от теб.
	— Успях да се сетя по време на всичките срещи, когато ме оставяхте тук, докато разпитвахте Кас.
	— Не се опитвам да те омаловажавам — рече Пайпър. — Ти си единственият човек, на когото сме попадали, прекарал време в контейнер. Всички искаме да разберем какво става там. Само искам да те уверя, че не си изложен на опасност.
	— Може би не тук. Но ми се струва, че на сушата има неколцина Алфа, които с нетърпение очакват нова среща с мен.
	— Предпочиташ да останеш тук, под охрана?
	— Все едно имам някакъв избор.
	— Имаш. — Пайпър посегна към колана си. За малко да скоча, мислейки си, че посяга да извади един от ножовете, но тогава видях, че предлага на Кип някакъв ключ. Отново стиснах очи, когато Кип се обърна да ме погледне.
	— Не — отвърна Пайпър. — Знаеш, че тя е твърде ценна за мен, за да я пусна. Но няма причина ти да стоиш затворен тук.
	— А причината да ме пуснеш е изцяло благородна, нали така, и няма нищо общо с това да ме разкараш от пътя си и да запазиш Кас за себе си?
	— Ако трябваше да се отървавам от теб, досега да си заминал.
	— Значи това няма нищо общо с чувствата ти към нея?
	Пайпър звучеше загрижен:
	— Има лодка, която напуска след час. Има място и за теб. Няма значение дали вярваш в мотивите ми.
	— Прав си — отвърна спокойно Кип. — Няма значение. Ти наистина ли си мислиш, че бих тръгнал, в какъвто и да е случай? Или че тя ще ти бъде благодарна, задето си ме пуснал?
	— Не точно.
	Пак погледнах натам само с едното око. Пайпър отново се беше извърнал с лице към прозореца. През стъклото се виждаше как над ръба на кратера ято гъски разсича изсветляващото небе.
	— Виждал ли си някога как мъти птица? — попита Пайпър, докато крясъците на гъските заглъхваха в далечината.
	Долавях отчаянието в гласа на Кип.
	— Ама разбира се. Точно това си спомням. Нито името си, нито близначката си. Само ярки спомени за отглеждане на птици.
	— Ако вземеш яйце от майката, преди да седне да го мъти, когато пилето се излюпи, се закача за първото нещо, което види. Следва го все едно му е майка. Когато бяхме деца, близначката ми беше наблюдавала как се излюпва едно пате. След това то я следваше по петите навсякъде.
	— Значи аз съм патето в малката ти алегория? Излюпен от контейнера и лепнат сляпо за Кас?
	Пайпър срещна погледа му, но в очите му липсваше съжаление.
	— Мисля, че това е част от нещата, да. Само не мога да разбера дали е лошо, или е добро.
	— За теб не. Вече ме използва, за да се добереш до нея — разчиташе на мен, за да разкрия кой е близнакът й.
	— Прав си. Изпитвах те, а ти действа точно както смятах, че ще постъпиш. Но не съм сигурен дали това непременно значи, че си сгрешил.
	— И сега пак ме изпитваш. — Кип отново погледна към ключа, който Пайпър беше оставил на големия каменен перваз. — Изненадан ли си?
	— Не. — Пайпър взе ключа и го прибра в джоба си. — Не мислех, че ще тръгнеш, макар да се надявах да го направиш. Все още не мога да разбера дали не си слабото звено. За нея, имам предвид.
	— Разбира се — рече Кип и завъртя очи. — Аргументите ти са напълно безкористни.
	— Разбира се, че не. Защо мислиш съм ви дал две отделни легла? — Пайпър се ухили криво и погледна към мен. Надявах се, че не е забелязал мигновеното потрепване, когато си затворих дясното око. — Но започвам да си мисля, че трябва да останеш с нея. Мисля, че си длъжен.
	— Та значи не съм слабото звено? — подкачи го Кип.
	— Може и да си. Но именно защото си слабото й място, трябва да останеш.
	— Колко благородно от ваша страна да решавате от кого се нуждая и какво е най-добро за мен — не се стърпях аз, отметнах одеялото и ядно спуснах краката си на пода. — Само че дали ви е хрумвало, че и аз може да имам мнение по въпроса? — Разтърках дясната страна на лицето си, със следи от възглавницата.
	Кип заговори пръв:
	— Не си мисли, че не ми е хрумвало.
	— И на мен също — добави набързо Пайпър.
	— А ти изобщо не се обаждай — сопнах му се аз. — Да се промъкваш тук и да си играеш с нас като с карфиците, които бодеш по глупавите си карти там горе!
	— И аз това му казах — обади се Кип.
	Обърнах се към него.
	— И ти също да мълчиш. Не си по-добър. Защо да не си тръгнеш?
	Той погледна несигурно към Пайпър, който се беше ухилил до ушите.
	— Не се хили — рекох. — Патета? Стига бе! Ей сега ще се разплача. Разбира се, че Кип трябва да се махне, но си голям глупак, ако мислиш, че някога би го направил.
	— Значи искаш да си тръгна? — осмели се Кип да зададе въпроса.
	— Разбира се, за твое собствено добро. Не, естествено, че за мое. Но онова, което искам най-много, е вие двамата да престанете с тези глупости. Опитвам се с всички сили да си проясня главата, да остана жива, да видя какво ще се случи, а вие се държите сякаш съм наградата в стрелбището на пазара. Сякаш нищо не зависи от мен.
	Пайпър заговори пръв:
	— Съжалявам. Най-вече защото постъпих глупаво — знаех, че Кип няма да тръгне.
	— Млък — рекох.
	— Честна дума.
	— Не, млъквай. Трябва да помисля на ясна глава. Като оставим настрана приказките ти за патета, нещо друго почти ме събуди преди малко. Нещо важно.
	— А това не е ли важно за теб? — попита Кип.
	— Знаеш какво искам да кажа. Имах видение, нещо спешно. — Отново затворих очи и се опитах да предизвикам отново видението от мъглата на съня. — Един мъж плачеше и пъхаше нож в ботуша си. — Бързо погледнах нагоре. — Някой идва.
	Пайпър вече беше до прозореца и пусна кепенците преди още да довърша изречението, но не прозорецът, а вратата се разтресе от силен удар в нея. Ключът превъртя, резето се вдигна и някак странно бавно вратата се отвори със скърцане, притисната от тежестта на стража, загинал върху нея. Кип вече беше на половината разстояние до вратата, когато неканеният гост прекрачи мъртвото тяло и се втурна към мен с окървавен в ръката нож.
	Вече беше до мен, когато ножът на Пайпър се заби в гърлото му и докато падаше, нападателят ме повлече със себе си. Притисната към гърдите му, усетих как притрепери, когато още един нож го уцели в гърба. Задната част на главата ми се удари в каменния под, тъй като се озовах под него, когато се свлякохме, и за миг цялата стая се замъгли пред очите ми. Само след секунди Пайпър и Кип ме издърпаха изпод мъжа, а него обърнаха по гръб. Очите му все още бяха вторачени в мен. Зрението ми се проясни и забелязах, че това е Луис, съветникът на Пайпър. Малкият нож във врата му пулсираше с всеки удар на сърцето му, но почти не се виждаше кръв, докато Пайпър не се наведе и не извади преспокойно ножа си, давайки път на избликналия фонтан.
	Хвърлих се напред и притиснах с ръка раната, гледайки обезумяла към Пайпър.
	— Спри! Знам за какво е дошъл.
	Кип изсумтя.
	— Мисля, че е пределно ясно.
	Поклатих глава.
	— Не и защо го направи. Става дума за племенницата му, момичето, което са отвлекли.
	— Той вече се поинтересува за нея, когато те разпитваха от Събранието — припомни Пайпър, наблюдавайки с неприязън как съм се навела над Луис.
	Кръвта между пръстите ми продължаваше да излиза на тласъци, а аз бях шокирана от горещината й. Брадата на Луис, лепкава от кръвта, вече не беше сива.
	— Луис, чуваш ли ме?
	Беше пребледнял. Разфокусираните му очи мигаха едва-едва.
	— Ще направя всичко възможно да я открия, ако е жива. Да спра онова, което е сторил брат ми. Обещавам. Чуваш ли ме?
	Главата му клюмна на една страна. Пайпър плъзна ботуша си под нея и леко я повдигна, после се дръпна — главата се люшна обратно назад.
	— Мъртъв е.
	Погледнах ръцете си и раната на Луис, която вече не кървеше. Заплаках и бършейки сълзите, омазах лицето си с кръв.
	— Щеше да те убие — отбеляза Кип.
	— Той ме предаде, предаде Събранието — добави Пайпър.
	— Знам. — Обгърнах коленете си с ръце и ги притиснах плътно към себе си.
	— Нали не си ранена? — разтревожи се Кип. Погледнах се — ръцете ми бяха целите в кръв, почернели около ноктите.
	— Негова е — отвърнах. Кръвта се беше просмукала в белия ми ръкав чак до лакътя.
	— Да не ти стане навик да даваш предсмъртни обещания на всеки, който се опитва да те убие? — продължи Кип. — Питам само, защото това ще са доста обещания.
	Пайпър се обърна от мястото си — беше се навел над мъртвия пазач.
	— Току-що загинаха двама души, Кип. Един от хората ми в Събранието и един добър войник. Не е време за шеги.
	— Четирима — поправих го аз. Кип и Пайпър ме погледнаха. — Не двама. Току-що загинаха четирима души.

	* * *

	От този момент нататък охраната се затегна още повече. Когато три дни по-късно се събудих с писъци, двамата пазачи вече бяха влетели в стаята още преди Кип да успее да стигне до леглото ми. Единият го повали на пода и докато не запалиха няколко факли, нямаха никакво намерение да се оттеглят. Потривайки бузата си, която стражите бяха притискали към пода, Кип седна на леглото ми.
	— Трябва да видя Пайпър — обявих аз на войника, който последен заключи вратата. — Веднага го извикайте.
	— Не можеш ли да кажеш на мен? — тихо попита Кип.
	Поклатих ядосано глава.
	— Въпросът не е да избирам кой от двама ви ще ме държи за ръчичка. Това не беше просто кошмар. Важно е. — Не можех да стоя спокойно. Очите ми се стрелкаха насам-натам, докато се опитвах да запаметя видението.
	— Предполагам, че е твърде много да се надявам, че може да си видяла нещо хубаво, поне за разнообразие? — попита той, докато се приближаваше към мен. Нощницата ми миришеше леко на пот, а устата ми беше пресъхнала. — Като една хубава закуска например — продължи той. — Или идеална реколта на кайсиите тази година — нещо ей такова.
	Едно бързо издишане наподоби нещо като смях, но все пак малко се отпуснах и застанах плътно до Кип. Той ме целуна по рамото, но аз поклатих глава.
	— Трябва да се съсредоточа. — Затворих очи, а устните ми помръдваха безмълвно.
	— Не можеш ли да ми кажеш?
	Поклатих глава.
	— Трябва да се съсредоточа — повторих. Стояхме така, докато само минути по-късно не нахълта Пайпър.
	Изправих се преди дори да успее да продума.
	— Идват. Алфа. И знам кога и как.
	Без да се оглежда, Пайпър ритна силно отворената врата и я затвори с трясък. Притисна с ръка устата си и каза шепнешком:
	— Ти не ми ли каза, че не става така? Без дати и подробности.
	Поклатих глава, а погледът ми още блуждаеше разфокусирано.
	— Видях го. Виждах луната и колко пълна…
	— Не говори. Не ми го казвай, недей.
	— Не разбираш. Видях всичко. — Потърках очи.
	Пайпър и Кип мержелееха пред погледа ми, сякаш надничах през димната завеса и кръвта, които бяха изпълнили съня ми.
	Кип на свой ред се опита да ме накара да млъкна.
	— Какво правиш?!
	— Именно — Пайпър шептеше трескаво. — Това е твоят коз за преговори — не го пропилявай.
	Кип погледна подозрително към Пайпър, а после към мен.
	— Прав е — трябва да се възползваш. Кажи на Събранието, че ще им дадеш каквото си видяла, ако те пуснат. Че ще им пратиш информацията, когато напуснем острова.
	Снижих глас, но звучеше повече като съскане, отколкото като шепот:
	— Слушайте. Това е твърде важно, за да си играем игрички. Трябва веднага да съобщиш на Събранието. Трябва веднага да започнете да планирате евакуация. Те идват, на…
	Пайпър притисна устата ми с ръка, гледайки умоляващо към Кип.
	— Спри я. Ако ми каже, ще трябва да действам.
	— Погледни ме — обади се Кип. Той избута ръката на Пайпър и постави своята на бузата ми. Наведе се, така че лицето му се озова близо до моето. — Никога няма да те пуснат.
	Отърсих се от ръката му, като се дръпнах рязко назад.
	— Няма значение — вече не шептях. — Пайпър, послушай ме. Махнете хората от острова. Направете го веднага. Идват по пълнолуние.
	Тримата се обърнахме към прозореца, където сияеше почти пълната луна.
	— Две нощи. Може би три — рече Пайпър.
	— Две — уточних аз.
	— А отбраната ни?
	Поклатих разсеяно глава.
	— Не върши работа. Кратерът ви скрива от брега, но намерят ли веднъж острова, той се превръща в капан. Винаги си го знаел. Ще дойдат първо от север, с много хора. Не можете да ги спрете.
	— Кажи ми какво друго виждаш.
	Затворих очи и се концентрирах върху това да облека шума и замъглените видения в думи.
	— Огън по улиците, хора в капан по прозорците. Кръв по камъните.
	— Значи идват да убиват, не просто да вземат пленници?
	— Това няма никакъв смисъл — рече Кип. — Алфа също ще падат мъртви навсякъде. Собствените им хора ще окажат съпротива.
	Стиснах очи още по-здраво. Образите отказваха да забавят ход и някак си да се подредят.
	— Ще отведат някои с кораби — казах. — Останалите ще бъдат убити. — Вдигнах очи към Пайпър. — Кип е прав, това е лудост. Не може да си очаквал такова нещо.
	— Ще ми се да можех да кажа, че не съм. Но ако ни открият, ще дойдат да направят заявление. Искат да поставят край на Омега съпротивата, дори да им струва живот на Алфа.
	Кимнах.
	— Така изглежда и във видението. Тези хора са толкова разярени… Знаят, че убиват и Алфа, но не им пука. Или може би им пука, но винят нас, сякаш това е поредното бреме, с което ги товарим.
	Пайпър отиде до прозореца с широки крачки.
	— Бийте тревога! — извика той към пазачите долу. — Веднага.
	В Хейвън една огромна камбана даваше сигнал за отварянето и затварянето на градските порти. В Уиндъм пък, при редките случаи, когато бях на стената, чувах звъна на камбаната долу от града само от време на време. Само че сега камбанният звън с нищо не наподобяваше мелодичните звуци, които помнех. Първо прозвуча една-единствена камбана, онази огромната, на кулата. Тя не просто наруши тишината на изгрева, а направо я разтърси. Страхотен шум, толкова дълбок, че дори дробовете ми затрептяха с всеки басов удар. По протежение на целия форт й отвърнаха други камбани. И тогава хората долу в града също започнаха да реагират: с викове от къща на къща, с удряне по тенджери и тигани. Метален тропот и звън, настоятелен и немелодичен. Беше като онзи път в Ню Хобарт, когато едно от децата изтича през кухнята и събори купчината тигани. Но тогава хаосът продължи само минути, докато сега сякаш целият кратер ехтеше.
	— Ще започнем евакуацията веднага — каза Пайпър, надвиквайки данданията. — Трябва да вървя — да обясня на Събранието. И да подготвя стражата.
	— Не можем да се бием с тях.
	Пайпър кимна.
	— Ще дойдат с двойно повече войници, отколкото можем да се справим, не само сега. По-добре обучени, по-добре нахранени. По-добре въоръжени, във всяко едно отношение. — Хвърли поглед вляво с бърза усмивка. — Но нашите войници си познават територията. Ще успеем да ги задържим поне за малко.
	— Не това имах предвид — казах аз. — Не че не можем да се бием с тях, защото ще спечелят. Не можем да се бием с тях, защото няма какво да спечелим. Всеки един техен убит означава, че някъде умира един от нашите.
	— Но същото важи и за тях. Всичко, което ни интересува в момента, е този остров. Какво ще се случи тук, когато дойдат за нас.
	— Значи все още гледаш на нещата половинчато.
	Той поклати глава.
	— Това са нещата, за които нося отговорност. За тези хора тук. Ако Съветът ни е открил, не можем да се надяваме, че ще опазим острова. Всичко вече свърши. Но можем да си купим малко време, колкото да спасим възможно най-много хора.
	— Имате ли достатъчно лодки за всички? — попита Кип.
	— Дори не се доближаваме до решаване на проблема. Говорим за хора, пристигали десетилетия наред. Нашата флотилия и без това е малка, а два от най-големите ни кораби все още са на запад. Ако натоварим лодките максимално, пак ще ни трябват два курса, за да евакуираме онези, които не могат да се бият.
	— Колко време ще отнеме?
	Вече стоеше до прозореца и определяше посоката на вятъра по полюшващите се дървета, чиито силуети се очертаваха срещу ръба на кратера.
	— Ако имаме късмет, бихме могли да осъществим втория тур точно след два дни. Само че същият вятър, който ни помага по пътя обратно, ще помогне и на флота на Съвета. И дори да евакуираме онези, които не могат да се бият, остават още стотици.
	Отново видях онова, което ми беше показал сънят. Кръвта. Идваха за мен, а островът щеше да пусне кръв.
	Пайпър излезе, без да ми каже нищо повече. Точно преди да затвори вратата, се обърна към Кип:
	— А ти я пази. Не й позволявай да свърши някоя глупост.
	Заключени в стаята, наблюдавахме мобилизацията на острова. До изгрев-слънце екотът на камбаните бе заменен от мелодичен звън на оръжия, от ударите на ковашките чукове. Всички събираха, точеха и раздаваха мечове и брадви. Стражи в сини униформи носеха греди, за да укрепят портите, а ударите на чуковете отекваха в утринния въздух, докато хората заковаваха с пирони кепенците на прозорците. И сред цялата тази шумотевица градът лека-полека се опразни. Първо бяха децата и възрастните, както и онези, чиито мутации не позволяваха да се бият. Някои ги носеха, други се подпираха на бастуни и патерици. Нямаше време, нито място за багаж, само набързо събрани вързопи с храна и манерки с вода. Нямаше време и за плач — дори най-малките се движеха бързо и безшумно, под командата на войниците, които направляваха тълпите. Онези, които трябваше да чакат втория тур, ги извеждаха към крепостта, която щеше да ги закриля, в случай че корабите на Съвета пристигнеха, преди нашите да се върнат.
	Беше интересна хореография, в която аз и Кип нямахме роля. Стояхме часове наред, ръка за ръка, и наблюдавахме изселването. Чувството ни за безпомощност само се допълваше от онова, което бях видяла в съня си. Беше трудно да си представим, че всички тези старателни приготовления, които се разиграваха пред нас, щяха да променят онова, на което вече бях свидетел и което не спирах да виждам когато и да затворех очи — пламъците, отразени в покрития с кръв под; сгъстяващия се пушек в тунелите и по тесните улички.
	Видяхме трима стражи да издигат грубо изработен флагщок* на ръба на кратера.
	[* Вертикален прът, на който се закрепва знаме (нем.). — Б.ред.]
	— Трудно се съчетава с идеята за тайно убежище — отбеляза Кип.
	— Вече няма никакво значение. Те идват. Знаят къде да ни намерят.
	Мислех си за тапетите в Заседателната зала. Други битки, водени под избродирани флагове от скъпи платове. Сравнени с тях, този опит беше направо жалък — обикновен чаршаф със символа Омега, изрисуван със същата катранова смола, която моряците използваха, за да поправят лодките си. Беше вързан с двата си края за някаква стара корабна мачта. Стражите се бореха да забият кола здраво срещу силния вятър.
	— Пред лицето на скорошна инвазия, Пайпър ги е хванал да си губят времето с украсяване!
	— Не е загуба на време — рекох аз. — Това ще е първото нещо, което ще види флотът, когато дойдат достатъчно близо. Изпраща им послание.
	— Е, поне е по-ефективно от капаните — отвърна Кип.
	Войниците успяха да побият кола в една цепнатина между скалите и натрупаха купчина камъни около основата.
	— При тези ветрове няма да изтрае повече от два дни — рече Кип.
	Отговор не последва, само звукът от плющенето на импровизираното знаме на вятъра. Нямаше нужда да казваме нищо, защото и двамата бяхме наясно — след два дни всичко щеше да е приключило.


>	Глава 23

	Преди вратата да се отключи, по стълбите се чуха стъпки и разговорът на Пайпър с пазача.
	— Тръгнаха — съобщи той. — Първите лодки. Най-малките деца и най-увредените. Плюс една шепа възрастни, които да им помагат на сушата.
	— И сега?
	— Чакаме.
	Никога преди не се бях заслушвала толкова внимателно във вятъра, колкото през тази нощ, която последва. През всички часове на чакане, с всеки повей на вятъра си представях събраната от какви ли не съдове странна флотилия, която плава на пълна скорост към континента. Там някъде беше и флотът на Съвета, със своя смъртоносен товар. Страхувах се да заспя, но същевременно се боях и от обратното, в случай че сънят ми разкриеше нещо полезно. В крайна сметка се оказа, че няма значение — видението дойде, докато си лежах унесена в прегръдката на Кип. Флотилия от кораби, която пореше морето през хоризонта. Бяха по-големи от всички други, които бях виждала — многократно по-големи и от най-големия кораб на острова. Палубите им бяха осеяни с по-малки лодки, обърнати наопаки, като неизлюпени яйца. Но не размерът беше това, което предизвикваше ужас. А съдържанието на първата лодка.
	Извиках на стража да доведе Пайпър. Макар да имаше още много време до изгрева, той се яви след минути.
	— Корабите им — твърде големи са, за да преминат през рифа. Но имат по-малки лодки на борда, за спускане.
	— Десантни лодки. — Пайпър кимна. — Това ще ги забави, поне за последните няколко мили. А самият риф — как ще разберат откъде да минат?
	— Мислех си, че може би имат карта — че са успели да подкупят някого или са го измъчвали. Но всъщност не им трябва. — Затворих очи, припомняйки си присъствието, което бях доловила. — Тя е там — Изповедничката. На един от корабите, води ги.
	— Може да ни намери без карта, като теб, така ли? — попита Кип.
	Кимнах, макар да ми беше странно да сравнявам нашето поверено на абсолютната случайност пътуване с лодка с решителното напредване на онази флотилия. Ужасяваше ме не просто фактът, че тя ще направлява корабите към острова, а самото осъзнаване, че тя ще присъства лично. Мразех самата мисъл, че ще стъпи на това място. Веднъж Пайпър ми беше казал, че пристигането ни е променило острова. Но тяхното пристигане със сигурност щеше да сложи края му.
	Гласът ми звучеше пискливо:
	— Колко остава, докато се върнат нашите кораби?
	— Не и преди обяд — отвърна той, — което се отнася за най-бързите, и то ако нямат проблем. Не е само да стигнат до континента и да се върнат — трябва да намерят безопасно място, което да не се вижда, и да свалят хората. Говорим за стотици деца и повечето в най-тежко положение и най-бавните сред нас.
	— А двата кораба на запад, които търсят Другаде? Каза, че са най-бързите.
	— Ако можех да ги повикам обратно, мислиш ли, че нямаше да го направя? — Сведе очи. За миг го видях такъв, какъвто може би беше, когато оставаше сам в малката си импровизирана стаичка, далеч от очакващи погледи — посърнал, уморен. Потри чело с длан и заговори тихо: — Няма ги от месец. Дори не знаем дали още са там.
	Затворих очи, сканирайки морето за завръщащите се на острова или за онези, които бяха потеглили на запад. Нищо. Само осъзнавах, че флотилията на Съвета се приближава все повече. Самата представа за това беше достатъчно потискаща, а присъствието на Изповедничката правеше нещата неизмеримо по-лоши. Ако пристигнеше, преди нашите да са се върнали, островът щеше да се превърне в капан и нищо повече. Останалите деца, всички онези, които не можеха да се бият, просто нямаше да имат шанс. Чудех се дали вече са приготвили достатъчно контейнери за всички тях.
	По обяд вятърът ми довя едно видение, но корабите, които ми се явиха, бяха някак далечни, необичайни. Опитите ми да ги видя бяха като да примижаваш срещу слънцето — различавах само силуети и ослепително сияние. Да, това бяха кораби, но чии кораби? Минаха час-два, докато подробностите се изяснят. Рибарска мрежа лежеше оплетена на дъното на лодката. Корпусът беше нашарен с жълти и сини ивици. Платното беше кърпено на толкова места, че приличаше на юрган.
	— Това е нашата флотилия — казах на Кип. — Наближават.
	Извикахме на пазача да съобщи на Пайпър.
	— Сваляйте хората на пристанището — започнах аз още преди да е затворил вратата зад гърба си. — Корабите ни се връщат. Вече са свалили първите евакуирани. Почти са стигнали.
	Той поклати глава.
	— Имам съгледвачи, които ми пращат съобщения на всеки половин час. Още нищо.
	— Може още да не се виждат — обади се Кип, — но щом тя ги усеща, значи се задават.
	— Има време — рекох. — Ако действаш сега, ще можеш да отпратиш следващия превоз. Сваляй ги долу и ги подготви за качване на борда веднага щом пристигнат корабите.
	Той отново поклати глава.
	— Ако все пак флотилията на Съвета пристигне първа, най-уязвимите ще са напълно безпомощни и незащитени в пристанището. Там няма укритие — направо можем да им вържем една панделка и да ги подарим на войниците на брат ти. Помисли само за кого става дума. Някои от тях не могат да ходят, камо ли да се връщат на бегом през тунелите. Никога няма да успят да се върнат дори в кратера, да не говорим за форта.
	— Именно затова трябва да ги свалиш и да ги подготвиш за качване още сега. Ще отнеме време. Ако чакаш корабите ни да се появят на хоризонта, вече ще е твърде късно. Няма да успеят да се измъкнат.
	— Поне ще разполагат с укритие във форта.
	— Знаеш толкова добре, колкото и аз, че фортът е капан. Целият остров е капан, пристигне ли Съветът.
	— Можем да го защитаваме, поне за кратко — възрази той. — Докато не се уверя, че корабите ни са тук преди техните, няма да поема такъв риск.
	— Тя знае със сигурност — рече Кип, но Пайпър вече беше преполовил разстоянието до вратата.
	— Чакай — извиках аз след него. — Има ли един кораб на сини и жълти ивици?
	Той се закова при вратата.
	— _Жулиета_ — рече. Осмели се да се усмихне. — Видяла си го? Толкова ли беше конкретно видението?
	Кимнах.
	— Сваляй останалите на пристанището.
	Не каза нищо, но само минути след като бе заключил вратата, видяхме как хората започват да излизат от форта. Бяха по-големите деца и тези, които нямаше да могат да се бият. Движеха се по-колебливо от първите евакуирани. Децата се държаха за ръце, а възрастните бяха навели глави. На пристанището не ги чакаха кораби, а само надеждата за едните и страхът от другите. Гледах ги как крачат и се чудех дали не ги пращам на заколение.
	Час по-късно камбаните забиха отново. За миг сърцето ми силно забумтя в гърдите, като самите камбани. Но този път звукът, долитащ от кулата, беше различен — не какофонията, която чухме предния ден, а три единични удара — високи и ясни. Откъм двора чувахме подвикванията на войниците. От наблюдателните постове се предаваха викове: _Приближават рифа. Всички, с пълна скорост._ Ние с Кип не се присъединихме към радостта, но аз опрях лице в рамото му и така въздъхнах, че цялото ми тяло се разтресе.
	Пайпър се върна час или два по-късно.
	— Местя ви — заяви направо. — Тази стая е твърде близо до външния периметър.
	— Втората група тръгна ли? — попитах аз.
	— Съвсем скоро и последните трябва да се измъкнат от рифа. — В гласа му се усещаше облекчение, но очите му бяха замислени. Сега вече бяхме сами — нямаше шанс за трети тур. Пълната луна вече се издигаше в небето на настъпващата вечер, сияейки над флага на Омега при ръба на кратера.
	— Останаха ли някакви лодки?
	— Нищо достатъчно голямо, за да издържи такъв преход — отвърна той. — Покрили сме ги в пещерите на изток от пристанището, но са само салове и леки лодки, и няколко от най-малките гумени лодки. Тези, в които децата се учат да плават.
	Сега на острова нямаше деца. Дали в скрития град отново щяха да звучат някога детски гласове?
	— Събирайте си нещата — продължи той. — Ако проникнат във форта, трябва да съм ви подсигурил. — Даде ни само минутка да опаковаме каквото имахме в раница, а после ни хвърли по една наметка с качулка, като онези, които носеха стражите. — Облечете ги. След онова, което стана с Луис, е по-безопасно да не ви виждат.
	После ни съпроводи лично, като спря само да размени няколко думи шепнешком с пазача на вратата. С качулката на главата, едва можех да хвърлям по някой бърз поглед наоколо. Ковач с цял куп брадви на рамо, преминаващ с дрънчене покрай нас. Стражи щуращи се по коридорите. Когато един младок се спря, за да отдаде чест, Пайпър изръмжа:
	— Няма време за глупости, отивай на пост.
	По ниските нива на форта беше тъмно, тъй като прозорците бяха заковани. Само тесните отвори за стрелба допускаха ивици светлина. При един от тях подминахме стрелец без крака, който седеше върху една обърната щайга и точеше стрелите си.
	Стаята, в която ни въведе Пайпър най-сетне, беше като килер — намираше се по средата на пътя към кулата, с едно тясно прозорче горе в сводестата каменна стена.
	Пайпър забеляза, че хвърлям погледи към дебелата врата.
	— Дори не си го помисляй — рече той. — Виждаш ли ги? — Посочи към варелите, подредени покрай едната стена. — Това са порционите с вино за стражите. Най-здравата ключалка в целия форт е тук.
	С мисълта за Луис, не знаех дали би трябвало да се чувствам в безопасност или в капан.
	— Ако фортът падне, ще дойда за вас. Ако някой друг се опита да влезе, дори да е член на Събранието, сигнализирайте през прозореца. Развейте една от наметките.
	— Там долу ли ще си? — Погледнах към двора. — Не в Заседателната зала?
	— Да стоя горе и да раздавам заповеди, докато дори няма да виждам какво точно се случва? Не. Ще съм на портата заедно с другите войници.
	Изправих се на пръсти, за да надникна през прозореца, който гледаше към двора и към главната порта, както и към улиците отвъд нея. Стражите вече бяха на пост. Някои бяха приклекнали върху парапета, опасващ двора, като се полюшваха напред-назад. Други се разхождаха при подсилената порта. Една жена си подмяташе меча от едната в другата ръка.
	— Можем да се бием — рече Кип. — Пусни ни и ще помогнем.
	Пайпър наклони глава.
	— Войниците ми са обучени. Опитни. Мислиш, че просто ще вдигнеш меч за пръв път в живота си и ще станеш герой? Това не е някаква история, разказвана от бард — само би бил слабото звено в редиците. А така или иначе, не мога да рискувам Кас. Не само войниците на Съвета биха ви атакували.
	Отново си представих Луис. Кръвта, която се стичаше по дръжката на ножа на Пайпър, докато пулсираше с всеки удар на сърцето.
	Кип понечи да каже нещо, но в този момент камбаните отново забиха, оглушителната предупредителна аларма като преди два дни. От тази височина на кулата самите камъни като че трепереха от пулсациите на звука. Зъбите ми сякаш вибрираха в унисон с камбаните, готови да изпопадат.
	— Тук са — обяви Пайпър. След секунди вече беше захлопнал вратата, прибавяйки още мощ към шумотевицата. Когато заключи вратата, тясната стаичка ми се стори претъпкана с вещи и пренаситена с миризмата на вино и с воя на камбаните.
	Довлякохме една от бъчвите под прозореца, коленичихме върху нея и с плътно притиснати една към друга глави двамата вперихме очи навън към спускащата се нощ.
	Бяхме чакали пристигането на Съвета два дни, но няколкото часа между камбанния звън и стъпването на първия техен войник върху кратера сякаш бяха безкрайни. Докато тръпнехме в очакване, се опитвах да си представя какво се случва извън стените на вулкана — приближаващата се флотилия, спускането на лодките и преминаването им през рифа. Първите сблъсъци с охраняващите острова, долу при пристанището. Но през двойните препятствия — мракът на нощта и разстоянието, не ми идваха по-ясни видения, а само фрагменти. Свиването на черно платно. Гребла, пронизващи водата. Факел на носа на лодката и пламъкът му, отразен във водата.
	Първите новини от схватката на пристанището получихме, когато ранените стражи започнаха да изникват от тунела в другия край на града. Горящите факли ги осветиха — окървавени и куцащи, имащи нужда от помощ, за да могат да се върнат във форта. Скоро след това настъпи и масовото изтегляне от пристанището, а от тунела се изляха няколкостотин стражи и поеха постовете си в самия град. Тогава, около дванайсет часа след като камбаните бяха предсказали съдбата на острова, Кип и аз видяхме първите войници на Съвета. Беше рано сутринта. Вниманието ни привлече някакво движение при южния хребет на кратера — неколцина от нашите се опитваха да удържат фалангата на войниците в червени униформи. Първият тунел, изглежда, вече беше паднал, защото войниците на Съвета бяха проникнали и в самия кратер.
	Пайпър беше казал, че случващото се не е _някаква история, разказвана от бард_, а това, което се разигра на острова през този ден, го доказа напълно. Когато бардовете пеят за битки, всичко изглежда като някакъв танц. Сякаш можеше да има красота в една битка, музикално кръстосване на мечовете, докато войниците пристъпват напред-назад, проявяващи бойни умения и смелост. Но онова, което видях, нямаше нищо общо с подобни неща. Беше твърде сбито, твърде бързо. Удари с лакти и колене. Дръжки на мечове, разбиващи скули. Зъби, разпиляващи се като зарчета по камъните. Никакви бойни викове или лозунги — само стенания, ругатни и викове на болка. Дръжки на ножове, лепкави от кръв. А стрелите бяха най-лошото. Те не бяха леки и въздушни. Те бяха дебели и летяха толкова бързо, че видях един от войниците на Съвета закован през рамото за дървена врата. Всяка стрела издаваше свистящ вой, докато прелиташе над стената на двора, сякаш разпаряше самото небе. Може би бяхме на около четирийсет крачки над всичко това, но миризмата на кръв достигаше до прозореца и се просмукваше във въздуха, и без това натежал от мириса на вино. Чудех се дали някога ще мога вече да надигна чаша вино до устата си, без да усетя вкуса на кръв.
	Нашите стражи се биеха, за да убиват. Видях как един от тях заби брадвата си толкова дълбоко във врата на войник на Съвета, че трябваше да подпре крак върху свляклото се тяло и да дръпне три пъти, за да освободи острието. Един пазач джудже замахна и разпори стомаха на войник, а вътрешностите се изсипаха в ръцете му, докато се опитваше да ги събере. Стрелите се забиваха в гърди, стомаси, очи. За мен всяка видяна смърт се умножаваше по две. С всеки убит Алфа войник усещах, а понякога дори виждах по един Омега, който падаше, макар и далеч на сушата. Един войник долу падна разсечен от меч, лицето му изглеждаше като разбита паница. Затворих очи и видях русокоса жена, която пада, както върви по чакълена пътека, и изпуска кофа вода. Жена, войник на Съвета, която се катереше по външната стена на форта, получи стрела в гърдите, но щом затворих очи, подскачайки, видях мъж във вана, който безмълвно се свлече под водата. Всяка смърт имаше свое ехо, а аз виждах всичко. Само ръката на Кип, вкопчила се в моята, ме удържаше да не крещя.
	Въпреки желанието на нашите стражи да убиват, войниците на Съвета имаха числено превъзходство, както и физическата сила на здравите си тела. Нашите едноръки пазачи можеха да се справят или с меч, или с щит, но не и с двете едновременно; тези, които нямаха крака или имаха по един, в ролята си на стрелци можеха да убиват без проблем от разстояние, но когато Съветът се добра до външната стена и ги нападна, не успяха да избягат навреме. Притиснати в ръкопашен бой, войниците също убиваха, но бързо стана ясно, че по възможност се опитват да вземат пленници. Десетима или повече от стражите ни бяха завлечени ранени към задните редици на Съвета. Там, където бяха влачили един от тях за краката, бе останала кървава следа. Високо на хребета на кратера виждахме очертанията на големи лъкове, но стрелците на Съвета се сдържаха, избягвайки поголовна сеч. Всички стрели идваха откъм форта.
	— Не мога да гледам — рече Кип и се дръпна от прозореца. Завиждах му за това. Знаех, че дори да се извърна, образите пак ще са там, някои вече познати ми от по-ранни видения.
	— Можеш ли да я видиш? — попита той.
	— Изповедничката ли? Няма да рискуват да я доведат насред битката — твърде им е ценна. Но е там някъде, може би все още на кораба. Чувствам я. — Усещането за нея беше плътно като въздуха, пропит с миризмата на кръв и вино. Но тя се удържаше — злокобното й присъствие беше като буря, която щеше всеки момент да се разрази върху острова. — Изчаква. — Най-ужасното беше спокойствието в нейното очакване. Не усещах никаква припряност — само смъртно търпение. Вероятно беше видяла изхода от всичко това, както и аз. Така че просто изчакваше островът да падне, наблюдавайки го с цялото равнодушие на някого, който слуша нещо вече познато.
	В хаоса на битката в покрайнините на града не можех да различа Пайпър, но от време на време го виждах как напуска полесражението и се връща в двора, където се съвещаваше със старшите стражи и членовете на Събранието, които се бяха събрали там. Гласът му се извисяваше над шумотевицата от битката и раздаваше заповеди. _Още стрелци по южната дъга, да се покрие входът на тунела. Вода за западната порта — веднага._ Часовете минаваха, а една фраза звучеше повече от коя да е друга: _Изтеглете се._ Чувах я отново и отново, а гласът на Пайпър ставаше все по-дрезгав с всяка хапка, с която часовете на битката поглъщаха деня. _Изтеглете се от западния тунел. Изтеглете се от пазарния площад. Изтеглете се при третата стена._
	Стръмният кратер ускоряваше залеза на слънцето в града. Най-напред хоризонтът над западния хребет порозовя, сякаш кръвта от улиците зацапваше и небето. После, много бързо, се стъмни, а битката бе осветена само на места от огньове, които се разпространяваха от града нагоре към форта. Фронтовата линия вече приближаваше крепостта. Фигурите в червено бяха превзели източната половина на града, а повечето от нашите войници бяха избутани извън форта, макар по улиците отвъд все още да продължаваха спорадично да се водят боеве.
	В нарастващия мрак силуетите отвън изтъняха до очертания на фона на пламъци. Нямах никакъв шанс да различа Пайпър, а от известно време не бях чувала гласа му. Вече почти бях убедена, че е паднал в боя, когато той отключи вратата и бързо я захлопна след себе си.
	Не изглеждаше да е ранен, макар лицето му да беше в кръв — фини пръски по едната буза, които ми напомняха за луничките, които имаше Зак като малък.
	— Трябва да ви предам на Събранието — рече.
	— Вече приемаш заповеди от тях? — попита Кип. — Не си ли ти главнокомандващият?
	— Нещата не стоят така. — С Пайпър заговорихме в синхрон. Той ме погледна за миг, а после се обърна отново към Кип: — Може да съм водачът, но работя за тях. Дори да исках, не бих могъл да се противопоставя на решенията им.
	Кип застана между мен и Пайпър.
	— Но вече е твърде късно. Дори Събранието да я убие и да се отърве от Зак, това няма да спре Съвета. Няма да спре случващото се тук.
	— Събранието не иска да ви убива.
	За някой друг това щяха да са успокоителни думи. Но за мен и Кип, които бяхме видели контейнерите и килиите, думите на Пайпър само изсмукаха въздуха от стаята.
	— Кип обаче е прав — рекох. — Дори да ни предадеш, те няма да пощадят острова. Знаеш, че ви търсят от години — много преди ние да пристигнем.
	— Не можеш да я предадеш на Събранието след всичко, което направи. — Кип вече крещеше. — Без нея нямаше кой да ви предупреди. Нямаше да имате никакъв шанс да изведете когото и да било предварително, да не говорим за два курса народ.
	Не можех да слушам тези думи, без да си мисля и какво друго лежеше на съвестта ми. Дали аз бях привлякла Изповедничката тук? Дали аз донесох всичко това на острова? Никой не го изрече, но мисълта трептеше в стаята, настойчиво като камбанния сигнал за тревога.
	— Би ли го направил? — попитах Пайпър. — Ако можеше да избираш, би ли ни предал?
	Градът под нас гореше и той беше дошъл директно от боя, но именно в този момент за пръв път го виждах нервен.
	— Вече поисках твърде много от тези хора. Стояха настрана, когато отпращах децата, възрастните и болните. Те са свидетели на края на всичко, което бяхме построили тук за последните десетилетия. Може да сте единственият ни коз за преговори. Как бих могъл да откажа да ви предам?
	— Този остров е място, където Омега могат да се скрият, да намерят убежище — тихо продумах аз. — Това включва и мен, и Кип. Ако ни предадеш днес, няма да бъде просто краят на острова. Ще бъде краят на онова, което е символизирал и зад което е стоял.
	— Погледни през прозореца, Кас — отвърна Пайпър. — Можеш ли да ме убедиш да стоя зад принципите, докато хората ми кървят?
	Не се стреснах от виковете, а от _хората ми_. Беше като в онази нощ, когато с Кип наблюдавахме танцуващите през стената на хамбара. Ето ни отново от грешната страна на стената. Преследвани от Алфа, отхвърляни от Омега.
	Пайпър бавно издърпа дълъг нож от колана си — три пъти по-голям от малките ножове за мятане, които винаги носеше. Острието му блесна злокобно на светлината на факела и изтръпнах, виждайки засъхналата по него кръв.
	— Събранието сигурно знае, че ни беше поставил охрана, за да ни предпазиш от тях. Защо, ако сега ни заведеш при тях, биха ти се доверили?
	Все още претегляше ножа в ръката си.
	— Не са се доверили. Изпратиха шестима мъже да ви вземат. — Усмивката не подхождаше на обляното му в кръв лице. — Само че не съм им казал, че съм ви преместил. Изпратиха стражите в предишната ви стая.
	С едно движение на ръката Пайпър завъртя ножа така, че дръжката се оказа обърната към мен.
	— Това ни осигурява поне още няколко минути. Но не мога да се лиша от още хора, които да ви придружат. А дори и да можех, няма човек, на когото в този момент бих могъл да се доверя. Ще успеете ли да стигнете до брега, без да ви видят?
	Кимнах.
	— Мисля, че да.
	— Може — потвърди Кип.
	— Съветът е превзел двата най-големи тунела, а отрядът на Саймън само ги задържа при входа на северния. Това е лоша новина за града, но добра за вас — изсипват се през тунелите, вместо да обикалят навън. Ако минете горе през хребета, докато е тъмно — това е най-добрата ви възможност.
	— А после?
	— Детските лодки, в пещерата на изток от пристанището. Никога не сме изминавали разстоянието до брега в нещо толкова малко, но не са много по-зле от коритото, с което пристигнахте. Ако времето остане прилично, имате шанс.
	Безмълвно поех ножа и канията, която откачи от колана си. Докато пъхах кървавото острие в ножницата, казах:
	— Щом разберат, че си ме пуснал, никога повече няма да управляваш този остров.
	Пайпър тъжно се засмя.
	— Какъв остров?
	Подадох ножа на Кип. Той го мушна в раницата, заедно с малкото ни имущество — манерка с вода, някакви остатъци от храна и одеяло.
	Обърнах се с лице към Пайпър, който стоеше до вратата. Дори докато издърпвах пуловера през главата си, не спрях да говоря:
	— Северният тунел ще падне малко след полунощ. Не разчитай на него. И внимавай за огъня — ще се разпространи бързо. — Той се пресегна към мен, изпъна нагънатия ми ръкав, и задържа ръката си там. Аз продължих: — Техните стрелци много скоро ще използват пламтящи стрели по самия форт. Така рано или късно ще се доберат до главната порта.
	Той стисна рамото ми.
	— Ще изведа останалите хора от острова.
	Поклатих глава.
	— Няма нужда да ме лъжеш — тихо отвърнах. — Вече съм го видяла.
	Той срещна погледа ми и кимна.
	— Щом преминете рифа, не плавайте на югоизток, откъдето сте дошли. Тръгнете на североизток, за да акостирате там, където река Милър се влива в морето. После тръгнете на изток, директно навътре в сушата, към планините Спайн. Няма да ги видите от брега, но ще ги усетиш, нали? Това е най-голямата река в района и единствената, която стига до морето в тази част на крайбрежието. — Кимнах. — Имаме хора в този район — продължи той. — Те ще те намерят. Ако успеем да се измъкнем от острова и ако все още има съпротива, ще имам нужда от теб.
	Махнах ръката му от рамото си, но я задържах за миг, преди да се обърна.
	Отново бяхме нахлупили качулките, но измъкването от форта беше безпроблемно. По-високите нива бяха почти празни, с изключение на стрелците при тесните процепи, които дори не се обърнаха, когато притичахме покрай тях. Приближавайки двора, минахме през коридори, препълнени с ранени и с хора, които се грижеха за тях, но никой не обръщаше внимание на поредните две сини наметала, проправящи си път през тълпата. След като се озовахме навън, видяхме пламтящите стрели на Съвета, които рисуваха огнени пътеки в нощта, и трябваше да се промъкваме плътно до стената. Боевете почти бяха стигнала до портите на двора — стените все още бяха защитавани, но стрелите вече бяха свършили работата си и лумналите пожари осветяваха града. Успяхме да се измъкнем тъкмо навреме, заедно с група подкрепления, която излизаше през страничната порта. Едва когато стигнахме до последния изход, един от стражите, които охраняваха портата, ни подвикна.
	— Към северния тунел? — поинтересува се той, навеждайки се над нас с вдигнат високо факел. Ние не вдигнахме глави.
	— Да — отвърна Кип. — Подкрепление за отряда на Саймън.
	Пазачът изсумтя.
	— Само двамата? Ще им трябват доста повече. Говори се, че е на път да падне. — Той се изплю на земята, слюнката му беше почерняла от саждите, след което вдигна бариерата и ни махна да вървим.
	Отвъд форта шумът на битката ехтеше от дясната ни страна, където боят беше съсредоточен на входа на северния тунел. Поехме нагоре по хълма, заобикаляйки форта, като се придържахме към тесните улички. Веднъж, когато пътят ни беше пресечен от пламъци, се наложи да се върнем обратно; друг път се мушнахме в един вход, милостиво оставен отключен, и се наложи да чакахме цяла една бездиханна минута, докато тропотът отпред премине — двама оттеглящи се пазачи, погнати от трима войници на Съвета. Скрити зад вратата на някакъв непознат, чувахме сблъсъка на мечовете, всеки удар, следван от неволно стенание. Уличката беше толкова тясна, че ударите от оръжията кънтяха в дървените стени на къщите от двете й страни. Глъчката приключи след мигове, а виковете се отдалечиха надолу по хълма. Отворихме скърцащата врата и на лунната светлина забелязахме току-що направените дълбоки нарези по дървото, както и кървав отпечатък от ръка върху бялата каса на вратата.
	Навярно минаваше полунощ, когато стигнахме ръба на кратера, а очертаното нощно небе се сля с безкрайния хоризонт на морето. На изток пълната луна почти не се виждаше, замъглена от вдигащия се от града дим. До нас все още достигаха спорадични викове, а аз мислех дали гласът на Пайпър не е сред тях. Долу, сгушено в западния край на острова, пристанището бе пренаселено от излъсканите десантни лодки на Съвета — толкова нагъсто подредени на малкия пристан, че изглеждаше напълно възможно да се прескача от една лодка на друга. На изток, след миля-две, нашарени от рифа, виждахме огромните спуснати платна на закотвената флотилия.
	Суетнята долу при брега нямаше да е възможна без лунната светлина. От града към брега криволичеха няколко пътеки, но островитяните разчитаха повече на прокопани тунели, отколкото на тесните, обиколни пътища, нарочно обрасли, за да не се забелязват от морето. От страх да не срещнем войници от коя да е от двете страни, ние също решихме да не вървим по тях и затова рискувахме по стръмната, назъбена скала. На места беше толкова остра, че за да се задържиш на нея, беше като да си се уловил за остриета, а на места птичите курешки я правеха толкова хлъзгава, че нямаше никакъв шанс дори да се хванеш. При цялата ми концентрация не можех да навигирам съвсем целенасочено и да избягвам всички цепнатини и пукнатини, отворени в хлъзгавия камък. По-малко вървяхме и повече лазехме, бяхме толкова плътно притиснати към скалата, че ожулих бузата си, а презрамките на раницата непрекъснато се закачаха за стърчащите камъни. Дори когато можехме да вървим, пътят беше толкова отвесен, че два пъти падах, задържайки се точно в последния момент, преди да полетя към безмилостните камъни долу. Щеше да е почти комично да успеем да избягаме от битката и да умрем от нещо толкова банално като падане отвисоко. Но възможността беше толкова реална, за да е забавна, така че просто продължихме да лазим надолу по скалистата повърхност на острова.
	Когато най-сетне стигнахме до морето, се надигна лек ветрец, а от изток слънцето вече прогонваше мрака. Нямах никакъв проблем с намирането на пещерите, на половин миля на изток от пристанището, макар да не бяха лесни за достигане. Не точно пещери, а поредица от плитки ниши в скалата, видими с просто око отгоре, но прикрити откъм морето заради потрошените скални плочи, щръкнали изотдолу. Бяха само на двайсетина ярда над водата, толкова близо до пръските на морето, че камъните бяха още по-хлъзгави, а и с изгряващото слънце се чувствахме все по-уязвими и видими, докато се придвижвахме едва-едва. С всеки изминал, момент светлината ставаше все по-ярка, а ние все по-малко се тревожехме за телата си — движехме се толкова бързо, като че се надпреварвахме със самата светлина. От това място пристанището, натъпкано с лодки на Съвета, вече не се виждаше, но неясните контури на големите кораби в далечния край на рифа още бяха пред очите ни, а това, че знаехме колко близо се намира Изповедничката, допълнително усилваше усещането, че сме изложени на показ.
	Лодките, оценени като не достатъчно надеждни за прехода ни до сушата, бяха набързо струпани далеч от чужди очи — някои бяха нахвърляни една върху друга, други — набутани странично в тесни процепи. Имаше дребни, разнебитени лодчици, но най-вече детски салове и ладии, или канута, използвани за риболов в границите на рифа. Заложихме на най-малката лодка с платно, която успяхме да намерим — черупка с тесен корпус, люпеща се сива боя и платно с кален цвят.
	Една от защитите на острова бе трудното достигане до брега от всяко друго място освен от пристанището, но ние бързо установихме, че и отплаването от друго място не беше по-лесно. Нямахме никаква възможност да носим лодката двайсет ярда надолу по почти вертикалната скала. Опитахме да я спуснем с помощта на въже, омотано за носа, но тъй като беше твърде тежка, след известно жулене по камъка се плъзна по хлъзгавата скала толкова бързо, че въжето буквално изгори ръцете ни. Кип все пак успя да го стисне в самия край и черупката кацна с правилната страна нагоре. Острите скали, които стърчаха изпод вълните, не успяха да я потрошат. Завързахме въжето около кръста на Кип и също тръгнахме надолу, задържайки се със сетни сили за гладката като стъкло скала. След първите няколко ярда се натъкнахме на колония молюски*. Острите им черупки нарязаха пръстите ни, но поне ни дадоха опора. Въжето не беше достатъчно хлабаво и дори при най-малкото разлюляване на лодката от вълните Кип политаше надолу към очакващите го зъбери. Все пак успя да се справи и най-сетне стигна достатъчно близо, за да скочи в лодката. Аз обаче на финала се подхлъзнах и завърших прехода в неспокойните води.
	[* Латинското название на тип _Мекотели_. Към тях спадат миди, охлюви, октоподи, калмари и др. — Б.ред.]
	Преди плисъкът да утихне, раницата на гърба ми вече ме повличаше надолу с тежината на подгизналото одеяло и манерката с вода, а когато започнах да ритам, за да изплувам на повърхността, скалите показаха острите си зъби. Кафявите водорасли се увиха около кървящите ми крака, а всичко, за което можех да мисля в този момент, бяха разпитите на Изповедничката, пипалата на нейното съзнание, увиващи се по същия начин около мислите ми и влачещи ме надолу. Тези мисли плюс водата, която се затваряше над мен, ме хвърлиха в паника.
	Ръката на Кип ме намери, изтегли ме нагоре за една от презрамките на раницата и ме задържа, докато не се успокоих дотолкова, че да сваля чантата и да му я подам. Лодката беше толкова мъничка, че се наложи да се подпре в другия край, за да балансира тежестта на тялото и мокрите ми дрехи, докато аз се премятах отстрани, за да се кача на борда.
	Кип плъзна греблата в ключовете и напъха раницата под седалката. За минута се изправих, балансирайки, докато солената вода разреждаше течащата кръв от раните до розово, и погледнах към острова. Оттук изглеждаше огромен и празен. Но димът все още се издигаше над кратера, а шепите на острова преливаха от кръв и огън.
	Кип се пресегна и ме подхвана, когато пристъпих назад, за да седна до него на средната седалка.
	Потеглихме бързо в обратната посока на огромната флотилия пред нас, към зъбестата прегръдка на рифа.


>	Глава 24

	Не си направих труда да крия сълзите си. Кип ме беше виждал как плача заради кошмарните ми видения; как се мръщя, докато ям сурови блатни скариди; как крещя от бяс на острова. Но тези ридания, които ме разтърсваха, докато гребях, бяха нещо ново. Не обели и дума, нито пък се опита да ме успокоява. Просто гребеше, следвайки наставленията ми дори когато бяха едва разбираеми, заглушени от риданията ми. Проправихме си път на север през дантелата на стърчащите от водата камъни, като се опитвахме да поддържаме достатъчно разстояние между нас и флотилията, закотвена в източния край на рифа. Не беше трудно да се справим с подмолната плетеница на рифа в сравнително спокойното море, но намирането на пътя все пак изискваше цялото ми внимание и това сложи край на плача. Щом излязохме в открито море, вдигнахме малкото платно без излишни движения за разлика от първото ни пътуване. Вятърът беше мек, но достатъчно стабилен, за да опъне плата. Отидох в предния край на лодката и оставих на вятъра да ни носи.
	Трябваше да минат няколко часа, преди да се почувствам способна да продумам.
	— Знаеш ли кое е най-лошото? Разстроена съм, но не за хората, които останаха на острова. Искам да кажа, че, разбира се, мисля за тях и съм ужасена от това какво ги чака. И за Пайпър също. Но не е това причината за сълзите ми. Плачех за себе си, за нас. Понеже смятахме, че сме открили мястото, където бихме могли да се чувстваме в безопасност. Където да можем да спрем да бягаме.
	— И ето ни пак тук — отвърна той, посочвайки с глава към обкръжаващото ни море. — Знам.
	— А и не съм кой знае какъв ясновидец, както излезе. Трябваше да съм го предвидила.
	— Предвиди го. Ако не беше ти, тези хора нямаше да получат дори предупреждение. Щяха да ги унищожат.
	— Не за това. Имах предвид от самото начало, когато се насочихме към острова — трябваше да видя, че това не е убежището, което смятах, че ще бъде. Че ще им донеса беда. Че това няма да бъде някакъв щастлив край за нас.
	— Няма да има щастлив край. Не и за теб, докато Зак е все още там и налага правилата. Кога ще осъзнаеш, че той е истинският проблем?
	Взирах се надолу през носа на лодката, в сиво-черната вода.
	— Ами ти? За теб няма ли щастлив край?
	Той вдигна рамене.
	— И за мен няма да има. Не и докато Зак дърпа конците.
	— Понеже няма да ме оставиш? Или понеже Зак и хората му вероятно издирват и теб?
	Още едно вдигане на раменете.
	— Каква е разликата? Никое от тези неща няма да се промени.
	Дълго време мълчахме. Денят напредваше бавно, монотонно, като вълнението на морето. Макар да беше вече есен, слънцето все още беше достатъчно силно, за да ни накара да се скрием под сянката на одеялото през обедните часове. Поне вятърът беше на наша страна, носеше ни без съпротива на североизток. Когато настъпи мрак, се преместих отново в предната част на лодката при Кип и двамата прекарахме нощта гушнати, лутайки се между сън и будуване.
	На следващия ден, загледани в празната морска шир, едва си продумвахме. Морето игнорираше нашето мълчание и плющенето на дървената основа, докато прескачаше през водните бразди, беше яростно. Лодката беше твърде малка за толкова силно вълнение. Дори при спокойно време по-големите вълни нахлуваха вътре и се редувахме да изхвърляме водата. До следобеда вече бяхме изгорели от слънцето, жадни, а манерката — празна. Но не биваше да се оплакваме, знаейки срещу какво са изправени хората, които оставихме на острова.
	— Онова, което най-много ме разстройва, дори не е битката. А мисълта, че тя е там — Изповедничката.
	— По-лошо от онова, което видяхме през прозореца? — Кип се намръщи при спомена. — Трудно ми е да си представя.
	Знаех какво има предвид. Но ако имах избор, по-скоро бих поела риска срещу огъня и мечовете, отколкото безстрастното ровене в съзнанието ми.
	— Това го разправяше и Пайпър — рече Кип, когато се опитах да обясня.
	— За Изповедничката?
	— Не — отвърна Кип, затягайки платното, като стискаше въжето със зъбите си между усукванията. — За теб. За онова, което можеш да направиш.
	Поех въжето, когато ми го подаде, и започнах да го увивам около кнехта*.
	[* Опорна стойка за закрепване на въжета в плавателен съд. — Б.ред.]
	— Не е в твой стил да повтаряш казаното от Пайпър.
	— Не е само това. Погледни. — Той посочи морето около нас. — Отново сме бегълци. И чувството, че винаги ще бъдем такива. Но ти можеш да промениш играта. Не само да реагираш на стореното от Зак, а да го изправиш пред битка, да направиш нещо, с което да промениш правилата. Имаш цялата сила…
	Засмях се и той млъкна, а аз само посочих с ръка около нас — люлеещата се лодка, ние двамата — с кървясали очи, изгорели.
	— Ооо, да, виж ме само. Направо пращя от сила.
	— Грешиш. Ужасяваш се от Изповедничката, но ти можеше да си като нея, да помагаш на Омега, ако не те беше толкова страх да отвърнеш подобаващо на Зак. Мислиш, че се държиш сдържано, или се правиш на скромна, но не е вярно. Ти го предпазваш.
	— Никога не казвай, че бих могла да съм като нея. — Пуснах въжето на дъното на лодката.
	— Разбира се, че не. Никога не би сторила онова, което прави тя. Но би могла да направиш нещо друго. Защо мислиш, че те преследва? Не е само заради Зак и неговата сигурност. Той вероятно не би могъл да оправдае използването на целия този ресурс само заради собствената си безопасност. Те знаят какъв риск би могла да представляваш за тях — ясновидец с твоята сила, на свобода.
	Кип се облегна на румпела* и платното улови вятъра.
	[* Лост за обръщане на кормилото. — Б.ред.]
	— Представа, че всички са по петите ми, а не само Зак, не ме кара да се чувствам много по-добре.
	Трябваше да примижи срещу снижаващото се слънце, за да ме погледне в очите, но той го направи.
	— Не се опитвам да те ободря. Опитвам се да ти покажа на какво си способна.
	— Ето пак звучиш като Пайпър.
	— Хубаво. Поне него винаги си го вземала на сериозно.
	— Какво очакваш да направя? — Мразех звука на собствения си глас срещу вятъра, като виках така на Кип, но просто не можех да се спра. — Мислех, че _съм_ полезна, че правя нещо, за да спра Зак. Завлякох ни на острова, защото мислех, че бих могла да помогна. А вместо това довлякох Алфа. Аз го направих.
	Извърнах се и оставих вятъра да издуха косата ми върху лицето, така че да не ме види как плача отново.
	— Все още не схващаш — рече Кип. — Причината, заради която си заплаха за тях. Истинската причина, поради която можеш да промениш всичко. Съветът, дори Пайпър — те са в голяма грешка. Мислят, че си опасна, защото си ясновидец, защото си връзката със Зак. Но те грешат. Има и други ясновидци, други Омега с влиятелни близнаци. Не е там работата.
	Той вече викаше, а порещият вятър накъсваше гласа му.
	— Работата е в това как виждаш света. Как не виждаш Алфа и Омега като противопоставени. Опитах се да ти го обясня и на острова, в кулата. Това е, което те прави различна. Преследват те по грешни причини, а Пайпър те защитаваше също по грешни причини. И всички смятат, че проявяваш слабост като те е грижа за Зак, че не виждаш нещата като всички — „ние срещу тях“. Но ето това е твоята сила — това е, което те прави различна.
	Дори не го погледнах.
	— Не ми трябва още една причина, за да се чувствам различна.

	* * *

	Втората нощ на лодката беше по-зле от първата. Дори толкова далеч от острова, мисълта за Изповедничката, а и думите на Кип насищаха соления въздух. Останах будна, страхувах се, че ако се предам на съня, ще се наложи да се срещна отново с виденията на атаката. Когато светлината започна да флиртува с източния край на нощното небе, по дишането на Кип разбирах, че и той не спи, но все още не си говорехме. През целия ден останахме мълчаливи, с изключение на наставленията ми, измънкани от време на време под нос — _По-натам. Изправи._ Към обяд минахме покрай няколко самотни островчета, населявани само от някоя и друга заблудена чайка. Първата гледка към брега се откри няколко часа по-късно — не скалният пейзаж, откъдето бяхме потеглили преди седмици, а по-спокоен, осеян със заливчета бряг, който плавно се спускаше надолу за среща с морето.
	Известно време го насочвах покрай бреговата ивица, докато не се откри един по-голям залив с дюни, отрупани с тръстики от двете страни. Пуснахме платното и загребахме през последните няколкостотин ярда, а след това през самия залив, където се вливаше широка река. Изоставихме течението и завихме към брега, след което нагазихме във водата, за да извлечем лодката на пясъка. Коленичих и наплисках лицето си с вода. Все още имаше солен привкус, но след дните на морския вятър и слънце ми се струваше прекрасна.
	— Мислиш ли, че все още удържат форта? — попита Кип.
	Все още приклекнала край водата, поклатих глава.
	— Мисля, че да. Но няма да издържат още дълго.
	— Ще разбереш ли, когато падне?
	— Не знам — рекох, но през същата нощ разбрахме. Издърпахме лодката зад една дюна, където високата трева я скри от поглед. После тръгнахме по брега, срещу течението на реката и вървяхме, докато пясъкът отстъпи място на гората и речната вода вече ставаше за пиене. Щом се отдалечихме достатъчно, се скрихме сред дърветата, за да поспим. Все още беше светло, но през дните на лодката почти не бяхме спали, така че и двамата едва се държахме на краката си. Нямаше как да запалим огън, така че хапнахме от пресъхналия хляб, пийнахме речна вода и легнахме, скрити в подножието на един покрит с шума храст.
	След полунощ се събудих с кратък, задушен вик. Кип ме държа в обятията си, докато не спрях да треперя.
	— Островът? — попита.
	Не можех да отговоря, но знаех. Когато се опита да ме целуне, го отблъснах. Не че не го желаех. Повече от всичко ми се искаше да потъна в прегръдките му и да оставя доволството на телата ни да ме разсее от виденията. Но не можех да се насиля да го докосна. Не исках да го омърсявам след онова, което бях видяла. След онова, което бях сторила, като доведох Изповедничката на острова.
	Видях какво се беше случило на острова през всеки един момент на нощта. Видях как огромната порта на форта поддава на пламъците. Видях изританите врати и пламтящите пожари в самия двор. Чух металното стържене на мечове, вадени от ножниците, и после ударите. Видях пазарния площад, където с Кип бяхме седели и хапвали сини сливи. Видях паветата, напоени с кръв.


>	Глава 25

	На следващата сутрин все още едва говорех. Седяхме на брега на реката и дъвчехме коравия хляб, който си носехме от острова. Кората беше толкова твърда, че си нараних венеца. Не спирах да гледам надолу по течението, където реката се разширяваше към морето. Единствената останала ни храна бяха няколко парченца сушено месо, които бяхме грабнали, преди да напуснем стаята си, но Кип се сети за изоставената риболовна корда в лодката, така че преди да продължим напред, се върнахме обратно към дюните, за да я вземем. Не беше далеч и съвсем скоро Кип вече беше коленичил сред острата трева до лодката и тършуваше под седалките, за да освободи кордата, която, изглежда, се беше закачила за нещо. През това време се загледах в устието на реката и ширналото се отвъд море. Огромната спокойна шир, островът, от който нямаше и намек на хоризонта, не издаваха нищо от онова, на което бях станала свидетел във видението си през изминалата нощ. Не можех да спра да оглеждам морето.
	Вероятно затова не успях да видя мъжа, макар да го усетих точно преди да чуя скърцащия пясък под стъпалата му. Обърнах се тъкмо в мига, в който се нахвърли върху Кип толкова внезапно, че той просто нямаше възможност да реагира на предупредителния ми вик. Мъжът не го блъсна, а просто се стовари върху му, поваляйки и двамата на земята. Докато стигна на няколко крачки от тях, той вече здраво стягаше кордата около врата на Кип. От мястото, на което стоях, виждах как се впива в плътта му, а кожата наоколо побелява. Спрях с вдигнати ръце, но въпреки това мъжът се разкрещя:
	— Ще му откъсна главата. Знаеш, че ще го направя.
	Кип дори не извика. Не знаех дали изобщо бе в състояние — вратът му вече се подуваше, а кръвта напираше да излезе, опъвайки кожата. От лявата страна пулсираше изпъкнала вена, пърхаше бясно, като пеперуда пред затворен прозорец.
	— Спри. Ще направим каквото искаш. Само спри. — Чух собствения си глас, преди да осъзная, че съм казала нещо.
	— Да, по дяволите, ще направите точно това, което ви кажа. — Мъжът се изправи зад Кип, който все още беше на колене. Беше брадясал Алфа здравеняк с гъста руса коса, с косми, подаващи се от яката на ризата му. Когато отпусна хватката, Кип издаде животински вой. Кордата все още беше около врата му, но достатъчно хлабава, за да забележа отпечатъка, който беше оставила върху кожата. С ръка на шията, Кип бавно се изправи. Все още беше с лице към мен, така че не можеше да види ножа, който мъжът беше извадил и насочваше към тила му. Опитах се да запазя спокойния израз на лицето си, така че Кип да не разбере какво предстои. Ножът остана вдигнат, когато мъжът заговори:
	— И двамата ще дойдете с мен, а ако само някой от вас направи нещо, което не ми хареса, този ще го разпоря като риба.
	Закимах бързо. Мъжът ми махна с ножа да тръгна напред, а с другата си ръка все още държеше здраво кордата около врата на Кип.
	— Мини напред така, че да те виждам. Нагоре по дюната, натам, но само да те видя, че хукваш, и кръвта му ще се разпилее по пясъка, преди да си направила и пет крачки.
	Отново кимнах и пристъпих нагоре по дюната, но пясъкът се сипеше под краката ми и аз залитнах.
	Обърнах се назад, но едва успях да зърна Кип, преди мъжът отново да ми закрещи:
	— Няма нужда да проверяваш приятелчето си, освен ако не искаш да му взема и другата ръчичка.
	Извърнах се и продължих да се катеря по дюната. Мислех за моя нож, в страничния джоб на раницата, преметната през рамото ми. Но дори когато се опитах незабелязано да промуша ръка през отвора и да взема ножа, разбирах колко безсмислено е това. Мъжът не беше сам. Усещах още нечие присъствие във високата трева. Някой ни наблюдаваше.
	Момичето Алфа излезе, щом наближихме върха на дюната. Стоеше с ръце, скръстени пред гърдите, но утринното слънце проблясваше върху остриетата, които държеше. Бях на десетина крачки от нея, а Кип и мъжът се заковаха зад мен.
	— Няма да ги закараш живи до града. Не и по този начин. — Тонът на момичето беше непринуден, дружелюбен. Беше висока, мускулите се очертаваха под тъмната й кожа, носеше раница на гърба. Къдравата коса беше прихваната хлабаво и вдигната на дебел висок кок. Стоеше абсолютно неподвижно, но някак отпуснато, сякаш разиграващото се пред нея никак не я интересува.
	Мъжът изръмжа и тръгна напред. Вече чувах дишането му, както и това на Кип, точно зад гърба си. Съсредоточих се върху дясната си ръка, придвижвайки я ужасно бавно към джоба на раницата. Усетих дръжката на ножа едва-едва и се опитах да я хвана с връхчетата на пръстите си, без да протягам ръка назад твърде очебийно.
	— Няма да си деля наградата с някаква непозната — извика мъжът на момичето. — Намери си твои изроди. Войниците казаха, че ще има много.
	— Така казаха. Но няма да се справиш с тези двамата сам.
	Мъжът подвикна отново:
	— Казах ти, няма да деля наградата, още по-малко с някакво нахално девойче. Нямам никакви проблеми. Продължавай си по пътя.
	Докато той говореше, аз се осмелих да бръкна по-надълбоко в чантата. Вече държах ножа, усещайки хладната стомана в треперещия си юмрук.
	Момичето се извърна.
	— Оставям те тогава. — Тръгна напред през гребена на дюната, подвиквайки през рамо: — Стига да нямаш нищо против, че тази отпред вече почти е извадила ножа си от чантата, която не си намерил за подходящо да й конфискуваш.
	Усетих удара, още преди да успея да установя, че момичето се е обърнало. Докато погледна към ръката си, ножът ми вече беше в пясъка. До него, забит до дръжката, беше ножът, който тя беше метнала. Малко от собствената ми кръв беше попила в пясъка, където ножът за мятане беше избил моя от ръката ми, но не спрях, само се обърнах да видя Кип.
	Мъжът отново беше затегнал кордата. Върхът на ножа му беше опрян в гърлото на Кип. Вратът му се издуваше над здравата прегръдка на кордата. Извиках, но мъжът дори не ме погледна, вторачил поглед в момичето горе.
	Тя заговори, все така невъзмутима:
	— Ако искаш, му прерязвай гърлото, може и да имаш шанс да хванеш другата и да прибереш парите поне за нея. Войниците няма да са много доволни обаче, като разберат, че си убил един — знаеш предупрежденията да ги завеждаме живи. Или пък ще ги заведем заедно и ще приберем наградата за двамата, плюс бонус, ако на разпита изскочи нещо интересно.
	Той изръмжа, но забелязах как ножът леко се отдалечава от врата на Кип. Наблюдавах го толкова внимателно, че можех да видя дори бледите косъмчета по горната част на китката му, както и мръсната кожа около дръжката на ножа.
	— Минус твоя дял, предполагам?
	Тя вдигна рамене.
	— Няма да се занимавам с благотворителност. Щеше да загубиш единия или и двамата, ако не се бях появила. Ще взема половината, но можеш да задържиш бонуса, ако има такъв. Не мисля да се задържам толкова дълго, че да оставам и за разпита.
	Мъжът отпусна кордата и бутна Кип на земята пред себе си, където той се строполи на колене и едва си пое въздух, хълцайки. Изтичах до него и му помогнах да се освободи от заплетената корда. Докато се обърна назад, мъжът вече беше вдигнал от пясъка и двата ножа и внимателно изучаваше онзи за мятане.
	— Готин трик — рече най-накрая, пристъпвайки към момичето, за да й ги подаде. Обърна се отново към мен и Кип, който вече се изправяше. — Надявам се, че вие двамата повече няма да се пробвате с разни номера, докато тя е наоколо.
	Момичето не даде вид да е чула думите му, само стоеше, потупвайки с острието на ножа по кокалчетата на лявата си ръка.
	— Хвърли ми чантата — каза ми. Аз я плъзнах от рамото си и я метнах на земята — на същото място, където допреди малко бяха ножовете. Кръвта ми напомни, че трябва да огледам ръката си, но кървенето вече беше поспряло — само малка драскотина по кокалчето, където острието беше минало, сякаш за да охлаби и без това слабия ми захват около ножа.
	Момичето обърна раницата и изтръска съдържанието на земята — одеялото, манерката, която сутринта бяхме напълнили на реката. Примижах, когато последните парченца сушено месо тупнаха върху пясъка, а после сама се укорих — храната едва ли беше най-належащият ни проблем точно в този момент. Момичето огледа предметите, после ми хвърли обратно празната раница. — Събери си нещата и я вземи със себе си.
	— Защо й я връщаш? — изръмжа мъжът.
	— Не изхвърлям полезни вещи. Искаш да я носиш ти ли?
	Той се извърна и се изплю на пясъка, а момичето ми направи знак да продължа да събирам нещата в раницата. Когато приключих се изправих, тя блъсна Кип към мен.
	— Вие двамата ще сте отпред, ей така. Ще вървите с отмерена крачка, без приказки, освен ако не искате нож в тила.
	Опитах се да погледна Кип, без да извъртам глава твърде очебийно. Около врата му все още се виждаше кървавата резка, а спуканите капиляри в очите му блестяха като червени точици. Хванах го за ръката и почувствах как отвръща на стисването ми.
	— Сладко — изхили се мъжът зад нас.
	Щом превалихме дюната, вече виждахме пътя долу. Отляво следваше плътно дюните, успоредно с брега. Надясно се отдалечаваше от морето и водеше към по-планинска част, обрасла тук-там с дървета. В сравнение с изкачването спускането от дюната беше лесно и на два пъти момичето ни предупреди да забавим крачка. Когато слязохме на пътя и мъжът се провикна да тръгнем наляво, изчислих, че похитителите ни са поне десет крачки след нас.
	Докато шептях на Кип, внимавах да не отклонявам погледа си от пътя:
	— Има нещо в нея. Нещо не е както трябва.
	— Не е нужно да си ясновидец, за да го разбереш. Нещо по-умно?
	— Мислех си, че може да се преборя с него. Но тя е друго нещо.
	Кип докосна гърлото си.
	— Не си падам много и по него, честно казано. — Замълча. — Къде ни водят?
	— Има голям град, недалеч оттук.
	— Усещаш ли го?
	Наясно с това, че отзад ни наблюдават строго, се наложи да устоя на изкушението и да не поклащам глава.
	— Нещо такова. Но най-вече заради пътя — виж го. Не правиш такива грамадни пътища в средата на нищото — има град със значителни размери някъде наоколо, при това не много далеч.
	Той замижа и погледна напред по пътя.
	— Може да се опитаме да избягаме зад онзи завой, където има повече дървета.
	— Видя какво направи с ножовете. Ще сме мъртви, преди дори да сме мръднали от пътя.
	— Ако ни върнат в града, край — рече той. — По-зле от умрял, много добре знаеш.
	— Само че става нещо съвсем друго. Има нещо странно в нея.
	— Освен цялата тая ненормална история с ловците на глави?
	— Има нещо общо с Пайпър.
	Кип пусна ръката ми.
	— Пайпър няма да ни помогне точно сега. Има си собствени проблеми.
	— Спри да говориш, трябва да мисля.
	Усещах присъствието на Пайпър — беше увереност, бях толкова сигурна в това, колкото и че все още е на острова. Пътят беше достатъчно равен и можех да вървя със затворени очи и да се концентрирам върху усещанията си. В момента, в който го сторих, осъзнах каква е загадката с това момиче.


>	Глава 26

	Обърнах се към Кип, за да споделя мислите си, и затова, когато чух вика на мъжа, за миг реших, че крещи срещу мен. Но звукът внезапно секна и докато се обърна да погледна, тялото му вече лежеше на пътя, а по прахоляка под врата му се разливаше тъмно петно.
	Момичето все още стоеше с нож в ръката. Гледайки надолу с отвращение, тя коленичи и го избърса, два пъти, в ризата на мъртвия.
	— Трябваше ли да го убиваш? — попитах.
	Тя прибра ножа в колана си.
	— Искаш да разкаже навсякъде кого е срещнал ли?
	— Не можеше ли да го вържем или нещо подобно?
	— Щяха да го открият. Или щеше да пукне бавно, от жажда. Направих именно това, което ти планираше да направиш, когато още на дюната бръкна в раницата за ножа. Трябва да си ми благодарна.
	Кип премести поглед от мен върху момичето и обратно.
	— А, да, много сме ти благодарни. Направи го, за да можеш сама да прибереш наградата.
	— Не — поставих ръка върху неговата и се обърнах отново към момичето: — Ти си близначката на Пайпър. — Отново се обърнах към Кип: — Помниш ли ножа за мятане?
	— Онзи, дето го метна по теб преди пет минути? Трудно ми е да го забравя.
	Момичето ни прекъсна.
	— Вие двамата може да спорите и по-късно. Сега ще трябва да ми помогнете да скрия тялото. — Тя го сграбчи за единия крак и тръгна заднешком, влачейки мъртвия товар към края на пътя. — Но си права за брат ми. — Тези думи бяха отправени към мен, без да вдига поглед.
	Кимнах и се наведох да хвана другия крак. Докато момичето се обръщаше, за да погледне назад, забелязах няколко малки ножа, които висяха на колана й.
	— Какви ги вършиш? — извика Кип. — Няма значение чия близначка е. Тя е Алфа. Зак на нищо ли не те е научил?
	Момичето вдигна очи.
	— По-добре се научи да си държиш езика зад зъбите за близнака на Кас, ако искаш да опазиш живота и на двама ви.
	— Понеже точно ти много си падаш по опазването. Кас, тя метна нож по теб само задето викна по-силно.
	— Знам. — Пуснах крака на мъртвеца и вдигнах ръка, за да покажа малката драскотина на кокалчето, която вече беше зараснала. — Още тогава трябваше да се сетя — тя чисто и просто можеше да го забие през ръката ми. Вместо това едва ме одраска — колкото да избие ножа.
	— И защо трябваше да го прави, щом е на наша страна?
	Момичето се разсмя.
	— Не ми харесваше това, което бе замислила срещу него. — Погледна надолу към тялото. — А и не исках да го дразня, докато беше опрял нож в гърлото ти. Така че ако си приключил с хленченето, хайде да свършваме с тази работа.
	Кип ме погледна, но аз вече бях хванала отново крака на мъжа и заедно с момичето го влачехме вън от пътя. Кип подвикна след нас:
	— Поне си кажи името.
	— Зои — осведоми го тя. — А кои сте вие, знам. А сега поразритай малко пясък върху кървавата диря. Ако дойдат с кучета, ще я открият, но може да спечелим малко време.
	Не изкопахме гроб, но намерихме една дупка до някакво паднало дърво — най-доброто, което успяхме да открием в оскъдното укритие. Преди да го покрием с клони, Зои претърси джобовете му и с бързо движение на ножа отряза връвта, на която около врата му беше вързано малко кожено портмоне.
	— Не ти ли е достатъчно, че го уби, а сега трябва и да го обереш? — попита Кип.
	— Ако не го бях убила, до довечера щеше да си в някоя килия на Съвета. А когато го намерят, искам да изглежда като обир.
	— Мислиш ли? Че ще го намерят, имам предвид? — попитах аз.
	Зои изпразни портмонето, прибра няколко монети и го захвърли до трупа. Приклекна отново и взе ножа, все още стиснат в ръката му.
	— Със сигурност. Няма и половин ден път от града. Но заради нещата, които се случват в момента, може и да не тръгнат да го търсят веднага. — Тя подаде ножа на Кип, който направи физиономия, но все пак го затъкна в колана си.
	— Нещата, които се случват? — полюбопитства той.
	Зои избута с крак върху тялото няколко паднали клона.
	— Вчера пристигнаха войници на Съвета. Съобщиха по цялото крайбрежие, че вероятно пристигат Омега в лодки. Предложиха награда. Повечето Алфа в радиус от петдесет мили оттук сега са навън и ви търсят.
	— Точно нас?
	Зои поклати глава.
	— Не, наградата е за всеки Омега, който се доближи до брега. Този кретен — тя метна една последна клонка върху тялото — не знаеше какъв късмет е извадил. Но Пайпър ми беше казал за вас, така че знаех какво да търся. А после най-сигурното доказателство бе, че разпознах и ножа на Пайпър — каза тя, сваляйки от колана си ножа, който ми беше избила на дюните. — Отсега нататък го носи на колана си — продължи тя, докато ми го напъхваше в ръката. — Ако нещата се оплескат, няма да имаш време да ровиш в чантата. — Огледа набързо скрития труп за последно. — А сега трябва да тръгваме.
	— Защо Пайпър не ни каза нищо за теб? — попитах аз, докато я следвахме.
	— Питали ли сте го?
	— Не. Не знам защо.
	— Аз знам. Защото сте приели, че една Алфа не би могла да има нищо общо с него. С това, за което се бори.
	Не понечих да споря с нея.
	— Но защо все пак не ми е казал?
	— От онова, което съм чувала, и ти не си била много разговорлива по повод твоя близнак.
	— Беше прекалено опасно — намеси се Кип.
	— Именно. Затова и не се разпростираме в подробности. Полезна съм, докато хората не знаят коя съм и какво правя. Мислите, че Алфа са сурови спрямо Омега? Дали ще са по-благосклонни към една от своите, която работи за съпротивата? Дори и онези неколцина на острова, които са осведомени, не са много доволни от тази работа.
	През остатъка от деня вървяхме, а където гористият терен позволяваше, тичахме. Върнахме се при реката, близо до мястото, където бяхме акостирали, и потеглихме нагоре срещу течението. Гората бързо се сгъстяваше. По пладне изядохме сушеното месо на крак, изтупвайки, доколкото беше възможно, полепналия пясък. Все пак някои песъчинки успяха да се промъкнат между зъбите ми. Почти не говорехме, само бързи консултации между мен и Зои за посоката, която трябва да следваме. Едва когато стана съвсем тъмно и гората около нас се сгъсти, спряхме да починем.
	Зои излезе от поляната, за да напълни манерките от реката, която все още се чуваше отдясно. Кип и аз потънахме в глинестата почва и листа.
	— Щеше ли да убиеш онзи тип? — попита ме той. — Ако беше успяла да извадиш ножа?
	Вдигнах рамене.
	— Щях да опитам. Не ми харесва дори мисълта за това — да убия него и близначката му. А и не знам дали щях да се справя. Но щях да опитам.
	Поседяхме мълчаливо още известно време, преди той да заговори отново:
	— Откъде си толкова сигурна, че можем да й имаме доверие?
	— Преди всичко, ако не можехте, досега да си мъртъв — обади се Зои, връщайки се на поляната. Приклекна срещу нас и ни подхвърли натежалата манерка. — А как да бъда сигурна аз, че мога да ви имам доверие?
	Кип извъртя очи.
	— Ти си тази с майсторските изпълнения с ножа.
	Леко се притиснах в него.
	— Тя даде ножове и на нас, Кип.
	— Така е, но и двамата сме наясно, че може да ни накълца на салата, ако се наложи да се бием.
	— Погледнете от моята гледна точка — рече Зои. — Получавам съобщения от Пайпър веднъж седмично по куриерския кораб. Преди няколко седмици ми изпраща вест, че имат изненадващо посещение на острова. — Облегна се на едно дърво и разсеяно заопипва един от ножовете на колана си. — А това само по себе си е голяма новина, понеже никой друг преди това не го е правил без карта. — Със светкавично движение и рутина метна ножа и го заби в дървото зад нас, само на сантиметри над главите ни. — И после отново получавам вълнуващо съобщение от него, понеже една от пристигналите е голяма ясновидка, най-великото нещо, което се е случвало на Омега.
	Кип изсумтя.
	— Останах с впечатление, че Пайпър вижда себе си в тази роля.
	Зои не му обърна внимание.
	— После ми праща вест, че е идентифицирал близнака ти — нашият стар приятел Реформатора. Но тази седмица — никакво съобщение, нито лодка на обичайното място. — Още едно острие се заби в дървото, точно под първото. — А след това, преди няколко дни, започнаха да пристигат бегълци. Първо тук, а после по-надолу на юг — цяла проклета флотилия, ако вярваме на слуховете. А войниците на Съвета са се нароили по крайбрежието и предлагат награда за залавянето на когото и да е от тях. Така че искам да узная ето това. — Трето острие профуча над главите ни, този път толкова близо, че усетих леко подръпване, когато няколко кичурчета от косата ми бяха приковани към ствола на дървото. — Сгрешил ли е брат ми, задето толкова се е вълнувал заради теб? Изглежда ми твърде голямо съвпадение, че Съветът откри острова тъкмо след вашата поява. И как така вие двамата пристигнахте благополучно от острова, докато брат ми и останалите там вероятно са подложени на поголовна сеч?
	— Ако си тази, за която се представяш, значи Пайпър е добре — отвърна Кип.
	Тя го прекъсна:
	— Жив е. Жив е, но има разлика между това да си жив и да си добре. Би трябвало да си наясно с това. Пайпър ми каза за контейнерите, в които са те открили.
	Дръпнах рязко глава и примижах, когато забитите в дървото кичури коса се освободиха.
	— Предупредих ги — рекох. — Усетих, че се готви нападение, и им казах да напуснат острова. Пайпър ни нареди да си ходим.
	— Можеше да ви използва за заложници. Ако сте тези, за които се представяте — отвърна Зои.
	— Можеше да го направи — продължих. — Мнозина от Събранието искаха това от него. И в крайна сметка щяха да ни предадат. Но Пайпър не искаше. Така че въпросът всъщност не е дали ти ни вярваш. Въпросът е дали вярваш на него.
	Зои се вторачи в нас, след което тръгна напред. Докато Кип напипа ножа си, тя вече беше освободила трите си ками от дървото и беше отстъпила назад.
	— Ако си ясновидка, значи вече знаеш отговора на този въпрос. — Тя плъзна ножовете обратно по местата им в колана. — Време е за сън — рече, обърна ни гръб и се отпусна на земята.

	* * *

	Събудих се рано, но Зои вече беше станала, седеше на един пън и почистваше калта от купчинка едри гъби с един от ножовете си. Когато се изправих, ми метна две гъби.
	— Улових и един заек, но все още сме твърде близо до брега, за да рискуваме да палим огън. Може би довечера.
	Толкова много ми напомняше за Пайпър, че направо се засрамих как не бях осъзнала по-рано коя е. Не беше просто блясъкът на тъмната им кожа, нито гъстата черна коса — тези неща бяха съвсем обичайни. Ставаше дума повече за начина, по който се държаха. Решителната линия на челюстта. Начина, по който всяко движение някак се получаваше едновременно твърдо и спокойно. Връзката между двамата беше просто очевидна, дори когато бяха далеч един от друг. Докато я наблюдавах, осъзнах защо се бях чувствала толкова удобно с Пайпър, въпреки многото разумни основания да се боя от него. Не знаех как успяваха, но той и Зои някак си оставаха близки. Приликите в маниерите и движенията им говореха за години на близост, за връзка, която беше колкото навик, толкова и избор. Спомних си какво каза Пайпър на Кип, докато ги бях подслушвала на острова.
	Това обясняваше може би защо беше избрал да ми вярва. Въпреки целия му практицизъм и изискванията на длъжността му на острова, той беше работил тясно със Зои през цялото време, значи е знаел какво е да гледаш на близнака си като на нещо различно от противник. Бях смятала, че съм почти уникална в това отношение.
	Запознанството ни със Зои ме накара да почувствам Пайпър по-близък и същевременно да осъзная огромното разстояние между нас. Той присъстваше толкова силно във всяко движение на сестра си, че липсата му ставаше още по-осезаема. Когато загледах ръцете й, работещи с ножа, отново се сетих за ръката на Пайпър върху рамото ми при последната ни среща.
	Кип се прозя и се претърколи. Зои го изгледа.
	— Пайпър ми разказа и за него.
	— По куриерския кораб? — попитах.
	Тя кимна.
	— Островът не би могъл да действа без някакъв вид комуникация — новините за планираните спасителни акции, предупреждения за бреговите патрули. Нови Омега, които се нуждаят от транспорт — все повече и повече напоследък. Припаси също, макар през изминалите една-две години почти успяваха да се справят сами. Отглеждат повечето неща на място.
	Сегашното време, което използва, зависна над поляната. Представих си внимателно изораните ниви около езерото под града и терасираните градини, скупчени по стръмните склонове на кратера. Козлите на пазарния площад.
	— Откакто се появихте там — продължи тя, — всички новини бяха за вас. Начинът, по който сте пристигнали — без никакъв контакт с убежище или с мрежата. И какво означава това за сигурността на острова.
	— Мисля, че и те са открили острова по същия начин — рекох. — Имам предвид Алфа. И те имат ясновидка — тя беше на един от корабите.
	— Изповедничката — каза Зои, а аз кимнах.
	Кип излизаше от обятията на съня. Приседна и улови гъбата, която му хвърли Зои.
	— Мрежата, която спомена, тук на сушата — попита той с пълна уста. — Има ли и други Алфа?
	— Има ли някакво значение? — отвърна с въпрос Зои.
	— Изглежда има, за всеки друг Алфа, който сме срещали.
	— Не съм като всеки друг Алфа, който сте срещали — отсече тя и му метна още една гъба.
	— Без майтап — измърмори той.
	— Както и да е, Изповедничката работи за Съвета — продължи Зои. — Тя е доказателството, че невинаги всичко опира до Алфа или Омега.
	— Не е така — рекох аз.
	Зои се изправи.
	— Ще я защитаваш ли?
	— Не. Исках да кажа, че не е така, както каза — че работи за Съвета. Тя е по-влиятелна от това. Тя организира нещата. Може би не очевидно, но много от новостите, които се въдворяват, идват от нея.
	Подкани ни с жест да се изправим.
	— Не е единствената, както дочувам.
	Изправихме се бавно, а аз нагласих раницата на рамото си.
	— Нали не вярваш, че съм съгласна с онова, което прави брат ми?
	— Значи си приличаме в това отношение — отвърна Зои. — Нямаше да те пусна да си тръгнеш от острова, както направи Пайпър. — Тя кимна към реката. — Пет минути да си напълните манерките и да почистим, после — движение.
	Вечерта Зои прецени, че сме се отдалечили достатъчно от брега, за да рискуваме да запалим огън. Свикнала на скоростта и ритъма от пътуването с Кип, темпото на Зои ми се струваше страшно забързано. На рехавата светлина на огъня виждах, че и Кип изглежда уморен, макар никой от двама ни не отвори и дума да спрем или да забавим ход. От другата страна на огъня Зои одираше заека. Бях благодарна за месото, но не можех да се удържа и да не извърна очи, докато сваляше кожата. Отново се сетих за мъртвия ловец на глави, за отворените му очи и зеещата рана на тила му.
	По-късно, с ръце, мазни от месото, гледахме как огънят се разпада на пепел. Зои почистваше ноктите си с едно от малките си ножчета. Кип я наблюдаваше внимателно.
	— Тази работа с ножовете… — обади се той. — С Пайпър сте се учили да го правите заедно, нали?
	— Не е съвпадение, ако това питаш — отвърна Зои, без да вдига поглед.
	— Значи никога не сте се разделяли? — продължи Кип.
	— Разбира се, че сме. Виждали сте белега му.
	Кип и аз кимнахме едновременно. Представих си лицето на Пайпър, както изглеждаше през последната нощ на острова, пръските кръв върху белега му.
	— Мислех си, че може би сте израснали на изток — осмелих се аз. — Чувала съм, че там нещата са били по-добре. Че невинаги са отпращали Омега. Или поне не толкова рано.
	— Така беше някога — отговори Зои. — Не и сега. Имаме свръзки там, получаваме вести от време на време. Изглежда, че Съветът е сложил ред на изток през последните десетина години. Дори и в най-далечните селища, на границата с пустошта.
	— Ами вие с Пайпър?
	— Мдаа — и ние сме оттам някъде. Разделиха ни късно, както предположи и ти. Беше на десет, когато родителите ни го отпратиха.
	Погледнах я.
	— Ти си била късметлийката.
	— Разбира се, никой не ме прогони. — Вдигна очи към нас през угасващия огън. — Но въпреки това се махнах още на следващия ден.
	Кип се ухили почти колкото нея.
	— Двама десетгодишни — как сте оцелели?
	Зои вдигна рамене.
	— Учехме се бързо — да ловуваме, да крадем. Някои хора ни помагаха по пътя. — Тя изпъна ръце, прозявайки се без извинение, и погледна към мен. — Все още ли мислиш, че съм късметлийката?
	— Да. — Последва пауза. — Останала си с брат си.
	Зои изсумтя и легна.
	— Не мисля, че твоят брат е много добра компания.
	— Повярвай — обади се Кип. — Много пъти съм се опитвал да й го набия в главата.
	Врътнах очи.
	— И аз го разбирам. Така е. Но ако нещата бяха различни, ако не го бяха възпитавали да се ужасява от разделението — той нямаше да е такъв. Цялата тази система — тя направи от него това, което е. Тя накара Алфа да се обърнат срещу нас.
	Кип прочисти гърло.
	— Не всички Алфа, както се вижда.
	— Не говори, преди да знаеш — рече Зои. И отново онзи блясък на зъбите, онази широка усмивка, която толкова ми напомняше за Пайпър.

	* * *

	По-късно същата нощ, когато мракът беше почти непрогледен, Кип попита накъде бягаме:
	— Не ме разбирай погрешно — не че не умирам от щастие да прекарвам цял ден, като се щурам лудо из шубраците в гората. Само се чудех коя е крайната точка.
	— Целият район гъмжи от войници, които искат да ви убият, ако не и по-лошо — отговори Зои. — А сега са съобщили и на всички местни Алфа, така че се налага да ви изведем от крайбрежието — в радиус от петдесет мили не е безопасно за вас.
	— Значи се отдалечаваме от брега — това ясно. А после?
	— Зависи. С Пайпър си имаме места за среща. Обикновено се виждаме на брега, но когато не е безопасно, имаме едно друго местенце, от другата страна на планината, където ще дойде или ще прати вест, ако може. След това — вие си решавате.
	— Ще продължим да се движим. Така е по-безопасно — обадих се аз. — Може би ще се опитаме да тръгнем на изток.
	— Значи така решавате? — попита Зои. — Ще продължите да бягате.
	— Опитахме се да спрем на едно място — на острова. Резултатът не беше особено добър — рече Кип.
	— Беше добър, за вас — отвърна тя тихо.
	Няколко минути се чуваше само мързеливото припукване на огъня. Аз заговорих първа:
	— Нямаше как да спасим острова.
	— Може би е така. А може би не. Пайпър можеше да те използва.
	— Да я убие, искаш да кажеш? — възрази Кип. — И да убие Зак?
	— Не задължително. Но поне да го заплаши. Да ги накара да спрат.
	— Пайпър ни позволи да напуснем острова — казах аз. — Ако сега ни хванат, това е — няма да има смисъл от онова, което той направи.
	— А като продължите да бягате, има смисъл? Той ви е оставил да избягате, защото е мислел, че сте ценни — че ще можете да ни помогнете.
	Гласът ми трепереше.
	— Опитах се да помогна, а всичко, което постигнах, беше Събранието да ме затвори под ключ и да привлека Изповедничката на острова. Не знам какво смятате, че мога да направя сега.
	— Нито пък аз. До този момент, да ви призная, не виждам за какво беше целият този шум. Но Пайпър е видял нещо в теб. А Алфа от своя страна знаят добре как да използват своята ясновидка. Така че ми се струва, че бягството ви е все едно хвърляте на вятъра жертвата, която той направи. Която направиха всички онези хора на острова.
	— Тя ги предупреди — каза Кип. — Два дни предварително, което нямаше как да се случи, ако не беше Кас. Всички, които успяха да избягат, трябва да са й благодарни.
	— Така ли е обаче? Това ли е всичко, което можеш, тайното оръжие, в което Пайпър вярваше достатъчно, че да похаби последния шанс на острова?
	Затворих очи.
	— Не съм избрала това. Не съм избирала да бъда някакво тайно оръжие.
	— Знам — рече Зои. — Но може би трябва.
	Лежахме близо до догарящия огън и чувахме пукота на изпепелените въглени, докато се наместваха за последно. До мен равното дишане на Кип показваше, че вече е в прегръдките на съня. От другата страна на пламъците тялото на Зои представляваше неясно очертание, но все пак разбрах, че още е будна. Зашепнах, като се опитвах да не събудя Кип:
	— Всички в Събранието освен Пайпър искаха да умра. Ако отново се забъркам със съпротивата, дали ще бъде по-различно? В момента, в който разберат коя съм, е свършено — най-полезна съм им мъртва. Единственото нещо, което мога да сторя за тях, е да се самоубия, както и Зак, а това е едничкото нещо, което не мога да направя. Ти повече от всички хора би трябвало да разбираш какво значи да ти пука за близнака ти.
	Зои намести глава върху лакътя си.
	— Точно сега изчаквам да видя дали твоят близнак няма да успее да убие моя, а и мен. Наистина ли очакваш да гледам на брат ти като на някакво невинно момченце, с което трябва да се сдобрим?
	— Но ти и Пайпър сте останали заедно. Не може да искаш свят, в който близнаците биват разделяни.
	Зои тихичко се засмя.
	— А какво те кара да мислиш, че светът има нещо общо с онова, което искам аз или което искаш ти? Светът е такъв, какъвто е. Ако Алфа ще се отнасят с Омега така, както го правят, тогава Омега трябва да отидат някъде на съвсем друго място. Така е по-безопасно. Това беше цялата идея с острова.
	— Значи сега просто трябва да намерим друг остров? А после друг, когато Алфа нападнат и него?
	— Не виждам да предлагаш по-добри решения.
	Затворих очи и си спомних какво ми каза Кип на кулата — _неразделен свят, където дори няма да има нужда от място като острова_.
	— Нямам други решения. Просто мисля, че когато островите свършат, ще разберете, че реалните проблеми са си все още там.
	— Я не ме поучавай — изсъска тя. — Можеш да си приказваш колкото искаш за обединение на Алфа и Омега. Но през последните няколко години, докато ти беше заключена на сигурно, Пайпър и аз виждахме много добре на какво са способни брат ти и хората от неговата порода. И се борехме да направим нещо. Наистина ли мислиш, че можеш да промениш съзнанието на хората, на онези, които са видели как отвеждат децата им, как са ги затваряли, убивали по време на експерименти?
	Последва тишина.
	— Аз видях експериментите. Не всички, разбира се. Но знаеш, че съм виждала контейнерите. — Поредната пауза. — И Кип е наясно. Невинаги е съгласен, но той разбира какво имам предвид, дори след всичко, което е преживял.
	Зои изръмжа.
	— И какво е преживял? Едничкият му проблем е, че не помни какво е преживял. Пайпър ми каза — празен лист. Можеш да го убедиш в какво ли не.
	Дори не усетих как рипнах и как прескочих огъня. Метнах се върху Зои, приковах я към земята и я заудрях бясно.
	Веднага щом се освободи от одеялото си, ме хвана за китките и ме отметна настрани, но това, което ме спря, беше викът на Кип.
	— Какво, по дяволите, става тук? — Беше се изправил и наблюдаваше сънливо през огъня как се боричкаме.
	Зои ме пусна и ме избута встрани.
	— Тя ли те нападна? — попита Кип, докато се оттеглях към нашата страна на огъня.
	Зои врътна очи.
	— Аха. Спасих ви само за да мога да ви нападна, докато спите. — Издърпа одеялото ми от края на огъня, където беше паднало, и стъпка горящия му край, преди да ни го метне обратно. — Не се тревожи. Само защитаваше честта ти. — Обърна се, сякаш нищо не се бе случило.
	Кип измести очи от мен върху Зои, после обратно. Изтръсках одеялото, бръчкайки нос при миризмата на изгоряла вълна, и легнах отново.
	— Много мило от твоя страна да ме защитаваш — рече той, докато лягаше до мен, — обаче другия път бих предпочел просто да ме оставиш да поспя.


>	Глава 27

	Сутринта отново заваля. Не запалихме огъня отново, а клекнали под клоните на дърветата в края на поляната, изядохме студените остатъци от заека — мазнината му беше изстинала и лепкаво бяла. Когато потеглихме, Кип понечи да продължим да следваме реката, но Зои поклати глава.
	— Тук ще се отдалечим от реката. Има голям град на по-малко от ден ходене нагоре срещу течението — не можем да рискуваме да се приближаваме повече. А и се обзалагам, че наблюдават долината. Ако бях сама, щях да хвана пътя през долината, но с вас двамата е много рисковано.
	Огледах се, насочила поглед нагоре към дърветата. Зад нас долината се разширяваше там, където реката си проправяше път към морето. Пред нас се свиваше до нещо като пътека между ограждащите ни планини, които закриваха небето от двете страни. Гората оредяваше на по-малко от половината път, разкривайки лицата на скалите и свлечените сипеи.
	Кип въздъхна и ме погледна.
	— Предполагам, че не те осеняват усещания за някакви тайни тунели, които да ни спестят това катерене?
	Усмихнах се.
	— Не и този път, съжалявам. Но Зои е права — нагоре по реката има голям град. А около него е пълно с хора.
	Тя кимна.
	— Пазарен град е — ще се стичат хора откъде ли не в края на седмицата. Ако трябва да пресечем планините, най-лесният преход е от тази страна на реката. — Тя посочи към върха от лявата ни страна. — Само че там със сигурност ще наблюдават. Затова трябва да пресечем реката тук и да хванем високата пътека отвъд онзи връх.
	Проследих с поглед сочещия пръст и вдигнах очи към върха отдясно, от другата страна на реката. Поклатих глава.
	— Там има голям град, по-голям от този в долината. Полудя ли?
	— Някой от нас наистина е полудял. — Вече вървеше надолу към реката.
	— Не знаеш какво говориш — извика Кип. — Тя може да усеща такива неща.
	— Знам, че може — викна Зои в отговор. — И дори е по-добра, отколкото мислех, щом може да усети точно този град.
	— Никога не е грешила — продължи Кип, подтичвайки след нея, за да не му се налага да вика.
	— Не твърдя, че греши. — Зои се обърна с лице към нас. — Но е в леко разминаване с времето. Там е имало град някога — огромен, по-голям дори от Уиндъм. Но това е било в Преди.
	Отново поклатих глава.
	— Можех да се закълна. Усещам го толкова силно.
	— Хиляди хора, стотици хиляди, са живели там стотици години. — Тя вдигна рамене. — Това не би ли оставило някаква следа?
	— Няма никакво значение — рече Кип. — Това е табу. Не смятам да се приближавам до град от Преди.
	— Ако се боиш, че ще нарушиш законите на Съвета, почти съм убедена, че вече си изпуснал този шанс — отвърна тя.
	— Това е различно. Не става дума за закони. Става дума за Преди. Не можеш да се доближаваш до такива неща.
	— Именно затова Зои е права — потвърдих аз. — Никой няма да припари там. Ако пътят минава през града, това е най-добрата ни възможност да прекосим планините, без да ни хванат.
	— Има причина никой да не ходи там. Замърсено е. Смъртоносно. Виждали сте плакатите.
	— Аха — отвърнах. — Виждала съм и плакати, които ни описват като опасни конекрадци.
	— И да не забравяме плакатите за това, че Омега не стават за нищо, че са опасни и са товар на гърба на Алфа — добави Зои.
	Кимнах.
	— Дори табуто да има своите основания, не може да е по-опасно от другите ни възможности.
	Той въздъхна и се насочи към реката.
	— Нямаше да се противя толкоз, ако градът не беше навръх проклетата планина.

	* * *

	Никой не се разприказва особено до края на деня. Изкачването беше стръмно и често пъти просто пълзяхме сред бодливи, гъсти шубраци. След обяда, който представляваше шепа жилави гъби, намерени от Зои, тя ни остави за около час, след което се върна със заек и две малки птички, увиснали на колана й. — Обикновено хващам повече, но наоколо има хора, идват от равнината. Един патрул войници на Съвета и тумба местни Алфа, които си искат наградата.
	— Мислиш ли, че са успели да хванат много от онези, които се измъкнаха от острова? — изпънах крака, докато се изправях.
	— Вероятно неколцина — тя метна раницата на гърба си. — Би трябвало избягалите да са се разделили, да са се разпръснали и да се опитват да стигнат до убежищата. Но и много Алфа ги търсят. Добрата новина е, че са толкова дяволски шумни, че нямаха никакъв шанс да ме хванат, а и изглежда се придържат към по-ниските хълмове, по-близо до реката. Лошата е, че вече са подплашили половината дивеч по скатовете, а по-нагоре няма какво да се улови.
	— Според теб колко остава до пътеката? — попита Кип.
	Тя сбърчи нос.
	— С вас двамата, дето само ме забавяте, около три дни, бих казала. Може и повече, ако преследвачите се изкачат по-високо и се наложи да играем на сигурно.
	През остатъка от следобеда продължихме да мълчим, но напреднахме стабилно. Спряхме да нощуваме малко под линията, над която вече не растяха дървета. Не рискувахме да запалим огън и макар с Кип да се кълняхме, че няма да можем дори да погледнем суровото месо, което Зои ни предложи, и двамата в крайна сметка се насилихме да хапнем малко. Водата беше по-големият проблем — макар че напълнихме манерките в реката, оттогава не бяхме срещнали и един извор, затова се ограничавахме само до някоя и друга глътка от време на време. Седнах облегната на ствола на едно дърво — твърде тясно, за да ми служи за удобна опора, и примижала вадех малките трески от краката си, целите осеяни с драскотини. Не спирах да прокарвам език по зъбите си, леко лепкави от топлината и липсата на вода. Опитвах се да не мисля за месото, за клисавия му вкус и лойта, която се беше набила между зъбите ми.
	Зои, седнала отсреща, заговори внезапно:
	— Мислиш ли, че е свършил?
	— Боят на острова ли? — затворих очи за миг. — Не мога да кажа. Не съм усещала нищо повече, не и от нощта, преди да ни откриеш, когато имах видение за падането на главната порта на форта. Но не знам дали всичко е приключило, или просто сме твърде далеч, за да мога да почувствам нещо.
	Тя почистваше ноктите си с ножа, по вече познатия ми начин.
	— Твърде далеч? Не ми се ще да ви разбивам представите, но с вас двамата, както едва се влачите, изобщо не се движим бързо. Така или иначе, не смятам, че разстоянието е кой знае какъв проблем за теб. Успяла си да ги усетиш още преди да са се качили на лодките. Това ми каза.
	Погледнах ръцете си.
	— Така беше. Но ясновидството зависи от много неща и разстоянието е едно от тях. Заедно с определен вид… — замълчах за момент — напрежение. Както е с Изповедничката, която ме търси — тя се е съсредоточила върху мен толкова настоятелно, че мога да я усетя по всяко време, без значение къде се намирам.
	Известно време единственият звук, който се чуваше, беше нетърпеливото почукване на ножа на Зои по ноктите й. В един момент Кип се обади.
	— Вината не е на Кас, че нещата не се случват както на нас ни се иска.
	Тя го погледна.
	— Казваш го, понеже не е открила близначката ти?
	— Дори не съм сигурен дали искам да знам коя е. Но цялото това нещо с ясновидството — то не е праволинейно. Виждала си как се буди всяка нощ. Не й е лесно.
	— Събуждането й нощем не е лесно за никой от нас — отвърна тя и ми обърна гръб. — И ако ще го правиш пак и тази нощ, пробвай да ограничиш частта с викането. Все още има хора, които те издирват.
	Усмихнах се смутено.
	— Съжалявам. И съжалявам, задето не мога да ти кажа повече за острова или за Пайпър. Но мисля, че не би се дал да го хванат жив.
	Зои вдигна рамене.
	— Не е нужно да си ясновидец, за да се сетиш.
	— Но все пак е добра новина, нали? Знаем, че не е мъртъв. А ако това означава и че не са го заловили, значи има шанс да е добре.
	— Сигурно ще разберем след няколко дни. Ако е добре, ще се появи на тайното ни място.
	Настаних се до Кип, увивайки плътно одеялото около двама ни.
	— Не ти вярвам, да знаеш — тихо казах аз. — Че не искаш да разбереш коя е близначката ти. Как е възможно да не искаш?
	— Не е толкова странно, колкото си мислиш — отвърна той. Легнал зад мен, усетих как дъхът му затопля косата ми, когато заговори. — Хората са живели хиляди години без близнаци, в Преди.
	Зои се изсмя.
	— И виж колко добре е свършило всичко.

	* * *

	През нощта леко валя, а сутринта, докато си събирахме нещата и се приготвяхме за път, долината потъна в гъста мъгла.
	— Това е добра новина — изтъкна Зои, когато се оплаках колко е натежало овлажненото одеяло. — Ще излезем от укритието на дърветата около обяд, но мъглата ще ни осигури прикритие, ако се запази.
	— Ще се запази — уверих я.
	Виждахме само на няколко крачки напред, а всички звуци бяха заглушени. Препънах се и едва се задържах за едно тънко стъбло с лигава и влажна кора, която се изплъзваше от ръката ми. След около час и малко с насоките ми успяхме да стигнем до малък поток, нещо като вада, добила сила от нощния дъжд. Напълнихме манерките, пихме жадно, пак ги напълнихме и продължихме да се катерим между постепенно оредяващите дървета. След няколко часа дърветата съвсем изчезнаха, оставяйки пейзажа на сипеите и камъните. Тук трябваше да се придвижваме по-внимателно, след като склоновете дадоха път на пукнатини и нестабилни камъни. На два пъти се налагаше да се връщаме, за да открием проходим маршрут, преди Зои неохотно да ми остави водачеството. Сипеите бяха най-трудното препятствие, земята се изплъзваше изпод краката ни и заплашваше да поддаде и да ни помете по склона. Няколко пъти отскачахме, когато под нас се освобождаваха малки каскади от камъни, а звукът от тях беше силен дори в заглушаващата всичко мъгла. Опитахме се да се придържаме към чукарите, но напредвахме бавно и се оказа, че се катерим почти толкова, колкото и ходим. Макар да не се оплака нито веднъж, липсата на една ръка затрудняваше Кип в катеренето и дори Зои от време на време му помагаше, протягайки ръка към него.
	В тези коварни условия се налагаше да спираме веднага щом започнеше да се смрачава. Вече не валеше, но мъглата беше оставила влажния си отпечатък върху всичко. Единодушно решихме да рискуваме да запалим огън, но се оказа трудно да открием сухо дърво, понеже само няколко рехави храста се осмеляваха да съществуват на такава надморска височина. Отне ни половин час да съберем съчки, а мъждукащият огън изтрая само колкото да сготвим горе-долу заека и отдаваше повече пушек, отколкото топлина. Тялото ми беше толкова изтощено, че чак чувствах някакво странно удовлетворение в умората, докато, лежейки до огъня, изпъвах крака и изследвах безбройните болезнени усещания в мускулите. Беше студено и когато се настаних близо до Кип, миризмата на влажните вълнени одеяла ми напомни за конете, за тежката им натурална миризма и онези първи дни на съвместно бягство. Толкова дни и седмици бяхме прекарали вече с Кип — поне три месеца, по мои изчисления. Годините преди това — селото, селището, после Хранилището — всичко ми се струваше страшно далечно.
	А за него, напомних си аз, тези няколко месеца бяха всичко, с което разполагаше, с изключение на неясните и мрачни спомени от контейнера. Той не само не беше закотвен в миналото си, но и най-странното от всичко — беше свободен от близначката си. Беше въпрос без отговор. Знаех, че е необяснимо, както беше казала и Зои, когато твърдеше, че не желае да знае нищо за близначката си. Чудех се дали връзката ни беше запълнила някак тази празнина. Взаимното допълване, което ни свързваше, откак очите му срещнаха моите през заобленото стъкло на контейнера.
	Но това не беше допълване. Изтърколих се по-далеч от него и се увих плътно в одеялото. Понеже не бяхме само двамата. Близначката му може и да не беше известна, но моят брат винаги присъстваше — близък и жизнен като Кип, Кип, който лежеше до мен, дишайки така мило и шумно в съня си.

	* * *

	На следващия ден все още беше влажно, но към обяд се измъкнахме от мъглата. Под нас се простираше една долина, напълно скрита от сумрачни сиви облаци. Пътят до нея бе стръмен, но вече бяхме по-уверени. Скалите и сипеите под нас изглеждаха като голи, безцветни каменни плочи.
	Бях свикнала да виждам света такъв, какъвто бе станал след взрива — широки кратери със собствен хоризонт; купчини камъни; скали, дори планини, превърнати в ситен пясък. Но имаше места, където все още можеше да надникнеш в онзи свят, оформен от други, по-древни сили. Островът беше нещо такова — кратерът му предшестваше взрива, бях сигурна в това. И тук също скалните плочи показваха пластове, формирани векове наред, изникнали от земята след дълго и неумолимо движение.
	Чувствах се изложена на показ — тримата се движехме по голото лице на планината, но Зои изтъкна, че сме невидими за всеки, който се намира под линията на облаците.
	— Тук някога трябва да е имало път — рече тя. — Изкачването би трябвало да е било напряко в Преди.
	— Сигурно е имало много неща — рече Кип.
	За един час земята се изравни и започнахме да срещаме знаци от Преди — три метални стълба, всеки от които почти успореден на земята, под точно еднакъв ъгъл, а стопените основи показваха къде ги беше стигнал взривът. Основите на стена, едва видими от едната страна на платото. И самият град — сгушен в прегръдката на планинския проход.
	Само че не беше никакъв град. Беше по-скоро отрицание. Металните пръти от основите на сградите, където се виждаха, бяха огънати като ребрата на измрелия добитък край пътя през годините на засухата. На места се виждаха напълно непокътнати стени и бетонни плочи, но само колкото да загатнат формата на по-голяма постройка, която вече не съществуваше.
	Бях виждала машина от Преди няколко години по-рано — в селището. Знаех, че е рисковано дори да платиш една бронзова монета, за да видиш пътуващо представление, което примамваше с демонстрация на реални артефакти. Но щом пристигна мърлявата каруца, се наредих и платих, както почти всички в селището. Беше хладна сутрин, доста след жътвата. Когато стигнах до предната част на опашката и синът на глашатая ме вкара в палатката, видях в средата една колона, а основата й се виждаше там, където червеният плат, метнат отгоре, не стигаше до пода. Сутринта глашатаят беше обявил, че машината е намерена в някакъв забранен град на запад. Първоначално мислех, че трябва да е в очуканата метална кутия, поставена върху колоната. После глашатаят церемониално отвори капака и разбрах, че машината е самата кутия. Вътре в горната част имаше парчета, които приличаха на опушено стъкло. Долната част на кутията беше разбита — маса разтопена чернота. Един кабел, на места прежулен до единична жица, висеше от кутията и свършваше нейде по средата на червения плат.
	— За Електричеството — прошепна поверително мъжът. И за това бях чувала — как след като Електричеството било унищожено във взрива, Преди било задушено. Къщи, цели градове, пълни с обречени, ненужни машини, всяка със своя тъжен, безцелен кабел.
	Нищо в планинския град не изглеждаше така добре запазено като онази кутия. Най-странното нещо в цялото място беше несъответствието в самия град — изоставеното, пусто пространство и кълбото от усещания, което го обгръщаше. За мен беше като рев, като сбор от всички животи, които са споделяли това място. Липсата им беше толкова жива, колкото и присъствието им. Не ги усещах като видения — не дори като виденията от взрива. Беше повече като утайка. Като резонанса на камбана, отекваща дълго след като самата камбана е замлъкнала.
	С изненада установих, че Кип и Зои са абсолютно незасегнати. И двамата се движеха предпазливо сред камънаците, а Кип не спираше да поглежда през рамо, но беше ясно, че никой от двамата не усеща онази тиха какофония, която ме беше връхлетяла. Все пак Кип ме разбра, забеляза и движението на ръцете ми — покриващи ушите, инстинктивно и напълно безсмислено. Дойде до мен, прескачайки една избита метална греда.
	— Предполагам, че щом успя да усетиш града от долината, сега тук горе трябва да е доста натрапчиво.
	Кимнах, но не казах нищо.
	— Всичко това е минало много отдавна, нали? — Хвана ме за ръката. Аз отново кимнах.
	— Знам. Но те не са. Сякаш… — огледах се дали Зои е достатъчно надалеч, за да не ме чуе — сякаш никой не им е казал, че са мъртви.
	Той погледна надолу, обърна малко парче бетон с крака си и загледа как сивият прах се надига, а после се уталожва обратно.
	— Няма нужда да минаваме оттук. Можем да се върнем — да заобиколим.
	Поклатих глава.
	— Всичко е наред. Просто не очаквах, че ще е толкова силно.
	Не пуснах ръката му дори когато настигнахме Зои и тръгнахме след нея през руините. Известно време беше чисто, там, където бяха минавали старите пътища, и се движехме бързо. Но доста често пътят изчезваше под натрошени камъни и се налагаше да си проправяме проход между тях. Много от сградите се бяха срутили в мазетата си, оставяйки след себе си обрасли дупки. Насочвахме се приблизително към центъра на селището. Все чаках руините да свършат, но градът сякаш беше безкраен и след повече от час спряхме да пийнем вода, приседнали на няколко камъка, оцелели от една ниска стена.
	— Странно е, че има още такива места — рече Кип.
	— Страшно много при това — отвърна Зои. — Била съм в няколко.
	— Големи като този?
	— По-големи. Има един на южното крайбрежие, сигурно десет пъти по-голям от този тук. По-голямата част от него в момента е под вода, но пак можеш да разгледаш разни неща, ако си на лодка. А някои от по-високите сгради при отлив все още стърчат над водата. — Подаде ми манерката, но водата беше топла и не можеше да се каже, че действа освежаващо.
	— Мислиш ли, че има нещо в него? От табутата, имам предвид — попита той.
	— Всички развалини са такива. — Зои махна с ръка към купчините отломки, които ни обграждаха. — По-скоро безполезни, отколкото плашещи. Няма кой знае какво да вземеш. Онова, с което непрекъснато плашат хората — радиацията, опасните предмети, може и да е било вярно някога, но вече не. — Тя метна едно камъче по ламарината, наполовина заровена в прахоляка. Издаде немощен звън. — Сега са само купчини боклук. Но хората се боят от тях заради онова, което символизират — Преди, взрива. Всичките тези работи.
	— Ами машините?
	— Те и без това вече не работят. Дори да ги сглобиш, пак им трябва Електричеството.
	— Но те го имат, знаеш ли — рекох аз. — Алфа го имат, в Уиндъм. Не само в залата с контейнерите, но и в моята килия. И в другите килии, и в някои от коридорите.
	Разказах й онова, което бях разказала и на Пайпър, за стъклената топка, която висеше от тавана на килията ми. За непрекъсващата хладна светлина.
	Тя кимна.
	— Досещах се. Ще се вдигне голям шум, ако хората разберат, но съм сигурна, че са се заигравали с тези неща от години. Просто съм изненадана, че не са правили и повече. Говори се, че в Преди е имало машини за пътуване, летящи машини, цял куп неща, които се обзалагам, че Съветът с удоволствие би съградил наново, ако хората се решат на това. Но страхът след взрива е твърде голям. Съветът знае много добре, че не бива да рискува с още една чистка.
	И двете се обърнахме едновременно заради глухия метален вой, който се чу, когато Кип отвори нещо, представлявало някога врата. Тя водеше към бетонна структура, потънала в по-голямата си част в земята. Ръката на Зои се насочи право към ножовете, но нищо не последва звука освен облак прах, който набързо се надигна, а после се уталожи, посипвайки косата, веждите и раменете на Кип в тебеширено бяло.
	Тя въздъхна, обръщайки ми гръб.
	— Можеше да вдигне и повече шум, стига да му бях дала барабан и тромпет.
	Но аз все още не откъсвах поглед от Кип. Забелязах как замръзна на място. Как ръката му, посипана с прах и стегната в неестествена поза, все още стискаше вратата. Когато се пресегнах към него, все още не беше мръднал. Отне ми известно време, за да различа какво гледа, особено след като Зои, която дойде до нас, блокира и малкото светлина, която се процеждаше през вратата. Когато видях обаче какво има вътре, за миг не можах да разбера защо Кип реагира така. Първоначално изглеждаше съвсем невинно — един шкаф, монтиран на стената, а вратата му беше взривена или просто паднала. Отвътре, простиращи се към затъмнената стая, стърчаха куп жици с избледнели, но все още ясно различими цветове — червени, сини, жълти. Някои бяха оплетени заедно, други висяха свободно. Гледката не беше драматична — поредната отломка от непознатия ни свят на Преди.
	И тогава осъзнах, че гледката не ни е съвсем непозната. Спомних си жиците, които се виеха по стената над контейнерите. На места сплетени заедно, другаде — разклоняващи се като противен бръшлян. Жиците, кабелите, тръбите. И белегът на китката на Кип, идеално кръгъл и все още видим там, където тръбата влизаше в тялото му.
	Опитах се да го отскубна от вратата, но цялото му тяло беше вдървено. Трябваше да го обгърна с ръце и да го извлека обратно на слънце, а Зои се дръпна от пътя ни. Без да го пускам, го заобиколих, за да виждам лицето му, но очите му останаха вперени през вратата. Беше съвсем притихнал, с безизразно лице.
	— Затвори я. Затвори проклетата врата — казах.
	Зои веднага отреагира. Чух скърцането и удара на вратата зад себе си. Не помръднах, нито откъсвах очи от лицето на Кип. Спомних си първия път, когато го бях видяла. Очите му тогава, когато срещнаха моите през стъклото на контейнера, бяха по-живи, отколкото в този момент, докато се взираше невиждащо през рамото ми. През минутите, в които стояхме там, той не проговори, нито помръдна.
	Зои наруши тишината.
	— Бяхме на открито твърде дълго. Ако ще изпада в депресия, по-добре да почака да намерим укритие.
	Бях благодарна за това, че не зададе никакви въпроси. Застанали от двете му страни, донякъде насочвахме Кип, донякъде го влачехме към шубрака, като най-сетне намерихме подслон под една ниша между две срутени бетонни плочи. Около нас, както и почти навсякъде из града, бяха хванали корен дребни растения. Големите дървета отказваха да растат на такава височина, но лози и виещи се храсти бяха пролазили през цепнатините в бетона.
	— Искаш ли да обясниш какво се случи? — Въпросът й беше насочен към мен, но отговори Кип:
	— Беше същото като в залата с контейнерите. Жиците и всичко останало. — Вдигна извинително поглед. — Предполагам, че просто не бях очаквал някога да видя нещо подобно отново.
	Зои повдигна вежда.
	— Същото ли беше?
	— Не съвсем същото — отвърнах аз. — Не и контейнерите. Но жиците — имаше такива жици в цялото помещение, където го открих.
	Тя сбърчи нос.
	— Веднъж Пайпър видял отряд войници на Съвета в един от забранените градове на запад. Товарели разни неща и ги отнасяли с каруци.
	— Но контейнерите, в които ме откри… — обади се Кип. — Не съм чувал за нищо подобно от Преди.
	— Не твърдя, че са вземали машини като онези. Но технологията, върху която градят Алфа — само се огледайте — каза Зои. — Тя е от Преди. Всичко, за което Кас е разказала на Пайпър — контейнерите, тръбите, машините, наистина ли мислите, че Реформатора и приятелчетата му от Съвета просто са ги изковали с чук и малко слама? Хайде де. Може да не смеят да го показват публично, но са работили по това години наред — всичко е от Преди.
	— Но точно те налагат забраните — отвърна Кип. — Ако Съветът искаше да използва неща от Преди, не биха ли променили закона?
	Поклатих глава.
	— Помисли какво говореше преди, защо не искаше да идваш в забранения град. Не е заради законите. Хората мразят тези неща — всичко, което е свързано с Преди. Никога не биха ги приели, нито пък биха имали нещо общо. Съветът не може да си позволи хората да разберат, че ги използва.
	— Или пък — добави Зои — искат да са сигурни, че са единствените, които ги използват.
	— Вероятно и двете — казах аз.
	Кип все още беше пребледнял, но Зои настояваше, че вече сме се забавили твърде много. Докато се придвижвахме през покрайнините на изчезналия град, светлината полека се изтегляше от небето, а останките хвърляха дълги, разтеглени сенки в прахта.
	— Колко остава още до мястото на срещата? — попита Кип.
	— Можем да стигнем и тази вечер, ако луната е достатъчно ярка, за да виждаме.
	Той кимна. Знаех, че жадува да си почине, да забрави света, който го беше атакувал със спомена за залата с контейнерите. Но беше също толкова ясно, че Зои няма да спре. Лунна светлина или не, знаех, че тази вечер ще крачим, докато не стигнем мястото за срещи. Опитах се да насоча съзнанието си напред, за да уловя някакъв намек за присъствието на Пайпър, но мислите ми все още бяха размътени от кресливите мъртви и от усещането за ръката на Кип, здраво стиснала моята.
	Имаше и още нещо — жиците и кабелите, които бяха разстроили Кип толкова много, бяха резонирали и в моето съзнание. Бяха напомнили и на двама ни за залата с контейнерите. Но при мен те предизвикаха и спомена за още едно помещение — онова, което бях зърнала в съзнанието на Изповедничката през последния ми ден в Хранилището. Когато Кип замръзна при гледката на тези жици, аз отново видях онази стая, но този път я разпознах. Не жиците, които се виеха нагоре по стените, а самите стени — точната им извивка. Никога не бях влизала в помещението, бях сигурна в това. Но също толкова сигурна бях, че познавам мястото отвън. Старите силози, където със Зак ходехме като деца.


>	Глава 28

	Ако изкачването беше изтощително, спускането също имаше своите предизвикателства. Луната беше възможно най-услужлива, но щом стигнахме до линията, от която започваха да растат дърветата, вече крачехме основно в тъмнина и често се препъвахме. Зои беше уверена, че е на прав път, или пък проявяваше безразсъдство в обзелото я очакване и ни водеше с бясна скорост. Притеснявах се дали Кип ще може да поддържа темпото толкова дълго, но той като че приветстваше бесния ни ритъм — необходимостта да не изостава го принуждаваше да се разсейва от мисълта, че е изморен, и той се промушваше през дърветата и камъните. Няколко пъти чувах как се спъва или се подхлъзва, чувах свличането на камъни и свистящия му дъх, когато се влачеше по земята или пък когато замахваше и се хващаше здраво за нещо, което да го задържи изправен.
	Зои замръзна на място. В мрака не бяхме разбрали, че е спряла, докато с Кип едва не се блъснахме в нея. Нямаше нужда да ни шътка — внезапната и абсолютна застиналост на тялото й беше достатъчно предупреждение. В тишината, която последва, ясно осъзнах колко шумно се бяхме придвижвали до този момент.
	Още по-лошо — в същото време осъзнах, че не бяхме единствените чакащи в мрака. От лявата ни страна, дълбоко в концентрираната чернота на нощта, нещо се движеше сред дърветата, после спираше, после пак започваше да се движи. Денят беше такъв наниз от ужаси, че дори не можех да преценя от какво ме беше страх повече — от Алфа преследвачи или от незамлъкналите мъртви от забранения град, съживили се някак сред тъмата. До мен Кип задържа дъха си. По-скоро почувствах, отколкото видях как Зои надига ръка и рязко сочи с палец назад. Осмелих се да отстъпя и усетих, че Кип до мен прави същото. Но все още се взирах в ръката на Зои. На фона на лунната светлина виждах силуета на ножа й, готов за хвърляне.
	— Спри. — Гласът ми ме шокира толкова, колкото и другите. Осъзнаването дойде толкова внезапно и беше толкова непоколебимо, че дори не се замислих. — Пайпър е.
	Той пристъпи напред, на няма и двайсет крачки от нас — просто форма, изникваща от мрака, разпознаваем само по гласа.
	— Ще ми се да мисля, че първо щеше да провери, пък после да метне ножа — рече.
	— Не разчитай на това — отвърна Зои. — Ще ни видиш сметката и на двамата, както се промъкваш така в тъмнината. — Тя тръгна към него. Не се прегърнаха, нито дори се докоснаха, но и в почти пълния мрак усещах, че не бива да гледам към тях.
	Продължи само няколко мига. Докато се изправях, лицето ми се озова срещу рамото на Кип и чух как Пайпър тръгва към нас. Той протегна ръка, положи я на лицето ми и го обърна към себе си. Беше твърде тъмно, за да виждам изражението му ясно, но усещах как ме разглежда внимателно. Огледа лицето ми съсредоточено, като любовник. Или като клиент на пазара, който търси недостатъци по стоката. Прокара палец по скулата ми, притискайки настойчиво, сякаш да се увери, че наистина съм там, чак до костите. Когато най-сетне издиша, дъхът му стопли бузата ми, макар ръката ми да беше още в тази на Кип.
	Пайпър не откъсна поглед от лицето ми.
	— Благодаря ти, че я опази.
	— Всъщност не го направих аз — отвърна Кип.
	— Говорех на сестра си. — Той отпусна ръка и се обърна към Кип: — Но и ти си се справил добре, като гледам.
	— Не съм и предполагал, че някой ден ще гледам на теб като на чаровницата в семейството — пошегува се Кип със Зои, която се беше присъединила към нас.
	— Кажи какво стана на острова.
	Пайпър поклати глава.
	— Не сега. Трябва да се придвижваме. Не съм единственият, който може да ви намери.
	Тя кимна.
	— И без това сме почти на мястото за срещи. Ще се установим там за нощта. — Тръгнаха в пълен синхрон.
	Кип и аз ги последвахме.
	— За пръв път виждам такова нещо — прошепна ми той.
	— Какво?
	— Близнаци заедно.
	Знаех какво има предвид. И аз бях поразена от двойката отпред — симетрията в движенията им, идеалното съвпадение в походката. След по-малко от половин час, когато спускането стана по-стръмно и по-каменисто, Зои и Пайпър ни поведоха рязко на юг, следвайки един каменен хребет, който се издигаше от дясната ни страна. Самата пещера беше добре скрита от бръшлян и ниски храсти. Когато Зои отмести бръшляна и се промушихме вътре, Пайпър и тя не можеха да стоят прави, без да се навеждат — имаше пространство, колкото четиримата да легнем вътре.
	Мракът беше пълен и сякаш усилваше всеки звук. Докато с Кип се намествахме, замитайки дребните камъчета под нас и разтръсквайки одеялото, чувах всяко движение на Зои и Пайпър, докато правеха същото. В малкото пространство вонята на мокро и изгорено от нашето одеяло беше твърде забележима. Боях се, че и моята собствена миризма е твърде забележима. Не можех да си спомня кога за последен път съм се къпала както трябва. Дори бързото плакнене в реката беше преди дни. Лицето на Кип на дневна светлина изглеждаше не по-различно от моето — покрито със слой мръсотия, по-тъмна около очите и на врата му.
	Другите двама се наместиха бързо, очевидно привикнали с това място. Сега вече разбирах предпочитанията на Пайпър към малката стаичка на острова и тънкия, завит на руло матрак.
	— Кажи какво стана — започнах аз.
	Той заговори тихо и звучеше изтощен:
	— Не би ли предпочела да поспиш, вместо да слушаш подробностите?
	— Ако заспя, така или иначе пак ще го сънувам.
	Зои въздъхна.
	— В такъв случай по-добре ни кажи сега. Ако пак ще вижда разни работи насън, никой от нас няма да успее да се наспи.
	— Добре. — Последва дълга пауза. — Е, в известен смисъл беше по-добре от предсказанието ти. От гледна точка на това, че успяхме да изпратим втората вълна бегълци без проблем.
	— А в друг смисъл? — попитах аз.
	— По-зле, разбира се. Заради онова, което сториха на хората, които успяха да заловят.
	— Но докато бяхме на острова, те главно вземаха пленници, поне това успяхме да видим. Сдържаха се.
	— Знам — Пайпър се раздвижи върху каменния под. — Не убиваха, поне в началото. След като превзеха външните стени на форта, събраха всички пленници на двора. Наложи се да се изтеглим по високите нива. Бях на крепостната стена. Виждах всичко. Бяха вързали всички, дори ранените. Непрекъснато ги проверяваха по някакъв списък, един по един. Търсеха определени отличителни белези. Някои ги отвеждаха настрани, а после до корабите. Другите просто убиваха на място. Прерязваха им гърлата, един по един, докато останалите пленници чакаха, а жената със списъка се придвижваше по редицата. И отбелязваше нещо по листа.
	Виждах го, както го описваше. Вече го бях зървала за кратко, още в първата нощ от връщането ни на континента, когато събудих Кип с виковете си. Но както и повечето ми видения, и това бе поредица от неясни импресии. Сега думите на Пайпър уплътняваха видяното и оцветяваха в ярки краски замъглената и сива поредица от мигове.
	— Как биха могли да знаят кой кой е? И кои са техните близнаци? — попита Зои. — На острова няма документи за регистрация.
	— Не подценявай количеството информация, с която разполагат — отвърна той. — Отдавна предполагахме, че съставят списък на хората, за които са смятали, че се намират на острова. Предвид това колко строго следяха Омега през последно време, стана все по-трудно и по-трудно просто да изчезваме. Но не разбираха кого да убият и кого не заради списъка — продължи той. — Или поне не изцяло.
	— Жената със списъка — обадих се аз, докато наблюдавах разгръщащата се картина под затворените си клепачи. — Била е тя.
	— Не можех да видя белега й от стената — каза той, — но сигурно беше Изповедничката. Личеше си как войниците се държат на разстояние от нея — тя не беше Алфа. Но все пак изпълняваха заповедите й. Проверяваше пленените по списъка, но също така доста често се навеждаше към тях или поставяше ръка на главите им със затворени очи. Веднъж разбрала онова, което я интересува, само кимване от нейна страна беше достатъчно войниците да пристъпят и да режат гърла.
	Виждах всичко. Кимванията й бяха някак по-брутални дори от остриетата на войниците върху плътта. Отношението й беше толкова небрежно — едва доловимо помръдване на главата към чакащите войници, докато вече се обръщаше към следващата жертва.
	Зои заговори първа:
	— Колко души се измъкнаха от острова?
	— Повече от две трети успяха да избягат с лодките. Всички деца и почти всички цивилни. Но вторият тур беше организиран доста набързо и съдовете бяха препълнени. Една от лодките затъна сред рифа. Успяхме да спасим само трима от пасажерите с детските лодки, преди да ги скрием в пещерите. — Той вяло се засмя. — Много им помогнахме, няма що — бяха на острова, когато Алфа пристигнаха същата нощ.
	В тишината наоколо спомените ми за битката се разиграваха отново в съзнанието ми, и то толкова живо, че пак можех да усетя миризмата на кръв и вино. Знаех, че същото се случва и с Кип и Пайпър.
	— Видяхте как започна битката — каза той. — След като напуснахте, нещата се стекоха почти така, както ме предупреди. Северният тунел падна след полунощ, както ти каза, въпреки струпаните барикади. Превзеха целия кратер. Имаше много битки по улиците — в по-близките квартали. Но бяха толкова предпазливи — имам предвид Алфа. Убиваха, но не безразборно. През повечето време използваха огън, за да подгонват хората.
	— И накрая? — продължаваше да настоява Зои.
	— Просто ни пометоха. И не след дълго беше ясно, че вече няма какво да защитаваме. Бяха изгорили града, бяха блокирали тунелите. Бяха пробили главната порта към форта, а ние просто удържахме горните нива. След като избиха повечето пленници в двора, сигурно останаха около деветдесет души от нашите — живи и незаловени, срещу, да кажем, близо шестстотин от техните. Никога нямаше да успеем да се измъкнем живи от форта, ако не се въздържаха да убиват. Не съм и предполагал, че някога ще съм благодарен на Изповедничката. — Той буквално изплю името й. — Но не убиваха никого, по възможност, докато не бъдеше вързан и проверен от нея. Така че, когато успяхме да направим последния пробив от форта, в тъмното, те се въздържаха. Димът също помогна — в този момент вече бяха изгорили половината. Но те и без това смятаха, че ни държат в капан. Не знаеха за лодките в пещерите, така че когато успяхме да преодолеем ръба на кратера, се прегрупираха, за да пазят пристанището. Щом се насочихме на изток, сигурно решиха, че ще се опитаме да плуваме. — И отново онзи унил смях. — Не са моряци, това е сигурно. Щом спуснахме саловете и канутата в рифа, големите им кораби не можеха да се доближат до нас и много от лодките им затънаха, след като се опитаха да ни последват. Не можеха да ни хванат, дори със смешните ни плавателни средства. Ние бяхме най-дрипавата флотилия, която някога сте виждали, и никога не бихме успели да стигнем до сушата. Но познавахме рифа със затворени очи, а те не можеха да постигнат никакъв напредък в тъмното. А след рифа закотвената им собствена флотилия беше почти неохраняема, с изключение на кораба с пленниците. Качихме се на два от техните кораби, преди изобщо да се усетят какво става. Останалите дори нямаха достатъчно екипаж, за да тръгнат да ни преследват. Но мисля, че вече бяха разбрали, че няма да открият онова, което търсят.
	— Как са могли да знаят? — попита Кип.
	— Изповедничката сигурно е знаела — отвърнах. — Сигурно го е почувствала, убедена съм.
	— Може би. Но те дори нямаха нужда от нея. Просто питаха за вас.
	— Не знаех, че сте на толкова дружески начала.
	Пайпър пренебрегна забележката на Кип.
	— Беше, когато обградиха всички пленници, преди да започнат да ги избиват. Войниците викаха от двора.
	В тишината, която последва, знаех какво ще каже след това:
	— Казаха, че ще ги пощадят, ако предадем вас двамата.
	Почувствах забързаното издихание на Кип върху рамото си. Затворих очи, но в мрака това нямаше никакво значение.

	* * *

	Събудих се рано, изненадана, че въобще съм успяла да поспя. Не исках да срещам другите, затова почувствах облекчение, че не чувам нищо друго освен равномерно дишане насън. Но когато си проправих път през висящите растения при входа на пещерата, мокри от росата, забелязах, че Пайпър е вече навън и методично точи един от ножовете си на камъка, върху който беше седнал.
	Не го бях виждала на дневна светлина от острова. Небето само загатваше за изгрев, но имаше достатъчно светлина, за да различа раните — едното око, почти затворено от тежък оток, и продълговат прорез на ръката.
	— Не е толкова зле, колкото изглежда. Зои едва го е усетила — рече. — А окото си беше чиста случайност — фраснах се с греблото по лицето, когато се опитвахме да изкараме малките лодки от пещерите.
	— Няма нужда да ме лъжеш — отвърнах аз.
	Погледна ме с полуусмивка.
	— Май няма особен смисъл да се пробвам. — Докосна крайчеца на отока около окото. — И двамата знаехме какъв риск поемам, като ви пускам. Когато казах на Събранието какво съм сторил, неколцина ми дадоха да разбера как се чувстват по този повод. За окото трябва да благодаря на Саймън.
	— Съжалявам — казах. — Значи това беше за теб при съпротивата?
	Той сви рамене.
	— Това беше за мен като водач. Но няма значение. Ще продължа да работя — ако е останала някаква съпротива, за която да се работи.
	— Но тази — рекох и посочих раната на ръката му. — Тази не е от собственото ти Събрание. — Наведох се по-близо до нея. Виждах, че е зашита, макар и малко нескопосано.
	— Не, това беше войник на Съвета. — Проследи погледа ми. — Знам, че не е много красиво. Да си призная, заши го една едноръка жена на клатеща се лодка.
	Засмях се, докато той се поместваше, за да ми направи място на плоския камък.
	— Съжалявам, не биваше да се смея — рекох. — Точно пък аз.
	Погледна ме внимателно. Смутих се от близостта на лицето му до моето. Виждах косъмчетата по наболата му брада. Когато погледнах надолу, забелязах кожата около раната на ръката му и как се беше набръчкала около всеки шев.
	— Не успя да поспиш много снощи, нали? — попита.
	Поклатих глава.
	— Но аз и в най-добрите си времена не спя особено. — Дълга пауза. — Другите, онези, които се измъкнаха от острова заедно с теб, като жената, която те е зашила, те къде отидоха?
	— Разделихме се, дори не акостирахме двата кораба заедно. Другите от моя кораб потеглиха на изток. Но мрежата ще се разгърне отново, с всички онези, които избягаха по-рано. Ако са акостирали без проблем и са стигнали до вътрешността на сушата, убежищата ще са затрупани с приходящи. Мога да гарантирам, че не съм единственият островитянин, който е спал неудобно тази нощ.
	Зададох въпроса, очаквайки с ужас отговора.
	— А другите — колко са?
	— Убитите? Може би около четиристотин, на острова, някои от тях — в битка, но основно на двора. Още неколцина взети в плен — може би десетима или петнайсет. За останалите — всичко зависи от това дали са акостирали без проблеми. Изгубихме трийсетима от лодката, която затъна в рифа, а нямаме информация за другите лодки от седмици.
	Отново чувствах, че ме гледа.
	— Решението беше мое, Кас. Не твое. Нямаше нужда да ви пускам да си тръгнете.
	Кимнах, но не вдигнах очи.
	— Мислиш, че не е трябвало да го правя ли?
	Не можех да продумам. Успявах само да дишам — думите ме бяха изоставили съвсем.
	— Мисля, че взех правилното решение — продължи той. — Макар и по грешни съображения. Аз наистина вярвам, че имаме нужда от теб — че ти би могла да си най-мощното оръжие на съпротивата. Но не беше заради това, или по-скоро не само заради това. — Той замълча.
	— Помниш ли на онази тераса, на острова, как ти казах, че не знам дали има граница, където моята роля на острова да свършва и да започвам самият аз?
	Кимнах.
	— Научих отговора, когато Събранието реши да ви предаде. Онова, което сторих, беше редно, но не го направих за острова. И хората пострадаха заради решението ми. — Докато говореше за това, виждах, че всичко е отново пред очите му — кръвта, която попиваше в цепнатините между паветата. Гледаше ме директно, без никакво притеснение. Знаеше, че виждам онова, което и той — че виденията ми са ми показали как Изповедничката ръководи касапницата. Това ни направи едновременно по-близки и ни отдалечи. Каквото и да беше мислил, на каквото и да се беше надявал, кръвта на двора никога нямаше да изчезне. Каквито и да са били чувствата му, кръвта ги беше превърнала мигновено в твърде тежки и незначителни.
	— Всичко свърши — каза.
	В дърветата над нас първите птички вече призоваваха слънцето. Спомних си една история, която бях чувала в селището — че когато дошъл взривът, всички птици, които били в полет и не били убити на мига, ослепели. Опитах се да си представя. Онези, които не можели да кацнат, летели, докато не окапали. Представих си неумолимото им падане слепешком.
	— Зои мисли, че бягаш, защото си наплашена — рече той.
	— Така е — отвърнах. — Това, че съм наплашена де.
	— Но не бягаш?
	— Не. — Вече нямаше смисъл. Нямаше разстояние, което да ме освободи от всичко, което знаех, че се бе случило на острова. И вече нямаше сигурност, никъде.


>	Глава 29

	Когато и останалите излязоха от пещерата, запалихме малък огън и хапнахме.
	— И сега какво? — попита Зои. Изненадах се, че въпросът беше насочен към мен, а не към Пайпър.
	— Трябва да се върнем обратно в посока Уиндъм. Време е да отвърнем на удара.
	Кип въздъхна.
	— Досега не бяхме много ефективни. Прекарахме последните няколко месеца в бягство от това място. Никога не съм мислил да се връщам, за да видя отново контейнерите.
	Заговорих бързо:
	— Няма да ти се наложи.
	— Няма да ходиш без мен. — Заявление, не въпрос, макар очите му да прескачаха бързо от мен към Пайпър и обратно.
	— Разбира се, че не. Може би трябва да опитам някоя героична солова мисия, но дори не ми беше хрумвало. Но няма да се връщаме при контейнерите.
	— Не е ли това планът ти? — Пайпър и Зои изглеждаха също толкова объркани като Кип.
	— Помисли само — казах на Кип. — Ти беше единственият в контейнерите, който беше нащрек и в съзнание. Изкарах те оттам, но си беше чист късмет или пък ясновидско нещо, което ми позволи да те намеря. Другите обаче — не знаем в какво състояние са. А и едва се измъкнахме оттам — оттогава сигурно са затегнали охраната. Не можем да се върнем.
	— Значи всички останали ще ги оставиш там?
	Поклатих глава.
	— Говорил си ми за това преди — за това как си бил в съзнание в контейнера. Как си виждал другите, в съседните контейнери. Гледал си през стъклото кой знае колко дълго. Може би години. Но никога не спомена за някого, който да е отвръщал на погледа ти.
	Той погледна надолу.
	— Излизах и влизах в съзнание. Може да съм изпуснал.
	Един от ножовете на Зои издрънча нетърпеливо, докато го прокарваше под ноктите си. Не й обърнах внимание.
	— Обеща на онзи човек на острова — продължи Кип. — Обеща, че ще направиш всичко по силите си да помогнеш на тези хора.
	— На Луис. Знам. А ти тогава ми заяви, че е било глупаво да го правя. Виж, искам да ги измъкна — всички до един. Но дори да можем да се промъкнем вътре, не знаем дали ще можем да ги изкараме живи. Може да не са толкова силни, колкото теб. — Пайпър и Зои изсумтяха едновременно. — Това може да убие тях и близнаците им. Но дори да успеят да оживеят след излизането от контейнерите, как бихме могли да ги изведем навън, от центъра на Уиндъм, с въоръжена стража навред? Не мога да вадя от ръкава си тайни маршрути за бягство всеки път, щом ни потрябва, да не говорим за стотиците полумъртви хора с амнезия на главата.
	— Може да не са с амнезия.
	— Точно така. Може да не реагират на контейнерите така, както ти. Това исках да кажа. Не мога да рискувам, след като дори не знам дали мога да ги изведа живи.
	Пайпър ме прекъсна:
	— И да ги опазиш. В миналото може да сме били в състояние да използваме мрежата от убежища, да ги крием и дори да ги заведем на острова. Но това вече отпада като възможност. Острова го няма, мрежата е в пълен хаос.
	Кип дори не го погледна, не откъсваше очи от лицето ми.
	— Значи ще ги зарежем там?
	— Налага се. Поне засега.
	— Това ли ти е великият план? — намеси се Зои. — Да _не_ нападаме комплекса с контейнерите?
	— Де да беше толкова лесно — отвърнах. — Но мисля, че има една друга мишена, също толкова важна и с по-малък риск да умрат хора.
	Пайпър отново ме прекъсна:
	— Убиването на хора не е препъникамък. За тях не е, и за нас може да не е.
	— Именно там е целият проблем — сопнах се аз. — Те и ние. Как не можеш да разбереш, че няма значение кого убиваш? И в двата случая убиваш и двете страни. Стига само да забучиш едно от ножлетата си в единия.
	— Малките ни „ножлета“ ти спасиха кожата повече от веднъж — обади се Зои. — И не ни обвинявай за това, че правим нещо, което ти не можеш да се накараш да направиш.
	Поклатих глава и започнах отново:
	— Но има една мишена, която не се пази. Или почти не. Жиците, на които се натъкна Кип в забранения град, ме накараха да осъзная нещо. Спомних си за едно кратко видение, което имах, от Изповедничката. Беше важно за нея — толкова важно, че направо откачи, когато го видях.
	— Оръжие? Нещо като бомба?
	— По-зле, в известен смисъл. Там държат всички имена — по двойки.
	— Регистрациите? — надигна глава Пайпър.
	— Е, и? Хората и без това си знаят кои са им близнаците. Дори онези, които са разделени като съвсем малки. Този тук е единственият, когото съм срещала, да не знае коя е сестра му — рече Зои, сочейки към Кип. — А пък той не е съвсем нормален.
	— Повечето хора знаят, естествено — казах. — Макар мнозина да не са наясно какво се случва с близнаците им, след като бъдат разделени. Всичко, с което повечето разполагат, са документите им за регистрация — името на близнака им и мястото, където са родени. Но дори да знаят всяка една подробност за близнака си, не е същото като да го знае Съветът. — Обърнах се към Кип. — Видя какво направиха на онзи човек в Ню Хобарт само защото не беше регистриран. Защо, мислиш, е толкова важно това за тях?
	— През последните няколко години получавахме все повече доклади за това — рече Пайпър. — Безмилостни са при налагането на правилата за регистрациите — по-стриктно дори от плащането на данъците.
	— Все още не разбирам как няколко хартийки може да са по-голяма заплаха за нас от контейнерите — каза Кип.
	— Това не са просто хартийки — отвърнах аз. — Това са милиони хартии и те са източникът на всичко останало. Как мислиш си избират кого да вкарат в контейнерите? Или да проследяват хора като мен, с властимащи близнаци?
	— А и списъкът от острова — добави Пайпър, — онзи, който Изповедничката използваше, за да прецени кого да убият и кого да отведат?
	— Както изглежда, по-скоро е било работа на самата Изповедничка, отколкото на списъка — рече Зои.
	— Тя е значителна част от това — съгласих се аз. — Тя по някакъв начин стои в сърцето на цялото нещо — затова беше толкова шокирана, когато видях залата. Близко й е на сърцето, да не кажа скъпо дори. Тя, регистрациите, списъкът и онази зала, която зърнах в съзнанието й. Всичко е част от едно и също нещо. Имат цялата информация — използват я, за да манипулират всичко. Всичко за теб — какво си правил, кой си, кой е твоят близнак — всичко е там, за да се използва както те намерят за добре.
	— Но как биха могли да я използват? — попита Зои. — Както каза, сигурно има милиони регистрации. Как могат да следят всичко едновременно?
	— Машините. Ето какво съм видяла в залата — жиците и металните кутии. Използват машини, за да следят всичко. Биха могли да го правят и с хартия — успявали са години наред. Но с технологията са безкрайно по-ефективни. Повече информация, по-бързо. Това е смъртоносно. През цялото това време всички се страхуваха, че ако хората започнат отново да използват машините от Преди, това ще доведе до нов взрив. А излиза, че всичко е много по-просто — само информацията. Това е всичко, от което имат нужда.
	— Не, не е. Ами технологията в залата с контейнерите? Всичко там? Мислиш ли, че не е важно?
	— Разбира се, че е. — Хванах Кип за ръката. — Но откъде според теб вземат информацията за това кого да сложат в контейнер и върху кого да експериментират? Информацията е първият етап. Всичко останало се гради върху нея. Дори да нямаха контейнери, щяха просто да те заключат в някоя килия, кой знае къде.
	— Не е същото.
	— Не е. Знам. А един ден, ако не ги спрем навреме, ще успеят всички да ни натикат в контейнерите, без да подбират. Но още не са стигнали дотам — не и наполовина. А докато стигнат — тази информация е именно нещото, на което разчитат. Това използват всеки път, когато решават кой да живее и кой да умре. Кой да се разхожда на свобода и кой да бъде линчуван или заключен, или сложен в контейнер. — Бях се навела близо до лицето му, толкова близо, че да виждам малките точици тъмнокафяво, изпъстрили ирисите му, и трепкащите му зеници. — Ако не разполагаха с имената, с двойките, нямаше да знаят кого да преследват, нито пък къде да го открият. Това е източникът на всичко.
	— Мислех, че твоят близнак е източникът на всичко — заяви Зои.
	— И той е. Не го отричам. Той и Изповедничката. Както и други, като Генералшата. Но информацията е тази, която му е позволила да прави всичко това. И аз знам къде да я открия.

	* * *

	Отне ни две седмици тежък преход, докато стигнем околностите на Уиндъм. Първия път с Кип бяхме вървели седмици наред на югозапад, като избягвахме да доближаваме планината Спайн, която разделяше земята на две, простирайки се от север на юг, и се стопяваше чак в блатистите земи при Ню Хобард. Сега, след като бяхме слезли от лодката доста по-нагоре по западния бряг, със Зои бяхме прекосили напряко през Спайн, така че този път от пещерата се насочихме на изток почти директно към Уиндъм.
	Пътувахме основно през нощта, макар в пустите равнини на изток от планината поемахме риска да се движим и денем. Спяхме само по няколко часа, където ни попаднеше подходящ подслон. Дори тогава си почивахме на смени. Ние с Кип едва успявахме да поддържаме темпото, но все пак, за разлика от времето, когато пътешествахме сами, сега никога не оставахме гладни. Зои и Пайпър хващаха птици, зайци и една сутрин дори змия, от която само Пайпър посмя да хапне, кълнейки се, че е вкусна. Ала дори на пълен стомах, пътуването беше изтощително, а сред изгорелите равнини жаждата беше големият проблем. Зои и Пайпър се редуваха да проучват терена напред, аз пък смогнах да заведа всички ни до няколко едва процеждащи се извора, които успях да усетя, и там напълнихме манерките си. Говорехме малко, дори когато лягахме да отпочинем. Чувствах се като в делириума от онези първи дни на бягството ни с Кип, в тунела през планината — събуждане, ходене, сън, събуждане, ходене… Виждах колко изморен е Кип. Нощем сгушвахме гръб до гръб и усещах как острите му кости ме пробождат. Но никой от нас не си и помисли да забавим ход. Пътуването вече беше набрало инерция и целта, каквато липсваше преди, ни даваше сили. Спомних си един коментар на Кип от онова време: _Далеч не е дестинация._ Сега имаме дестинация, мислех си аз, макар че никой не знае какво ще излезе от нея.
	Въпреки новото усещане за цел Кип беше раздразнителен. Говореше по-малко, дори когато нощем се сгушвахме заедно, далеч от Пайпър и Зои. Мислех, че това ново за него поведение може да е просто резултат от умората. Но и преди бяхме стигали до ръба на изтощението — двамата бяхме преследвани през цялата страна и обратно, а той никога не се бе държал така. Тази мълчаливост, която носеше със себе си като бреме, го беше налегнала, откакто бяхме напуснали забранения град на върха на планината. Жиците го бяха върнали обратно в контейнерите и все още не беше се измъкнал напълно оттам. Може би през последните месеци бях подценила ситуацията за това какво му беше причинил контейнерът. Беше лесно да се забрави, покрай закачките му и накривената усмивка, през какво бе минал. Физическото му възстановяване вървеше толкова бързо. Тялото му сега беше силно, макар и слабо, а в движенията му почти напълно липсваше първоначалната непохватност, която му бяха завещали контейнерите. Но неподправената паника в онази съборетина на върха на планината, опасана с жици, ми напомни, че все още има нещо счупено. Нещо, което през всичките ни дни и нощи заедно не беше дори започнало да заздравява.
	Една сутрин ми зашепна, толкова тихо, че в полусън едва го чувах.
	— Ами ако успея да си спомня всичко, а на мен не ми хареса?
	Притиснах се до него. Сърцето му биеше прекалено бързо, като животинче в капан под дланта ми.
	— Ами ако не съм добър човек? — продължи той. — Ами ако си спомня, че човекът, който съм бил, не е човекът, който искам да бъда?
	— Спомняш ли си нещо?
	Усетих как поклаща глава.
	— Не. Но винаги сме приемали, че ще е хубаво да си спомня миналото. Ами ако не е хубаво?
	Бавно го потупах по гърдите, опитвайки се да забавя пулса му. Толкова пъти, когато се бях събуждала с викове от виденията си, той ме беше потупвал по същия начин по гърба. А какво му бях предложила аз? Какво му бях дала да запълни празнината в спомените, освен товара на собствените ми изпълнени с кошмари нощи и новите ужаси на преследване и битки?
	— Ти избираш какъв да бъдеш — казах.
	— Вярваш ли в това?
	Кимнах, притискайки се в рамото му.
	— Познавам те, Кип.

	* * *

	Когато сухите равнини започнаха да отстъпват място на мрежата от реки върху земята, се появиха първите признаци за живот. Първоначално само няколко селища в сухите, но все пак орни земи. Бяха бедни Омега аванпостове, някои състоящи се само от шепа бараки, но ние все пак се държахме на сигурно разстояние, заобикаляйки всяко отдалеч, без да палим огньове през нощта. А след това земята започна да става все по-щедра и зърнахме първите Алфа населени места — добре поддържани ниви и градини, които обграждаха големи сгради. Виждахме хората, които обработваха полетата или пък яздеха по пътищата. Но наоколо бе все така открито, затова продължихме с нощните преходи далеч от чужди очи и избягвахме най-натоварените пътища дори и по тъмно.
	На две нощи път от Уиндъм трябваше да има убежище, както ни казаха Пайпър и Зои. Самотна Омега къща в една просмукана от влага долина, собственост на двойка, която подкрепяше съпротивата. Място, където можехме да преспим с покрив над главите, да се изкъпем, да се скрием за малко от зоркия поглед на откритите пространства. През цялото ни среднощно пътуване си представях как отново се отпускам в меко легло. Лукса да не завися от времето. Но щом пресякохме долината, точно преди изгрев слънце, ни посрещнаха само изгорели греди, които все още пушеха, и огромна локва, почерняла от сажди.
	— Някой е действал безотговорно — каза Пайпър, докато се спотайвахме под хребета на хълма. — Боях се, че това би могло да се случи след атаката върху острова — твърде много бегълци, отчаяни и търсещи подслон. Алфа вероятно са забелязали нещо и са ги открили.
	— Или пък някой ги е издал — обади се Зои. — Може би пленниците, които са взели от острова.
	— Възможно е. — Пайпър надникна към останките. — Мисля, че не бива да рискуваме и да се доближаваме повече, може да я наблюдават. — Обърна се към мен. — Има ли някой жив там?
	Поклатих глава. От долината не долиташе никакво чувство, само пушек.
	— Не усещам никого. Но това не означава, че са били убити. Може да са ги отвели. — След откриването на контейнерите тази мисъл не беше особено успокояваща.
	— Трябва да продължим — каза Пайпър. — Да намерим укритие. Но нещата все повече изглеждат такива, каквито се боях, че ще бъдат. Цялата мрежа може да е разбита.
	Два дни по-късно се приближихме до Уиндъм и вече го виждахме. Осъзнах, че не ми се беше случвало да го гледам отстрани. Пристигането през нощта с качулка на главата не ми позволи да видя нищо, а следващите ми впечатления бяха от крепостната стена, над града. Сега, когато се приближавахме, от запад, а слънцето започваше своя възход над главите ни, градът се извиси пред нас — сградите се притискаха към склона на хълма като миди за скала, точно при крепостта. Под нея реката извираше от едната страна и се виеше надолу в посока север. Само на ден или малко повече път по течението ни очакваха силозите. Още по-надолу беше селото от моето детство и майка ми. Нашата майка. А от южната страна на планината, сега скрита от погледите ни, се виеше другата река, за която можех да мисля само с благодарност — реката, която с Кип следвахме преди няколко месеца в онези първи дни на нашето бягство.
	Зои огледа оценяващо върха на града.
	— Тази крепост е пълна с войници, а вие тримата сте начело в списъка им с издирвани. И градът гъмжи от тях.
	— Ами ти? — попитах аз.
	Тя сви рамене.
	— Зависи колко навътре са проникнали в мрежата от атаката насам. Взехме всички предпазни мерки, но не можеш да правиш нещо години наред, без да се разчуе тук и там. Толкова време придружавах бегълци до сборните пунктове, помагах на спасените, срещах се и изпращах вестоносци. Има голяма вероятност някой от взетите пленници от Съвета вече да ме е изпял. Може да не знаят, че съм близначката на Пайпър, но предполагам, че имат някаква представа коя съм и какво правя.
	— Едва ли очакват да се върнем точно тук, от всички други възможни места — възрази Пайпър.
	— Не подценявай Изповедничката — предупредих го аз. — Но мисля, че все пак си прав — знаят, че съвсем доскоро сме били на острова. Не смятам, че ще очакват да сме потеглили насам, да не говорим толкова скоро.
	През по-голямата част от деня почивахме под прикритието на един шубрак, а когато отново тръгнахме късния следобед, избягвахме пътищата. Докато мракът се спусне върху долината, вече бяхме стигнали до северния край на града, където поехме по реката, водени от мен.
	— Колко надолу по реката мислиш, че е? — попита Пайпър.
	— На ден път, предполагам. Силозите бяха на половин ден път срещу течението от нашето село, а Уиндъм беше на около ден по-нагоре — достатъчно далеч, че никога да не стъпим там.
	Сигурно бяха минали няколко часа след полунощ, когато подминахме малък спокоен гарнизон, разположен там, където проломът се отделяше от реката. Не представляваше нищо повече от една конюшня и една-единствена сграда за войниците, с флага на Алфа отгоре, който висеше вяло в неподвижния нощен въздух. Когато бях малка, тук гарнизон нямаше.
	— Има място за около петдесет войници, може би и повече — рече Пайпър. — Този тип гарнизони изникват все повече напоследък.
	След час вървене, проправяйки си път през каменистата клисура, стигнахме до място с видимост към трите силоза. Кръгли, с плоски покриви, огромни — скриваха гледката към звездите зад тях. Все така без прозорци, както ги помнех, сега бяха свързани помежду си с пътеки в горната част, при покривите. Там, където входовете зееха отворени, сега в основата на всеки силоз се виждаше по една залостена врата — тъмни метални правоъгълници на фона на бледия, окъпан в лунна светлина бетон на сградите.
	— Тези от Преди ли са останали? — попита Кип.
	Кимнах.
	— Вратите и пътеките горе са новост. Но иначе си изглеждат съвсем както някога, когато идвахме тук.
	— Защо не ги охраняват? — тихо заговори Зои.
	— По същата причина, заради която са скрити чак тук, на мили от Уиндъм. Не искат никой да знае за тях. Освен това са забранени, няма нужда да се тревожат от случайни посетители, стигнали дотук по време на разходка. Наблизо има и гарнизон, но това е проектът — рожба на Зак и Изповедничката. Нямат доверие на никого.
	— Дори да няма охрана, за която да се притесняваме, какво да правим с вратите?
	Зои се ухили.
	— Вече ви казах как се оправяхме с Пайпър като хлапета. Разбивам ключалки от десетгодишна. Мога да ни вкарам вътре.
	— Можеш да вкараш мен и Кип — казах аз, — но няма да идвате с нас.
	Тя извъртя очи.
	— Първо не искаше да се забъркваш със съпротивата, а сега ще се правиш на мъченица за каузата?
	— Не се правя на мъченица. Ако беше така, нямаше да замесвам Кип в тази работа. Това няма да е битка. Това е машина, не военна база. Казах ти, Зак е твърде параноичен, за да се доверява на войниците си точно тук.
	Пайпър поклати глава.
	— Но не е глупав. Не бива да ходиш сама.
	— Няма да съм сама — ще имам Кип до себе си. Това е най-добрата ни възможност — да сме малко и да сме бързи. Знам къде да отида и какво да направя.
	— Има логика — обърна се Зои към Пайпър. — Помисли — ако ги хванат, ние ще можем да продължим с нашата работа.
	— Приятно е да знаеш, че на някого му пука за теб — обади се Кип.
	— Но е права — казах аз. — Съпротивата се разпада от атаката насам. Има бегълци от острова, които все още са преследвани от ловци на глави и от войници, мрежата от убежища се разпада. Това, което с Кип ще направим тук, е важно. Но не е единственото важно нещо. Ти и Зои трябва да върнете нещата по местата им.
	Той ме погледна преценяващо.
	— Няма нужда да се реваншираш за случилото се на острова.
	— Просто ни вкарайте вътре.
	— И после какво?
	— Когато излезем оттам, ще трябва да избягаме възможно най-надалеч. И то много бързо, преди изгрев-слънце. Мислите ли, че ще успеете да се върнете до гарнизона на Съвета и да вземете няколко коня, без да вдигнете шум?
	Зои кимна.
	— Можем да се върнем за по-малко от час, да се срещнем при върха на клисурата, там има прикритие. Ако вземем коне, ще вдигнат тревога веднага щом войниците се събудят. Ако не сте се върнали преди изгрев, ще трябва да тръгнем.
	— Сантиментална както винаги — изкоментира Кип.
	— Взаимно е — каза Пайпър. — Ако нас ни няма там, вие тръгвайте сами. В посока изток. Ако се налага — чак до пустошта.
	Промърморих нещо като съгласие под нос, докато затягах презрамките на раницата. Пайпър провери дали все още държа ножа на колана си. Ръката на Кип също все се насочваше към ножа на неговия колан. Бавно се приближихме към силозите. В последните петдесет ярда нямаше прикритие — дори рехавите храсти, които растяха почти из цялата клисура, кажи-речи тук липсваха. Но силозите нямаха прозорци, от които някой да забележи приближаването ни.
	Само вездесъщото усещане за това, че си наблюдаван, което чувствах непрекъснато — неспирното внимание на Изповедничката, която ме търсеше.
	Поведох всички към вратата на най-големия силоз. В осеяната с метални болтове стомана нямаше дръжка, само ключалка. Пайпър притисна ухо към вратата, изчака няколко мига, след което кимна на Зои. Тя застана на колене, извади от редицата ножове на колана си малък метален инструмент и поръчка няколко секунди в ключалката. Езикът й се показа в крайчеца на устата и тя затвори очи. Ръката й се движеше бързо и рязко. Напомни ми за Кип, когато спеше — как тялото му преминаваше от серия потрепервания към абсолютна неподвижност. Две секунди по-късно чухме удовлетворяващото щракване на предалата се ключалка.
	Зои се изправи. Нямаше дълги сбогувания, само срещнати погледи в мрака.
	— На изхода на клисурата, преди изгрев — каза Пайпър, первайки ме леко през ръката.
	— Преди изгрев — повторих, като заклинание. След което Пайпър и Зои се оттеглиха в нощта, а аз се обърнах към отключената врата.


>	Глава 30

	Припомних си шума от залата с контейнерите, как ме беше изненадал. В силоза беше същото, само че по-силно. Озовахме се в едно огромно помещение със спираловидно стълбище по едната стена, водещо до малка платформа близо до покрива. Около стените бяха наредени машините. Стотици, помислих си първо. Но когато вдигнах лице да проследя пътя им до тавана, установих, че са хиляди. В основата на стените, на пода, жужаха огромни черни кутии, а от всяка излизаха стотици кабели, които се простираха като паяжини нагоре към машините, покрили целите стени. От тавана висяха Електрически лампи, но на 200 фута надолу, където стояхме ние, не достигаше много светлина. Малкото, която стигаше до нас, падаше на сложни, виевати шарки, заради кабелите, които кръстосваха цялото помещение. След прохладата навън, горещината в силоза беше потискаща и статична. Внимателно докоснах една от машините, металната кутия беше гореща.
	Кип вече държеше ножа в ръката си.
	— Значи просто започваме да режем жиците?
	— Не. — Огледах се. — Искам да кажа, че няма да навреди, но няма да е достатъчно — ще могат лесно да оправят такава повреда. Трябва да стигнем до сърцето — вътре в системата.
	— Откъде би започнала? — Той вдигна глава и взе да се върти бавно с насочен нагоре поглед и да оглежда огромната маса метал, тук-таме пронизван от кратки мигащи светлинки. Но аз не помръдвах, очите ми все още бяха фиксирани върху най-високата точка — платформата в края на стълбището. Жиците, които излизаха оттам, бяха на дебели снопове, овързани заедно, оформяйки масивни клони от кабел.
	Кип проследи погледа ми нагоре по стръмните стълби и въздъхна.
	— Веднъж. Не може ли да ни е лесно поне веднъж? — Усмихнах се унило. — Но поне може да направим някоя и друга беля, докато сме още долу — добави. Хвана за опит най-близкия кабел, отскочи и изпусна ножа, когато присветна синя дъга. — Нали каза, че не би могло да навреди?
	— Е, не говорех буквално. — Погледнах нервно към моя нож. — Може би просто трябва да издърпаме кабелите.
	— Не — възрази той, вдигайки ножа. — Само се стреснах, иначе съм добре. Така ще причиним повече неприятности. — Сряза един кабел, опнат над него. Двата края се разделиха с гневно съскане.
	Обиколихме набързо огромното пространство, режехме и дърпахме всичко наред. Там, където се налагаше нещо да изтегля и то поддаваше след известно съпротивление, се сещах за тръбата, която неразумно издърпах, когато открих Кип.
	Той, застанал до мен, използва ножа си, за да отвори капака на една от машините. Капакът падна на пода и металът издрънча по бетона. Вътре имаше миниатюрна версия на самото помещение — устройства, свързани с жици в последователност, която първоначално изглеждаше хаотична, но всъщност прецизно изчислена. Започнахме да действаме с ножове и ръце, на свой ред машината реагира с пушек, светлинките в основата замигаха тревожно, а после спряха окончателно.
	След като никой не се появи въпреки дрънченето и искрите, станахме по-дръзки. Кип развъртя майсторски едно продълговато парче от разбит корпус като лост и го заблъска по контролните панели на машините. Благодарение на парчетата стъкло под краката ни бяхме още по-шумни. Въпреки че пушекът вече беше започнал да впива ръце в гърлото ми, бях изненадана колко много ме забавлява разрушението — да разбивам кутиите на машините и да разкъсвам крехките им, оплетени вътрешности.
	Най-сетне приключихме с обиколката на залата и тръгнахме нагоре по спираловидното стълбище, режейки всички достъпни кабели по пътя си. По-тежките издрънчаваха с приятен за ушите звук, когато се блъскаха в машините от противоположната страна. Пушекът от разрухата на долния етаж горе не се усещаше много, макар че все още се стелеше по пода, но колкото по-високо се изкачвахме, толкова по-леко дишахме.
	Когато се приближихме до върха, спрях и протегнах ръка да задържа Кип зад мен. Присвих очи, а после ги затворих. Над нас се извисяваше платформата, която се простираше на почти двайсет фута от стената и закриваше една трета от покрива. Под основата й се събираха всички кабели от помещението в една крайна точка. Погледнах нагоре, където стълбището се вливаше в пода на платформата, точно до стената. Изотдолу различавах единствено квадратния отвор, ярко осветен от светлините горе.
	— Там горе има някой.
	Той повдигна вежда.
	— Щом ни остави да направим всичко това, предполагам, че не се готви за бой.
	Поклатих глава.
	— Невинаги е така просто. — Забелязах, че си шепнем, крайно безсмислено предвид цялата патърдия, която бяхме вдигнали през последните десет минути. — Не мога да преценя. Усещах я толкова силно, толкова дълго време. Това място просто лъха и на нея, и на Зак. Но все пак мисля, че може би е тя.
	— Изповедничката?
	Кимнах.
	— И сега какво? — Беше на крачка под мен. Ръката му се плъзна по парапета до моята и ме стисна леко.
	— Не мисля, че можем да приключим с всичко, без да се качим горе и да се срещнем с нея лице в лице.
	— Никога не съм мислил, че ще жадувам за присъствието на Пайпър и Зои, но не мислиш ли, че трябва да се върнем тук с тях?
	Поклатих глава.
	— Кас, сигурен съм, че си като дива котка в боя, но като казваш „да приключим“, не смяташ ли, че би било по-добре, ако имаше повече… нали се сещаш, бунтовници от онези, дето хвърлят ножове?
	— Не. И без това им докарахме достатъчно неприятности — не можем да ги изложим на такъв риск. Твърде голяма част от съпротивата зависи от тях. Така или иначе, с Изповедничката играта е на ниво съзнание, не мисля, че може да се бие по-добре от някой от двама ни. И като казах „да приключим“, нямах предвид да стигаме до кръвопролитие. Имах предвид просто… — замълчах, опитвайки се да му го обясня. — Имах предвид, че всичко започна от нас. И през цялото време усещах нея, как ме търси. Повече дори и от Зак. Не можем да продължаваме да бягаме от нея. Всичко това — посочих аз към отрупаната с машини зала под нас, — тя е в сърцевината му. Не можем да приключим с него, без да се изправим срещу нея. — Плъзнах ножа обратно в калъфа на колана си.
	Той остави своя в ръка, но застана до мен. Спираловидното стълбище вече толкова се стесни, че двамата стояхме притиснати един до друг едва пазейки равновесие, но бях щастлива да го усещам до себе си. Изкачихме последните няколко стъпала и пристъпихме на платформата.
	По стената, до една затворена стоманена врата, имаше огромно контролно табло, пред което в стол на колелца седеше Изповедничката. Очите й бяха затворени, но виждах как се стрелкат под трепкащите клепачи, докато ръцете й играеха по таблото, натискайки бутони и набирайки кодове. Около челото й беше опасана метална лента, стоманен ореол, от който се отделяше една-единствена жица, свързана с централния панел.
	— Това ли е тя? — прошепна Кип до мен.
	Кимнах.
	Без да бърза, Изповедничката завъртя стола си и застана с лице към нас.
	— Чудех се кога ще те видя отново.
	Отворих уста да отговоря, но забелязах, че дори не ме погледна. Все още вторачена в Кип, тя се изправи, махна металната лента, присви очи и бавно се усмихна.
	— Предполагахме, че ще има някакво увреждане, но е странно да го видя лично. И е по-зле, отколкото осъзнавах. Ти май наистина си празен лист, а? Забележително.
	— Какво знаеш за Кип? — обадих се аз. Гласът ми отекна от покрива на силоза.
	— Кип… така ли ти викат сега? — Тя пристъпи към него, докато не скъси разстоянието помежду им само до няколко крачки. — И аз някога имах друго име. Толкова отдавна, че едва си го спомням. Доста подобно на теб, разбираш ли.
	— Ти нямаш нищо общо с него. — Втурнах се напред и грабнах металната лента от ръцете й, скъсах кабела и я метнах върху платформата. Шумът беше невъобразим. Нещото отскочи и се удари в далечната стена, преди да рикошира обратно на пода с едно финално, кънтящо дрънчене.
	Изповедничката не помръдна, само вдигна ръце и сви рамене.
	— Можеш да изпускаш па`рата колкото желаеш. Изключих високоволтовото напрежение, когато заформихте малкото си купонче долу. Да режете кабели с течащ ток с ножове и голи ръце — истински късмет е, че не се убихте. Карам на резервни генератори. — Думите й нямаха никакъв смисъл за нас, но тя не обърна внимание на озадачените ни физиономии. — Оставих ви достатъчно волтаж за малкото шоу с фойерверки, ей така, да не сте без нищо. И разбира се, за да се добера до интеркома и да повикам брат ти, да го уведомя, че сестрата чудо се е завърнала. — Тя погледна над ръба на платформата към пушещия погром долу. — Повечето щети са повърхностни, между другото. Компютрите са голямо предимство, разбира се, но повечето от важните неща се случват тук. — Тя се потупа по главата, а после ме погледна. — Но ти го знаеш, естествено.
	— Няма нужда да ни даваш още една причина да те убием — обади се Кип.
	Тя се разсмя.
	— Повярвай ми, няма да искаш да направиш това.
	Махнах ръка към конзолата и машините, струпани долу.
	— Как можеш да причиняваш това на собствения си вид?
	— Не е по-странно от Алфа, който се замесва със съпротивата на Омега.
	— Нищо няма да ти кажем за тях — заяви Кип.
	— Ааа, имаш предвид вашата приятелка Зои — близначката на Пайпър. Да, знаем за нея. И съм сигурна, че местонахождението й, както и неговото, ще е едно от нещата, които разпитващите ще изтръгнат от вас съвсем скоро. Но не говорех за нея.
	С Кип се спогледахме с празни погледи.
	— А колкото до „моя вид“ — продължи тя, — ти, най-много от всички хора, би трябвало да знаеш, че това не се отнася за ясновидците. Омега ни презират, защото не сме деформирани като тях. А Алфа се боят от нас — ние сме като тях, но по-добри. Не сме с никоя от двете страни.
	— Аз съм — отвърнах.
	— И къде по-точно? С родителите си ли, които с радост се отърваха от теб? Или с мижавото ти селище, в което едва оцеляваше, когато вашите те изритаха? Или с острова може би? Макар че ако ти пукаше за него, е странно, че заряза хората като добичета на заколение.
	— С мен — обади се Кип. — Тя е с мен. И с Пайпър и Зои.
	Изповедничката се засмя леко.
	— Колко сладко. Но ти не си точно една от тях, нали, Кас? Струваш много повече от всеки един от тях. Този Пайпър поне би трябвало да е осъзнал какво можеш да представляваш за тях, иначе щеше да ти види сметката още щом се добра до теб, за да се отърве от Зак. — Тя наклони леко глава, докато се взираше в мен. — Макар да започвам да се чудя дали не съм те надценила. Дали всички не сме те надценили. Сигурна съм, че си имаш своите моменти. Предполагам, че на теб трябва да благодаря за евакуацията на повечето островитяни, може би и за пожара в Ню Хобарт. Но съм изненадана от невежеството ти по някои въпроси. Изглежда, все още не си впрегнала способностите си.
	Беше се приближила още повече към нас, но както винаги, менталното й присъствие беше най-тежко. Пресметливостта зад безизразните очи, опипването отвътре, което ме караше да стискам очи.
	— Ти си разочарование, Кас. Като тези машини. Излиза, че не са онова, на което се бяхме надявали. О, да, те са страхотни за съхраняване на информация. Всичко е вътре. — Тя посочи неопределено към редовете с машини долу. — Сигурно си виждала архивната зала в Уиндъм, преди Зак и аз да я преместим в компютрите тук. Съдържаше информация, но абсолютно неизползваема. Сега, ако ми потрябва нещо, става на мига — машините са феноменално добри. Помислете само колко чиновници биха ни трябвали, да търчат насам-натам с милиони папки само за да могат да проследят нещо дребно. С компютъра всичко е синтезирано в една система. Като жив организъм. Мога да набирам в него, мога да си взаимодействам с него, да използвам информацията така гладко, сякаш мисля. Ако бяхме си останали със старите архиви, никога нямаше да успеем да постигнем това, което постигнахме.
	— Каква трагична загуба щеше да е!
	Изповедничката напълно игнорира Кип.
	— Но компютрите все пак имат… как да го кажа… ограничен капацитет. За сложни неща — предсказания, дедукция, просто не могат да се мерят с човешкия мозък. Ще го правят, някой ден, и може би са го правили в Преди. Макар да се съмнявам, че някога биха се доближили до онова, на което е способен един ясновидец. Но това, което са постигнали по онова време — не е за вярване.
	— О, съвсем сигурна съм, че всички сме видели какво са постигнали — рекох.
	И отново не обърна внимание на прекъсването.
	— В Преди цялата тази информация, цялата сила навярно е съществувала в една-единствена машина, не по-голяма от един от тези генератори. Още не сме стигнали дотам, а е двойно по-трудно заради секретността. Хората все още не са готови да прегърнат ползите. Вината е наша вероятно, пазихме табуто може би твърде ревностно и твърде дълго. Затова, засега поне, работим с малкото, с което разполагаме. Без много шум. А за наистина сложните неща — насреща съм аз.
	— Можехме да използваме и теб, ако беше работила с мен. Можеше да си част от всичко. А сега аз, с достъп до цялата тази информация — няма много неща, които да не съм в състояние да направя. Много повече от онова, което направих на острова. Помисли. Някакъв Омега подстрекател на изток, който създава проблеми на Съвета за данъците, със собствена охрана от войници на съпротивата? Можем да проследим неговия Алфа близнак, който е с друго име и работи на южния бряг, за половин час, а за половин ден този близнак може да получи нож в гърлото. Алфа от Уиндъм се кандидатира срещу брат ти? Ще се изненадаш колко бързо ще се оттегли в провинциалната си вила, щом близначката му се окаже под наш контрол. И още по-хубаво — можем да предскажем горещите точки. Имаме си алгоритми, които следят всичко, ден по ден, по начин, който беше невъзможен преди. Следим кои градове имат ниски нива на регистрация или нередовен сбор на данъци. Пристигаме предварително, изтриваме цялото място от лицето на земята, преди да се окажем с бунт в задния двор. Зак се е съсредоточил върху контейнерите, но без това тук нищо нямаше да е възможно.
	— И защо тогава е толкова незащитено? Защо ние двамата успяхме да влезем с танцова стъпка директно вътре?
	— Нямаме интерес, а и не държим да променим това. Членовете на Съвета и войниците са еднакво ужасени от табуто. Никой не иска и да знае за тази инсталация. Всъщност знаят, но не и цялата истина. — Тя посочи към долния етаж. — Генераторите долу и в другите силози осигуряват Електричеството за половин Уиндъм — повечето сгради на Съвета са вече свързани под някаква форма, а и Съветът знае за контейнерите. Лицемери — достатъчно доволни да ползват Електрическите лампи в личните си покои, дори да затварят в контейнерите собствените си близнаци, но не смеят да нарушат табуто публично. Не смеят. А и не виждат потенциала, за да го развият.
	— Но ние с брат ти имахме по-широк поглед към нещата. Планове да го доведем до логичен край. Затова си мълчахме, това е наше лично постижение. Ако започнем да задълбаваме върху сигурността, всички ще искат да разберат защо.
	— Логичен край — повторих аз. — Всички ние в контейнерите, искаш да кажеш. А ти и твоите Алфа другарчета да си живеете живота, сякаш никога не сме съществували.
	— Много е мелодраматични, нали? — обърна се Изповедничката към Кип. — По-сложно е от това. Помисли от логистична гледна точка — милиони Омега, с които трябва да се справим. Дори с последните ни експерименти с масовите контейнери, все още стои проблемът с огромната инфраструктура, която ни трябва. Няма да стане от днес за утре, макар и на Зак да му се иска. Затова се фокусираме върху тази база данни, върху стратегическото затваряне в контейнери, това са ключовите ни цели за момента. И разбира се, в другия край на везната, целите с ниска стойност в експериментални стадии. Отне ни три години здрава работа само за да направим първите контейнери действащи. Изстрадахме тежки загуби в процеса на разработка.
	— _Ти_ си изстрадала тежки загуби? — Кип внимателно се беше приближавал към нея през цялото време. Ножът беше в ръката му.
	— Тя има близнак, Кип — прошепнах аз, докато го дърпах за ризата отзад.
	— Както и всички онези хора, които е избила. Тя е системата. Ако я премахнем, изключваме всичко. Само помисли какво ще постигнем. Това беше планът, заради който дойдохме тук.
	— Не. Когато дойдохме, не знаехме, че системата е човек.
	— Тази не може да се брои за човек.
	— Това чувстват Алфа към нас — отвърнах аз. — Не можем да бъдем такива.
	— Трябва.
	Той се втурна напред. Аз го последвах, без да мисля. Чувствах собствения си пулс, толкова ускорен, че можеше да се мери с трясъците, когато Кип събори Изповедничката на пода, а столът се удари в конзолите. Беше върху нея, с коляно върху гръдния й кош, но тя хвана ръката му и с две ръце изви китката, насочвайки ножа обратно към него. Единствената му ръка не можа да издържи на силата и се наложи да се претърколи, за да избегне острието, след което тя се озова върху него. Огледах се. Ножът на колана ми беше твърде смъртоносен. Върху цялата платформа, направена от стъкло и метал, столът беше единствената алтернатива. Изръмжах неволно, когато го вдигнах, после замахнах назад и го стоварих върху главата на Изповедничката.
	Първо си помислих, че без да искам, съм ударила и Кип. Изповедничката се свлече тежко настрани, а главата й се удари в пода и отскочи. Кип направи същото — раменете му се отпуснаха върху пода, челюстта му се затвори, когато тилът му срещна металната повърхност. Но не се връзваше. Столът дори не го беше докоснал. Видях как бе уцелил Изповедничката от едната страна на главата, след което излетя в другия край на платформата, където сега лежеше, лепнат за вратата, с въртящи се колелца.
	В настъпилата тишина, след като и двамата бяха в безсъзнание, внезапно осъзнах какво съм изпускала до този момент. Изкристализира в съзнанието ми, като лицето на Кип, което изплува от мътилката на контейнера преди няколко месеца. Чудех се дали не съм го знаела през цялото време, както беше с предупреждението на майка ми за Хранилището.


>	Глава 31

	Изповедничката се съвзе първа. Премигна няколко пъти, разтръска глава и направи гримаса. Когато най-сетне отвори очи окончателно, първият поглед не беше към мен, застанала над нея, а към Кип, който все още беше в безсъзнание.
	— През цялото това време — започнах аз — усещах, че ме търсиш. Откакто избягах.
	— Откакто той избяга — поправи ме Изповедничката.
	— През цялото време си мислех, че търсиш мен. Но все още не разбирам как е възможно. Не може и двамата да сте Омега.
	— Наложи се да махнем едната му ръка. Не беше достатъчно само да го жигосаме — заяви тя, присядайки по-надалеч от мен. — Ръката беше мъдро хрумване на Зак. Щеше да има съпротива спрямо идеята да затворим Алфа в контейнер, дори сред онези, които работят по проекта. А и не можехме да позволим някой да проследи връзката до мен — твърде опасно беше. Затова трябваше да го направим да изглежда като Омега. Амнезията е допълнителен бонус, макар да не бях разчитала на това. Не е нещо, което сме очаквали. А и никога никой не е бил изваждан от безтегловност — ефектите бяха неизвестни.
	— И не те интересуваше какво ще му причини това?
	— Интересуваше ме, че не го уби. — Тя докосна отстрани главата си и изгледа с недоволство кръвта по ръката си. — Сега разбираш защо не ме беше страх, че ще ме откриете тук. Знаех, че ще останете заедно. Ако си се сближила с него, никога не би ме наранила. Но подцених ефекта от контейнера. Мислех, че може да е увреден по някакъв начин, но не и че напълно е забравил всичко. И надцених теб. Бях решила, че вече си се сетила.
	— Бях толкова сляпа.
	Примижала, Изповедничката отново притисна подутото си слепоочие.
	— И двете бяхме слепи. Трябваше да ти кажа веднага. Беше безразсъдство. — Тя се обърна отново към Кип, който сега се размърдваше тежко на пода. — Но той се е променил. Страхливецът, който познавах, никога не би атакувал така.
	— Ти не го познаваш. Може и да ти е брат, но няма нищо общо с теб.
	— Може би. Не повече, отколкото ти приличаш на Зак. И двамата със Зак сме обременени с близнаци, на които им липсва нашата амбиция. — Приклекнах над Кип, надигнах главата му толкова, че да мога да плъзна ръка под нея и да го повдигна бавно-бавно, докато раменете и главата му не легнаха върху коленете ми. Той стисна очи още по-силно, след това ги отвори, примижавайки срещу светлината.
	— Тя ли? — рече. — Това е невъзможно.
	Поклатих глава.
	— Отсекли са ръката ти, Кип, за да те скрият. Толкова съжалявам.
	Той отново затвори очи, този път за по-дълго. На няколко пъти устните му се раздвижиха, сякаш искаше да каже нещо. Когато отново отвори очи, погледна право в мен.
	— Вярно ли е?
	Кимнах. Отново последва дълга тишина.
	— Е, това значи, че вече няма да те закачам на тема близнака ти — промърмори той, гледайки към мястото, където стоеше Изповедничката. — Изглежда, че и двамата сме ударили джакпота за братя и сестри.
	Изучаваше лицето й, а изражението му беше по-напрегнато от всякога. Сякаш би могъл да разпознае себе си в нейното. Сякаш можеше да види всички тайни от загубеното си минало, изписани върху бледата й кожа.
	Очите й, обикновено така равнодушни, го оглеждаха с любопитство.
	— Наистина ли нищо не помниш, дори сега?
	Той поклати глава.
	— Защо? Искаш да си разменим спомени от общото ни детство ли?
	— Нямаше общо детство — отвърна тя. — Отпратиха ме на осем, още щом стана невъзможно да скривам виденията си. Но за теб това не беше достатъчно, разбира се. Нито пък това. — Тя прокара ръка по жигосаното си чело. — Не беше достатъчно да ме жигосате, да ме зарежете в селището, докато ти пое фермата на мама и татко и си живя живота. Никога нищо не ти беше достатъчно, когато станеше дума да ме мразиш. Така че преди три години реши да се увериш, че не съм ти слабото място. Отиде при местния представител на Съвета и го помоли да ме проследи и намери. Каза му, че си чул слухове как човек с възможности би могъл да плати, за да „се погрижат“ за близнака му в Хранилището.
	Пайпър беше споменал за това на острова. Но не можех да си го представя по отношение на Кип. Можех да приема идеята, че е Алфа. Но личността, която тя описваше — злобна, жестока, не можех да я открия в него.
	— Това не съм бил аз — извика той, докато сядаше. — Дори не знам кой съм бил тогава. Нямам никакви спомени, защото ти ми го причини. — Не го бях виждала да плаче преди, но сега сълзите се стичаха и образуваха пътечки по зацапаните му бузи. — Дори не ме е грижа за ръката — продължи, потърквайки рамото си. — Става дума за всичко останало. Ти ми отне всичко.
	— Аз ли ти отнех ти всичко? — Смехът й беше като извито острие. — А какво ще кажеш за мен, отпратена на осем години? Никога не те е било грижа за мен. Щеше да ми сториш същото, което аз на теб. — Омразата, която ни преследваше от деня, в който избягахме, излезе наяве. Тя нямаше нищо общо с мен. — Знаех, че злобен човек като теб никога няма да ми прости за онези първи осем години. — Гласът й все още беше тих, но очите й се бяха присвили, челюстта — стегната така, че думите излизаха насечени. — Трябваше да намеря начин да се защитя. Това е една от причините, поради които се свързах със Зак и започнах да работя с него. Може би и затова действаме толкова добре заедно — и той си има своите демони във връзка с късното разделяне. Винаги съм била наясно какви са мотивите на Зак за всичко, защото виждах същите страх и злоба като при теб, макар ти никога да не си бил толкова амбициозен като него, нито пък толкова умен.
	Чудех се дали това беше нейният начин да разбира света. Не Алфа срещу Омега, а амбициозните, безкомпромисните срещу всички онези, които нямат желание да се мерят с тях по безпощадност?
	— Не мога да споря с теб за миналото ни. — Гласът на Кип беше слаб, едва го чувах. Всяка дума падаше в силоза като камък в кладенец. — Нищо не ми е останало от него. Няма го. Ти ми го причини.
	— Не. — Тя поклати глава. — Ти ми го причини. Ти ме направи такава, каквато съм.
	— Това не го знаеш, Кип — обадих се аз.
	— Той е мой близнак — реагира тя. — Познавам го по-добре, отколкото ти някога ще можеш.
	Бях готова да отвърна, когато Кип ме изпревари:
	— Кас е права. Ти не ме познаваш. Нямаме за какво да говорим. — Обърна се към мен.
	Тя стоеше между нас и стълбището. И тримата мълчахме напрегнато в очакване на нещо. Погледнах към стоманената врата в стената, но знаех, че е безнадеждно, дори преди Изповедничката да заговори:
	— Не си прави труда, заключена е. — Все още беше внимателно съсредоточена върху Кип. — Идвах и те гледах понякога, знаеш ли — каза тя. — Когато беше в контейнера. Беше толкова спокойно да те виждам там. Като да имаш жабка в буркан.
	— Това е налудничаво — казах, спомняйки си как Кип плаваше в контейнера и безмълвния ужас, който тази гледка моментално предизвикваше у мен.
	— Той би го направил с мен — рече тя. — Опита се да плати, за да ме вкара в килия. — Обърна се отново към него. — Когато те наблюдавах, беше по-жизнен от останалите. Понякога можех да се закълна, че отвръщаш на погледа ми. Техниците също докладваха за това — признаци на възможна тревога при теб. Не знаеха защо, разбира се, дори не знаеха, че не си Омега, като останалите.
	Опитах се да се затворя към нея и да се фокусирам само върху Кип, докато се навеждах над него.
	— Всичко, което казва за миналото ти — рекох, — не се знае дали е вярно. Аз познавам човека, който си.
	— Съжалявам — повтори той.
	— Не — поклатих глава. — Не го казвай. Това не си ти. — Спомних си думите му преди няколко вечери: _Ами ако човекът, който съм бил, не е човекът, който бих искал да бъда?_
	Той, разбира се, се досети за какво мисля.
	— Не знаех — каза бързо. — Но от забранения град и всички онези жици започнах да получавам някои проблясъци. Нищо конкретно и нищо за нея или за това, че съм бил Алфа. Беше като да си в кожата на някой друг. И не харесвах този друг. Мислех си, че да не знам, е най-лошото нещо. Но това беше по-лошо. Човекът, който усещах, беше изпълнен с отвращение. И страх. — Той сведе поглед. — Съжалявам.
	— Това не си ти. — Говорех достатъчно високо, за да ме чува Изповедничката. Исках да знае. — Не съжалявай. Аз те познавам.
	Проследих с пръсти извивките на белега му.
	— Няма значение дали си Алфа. — Отново снижих глас, опитвайки се да открадна един миг на интимност между двама ни под взора на Изповедничката. — Макар че бях започнала да си мисля, че и ти може да носиш щипка ясновидство в себе си.
	Той поклати глава.
	— Тогава можеше да се предположи, че ще предвидя _това_.
	Но аз го направих, помислих си. Чувствах го през цялото време. Просто бях твърде глупава, твърде заета със себе си, за да осъзная какво означава.
	— Може би не си го усетил — казах. — Но имаше други неща, дреболии. Това как знаеш какво мисля или чувствам. Как се намесваш и казваш същото, което съм искала да кажа.
	— Мисля, че май за това има друга дума — отвърна той, с кривата усмивка, която ми беше станала до болка позната.
	— Значи малкото ви бягство приключи — прекъсна ни Изповедничката. — Сега чакаме. Не можете да се биете с мен. — Тя вдигна ножа от мястото, където беше изпаднал от ръката на Кип. Стоях с лице към нея, докато се приближаваше с протегнат напред нож. Прокара го по врата ми, после надолу, като спря върху ямката на шията. Веднага в съзнанието ми изникнаха многото нощи, през които с Кип се сгушвахме един в друг, а носът му потъваше точно там, където сега опираше ножът. — Тази врата е заключена. Зак не е далеч — работи в друга сграда наблизо. Той ще реши какво да прави с вас, но бих предположила, след всичко случило се тук, че двамата ще се запътите към контейнерите.
	— Няма да се върна там. — Кип се изправи, малко нестабилно.
	— О, теб конкретно ще те задържат навън за известно време. Щом приключим с разпитите, ще искаме да ти направим някои тестове. Ще си голяма медицинска рядкост. Никога не сме затваряли Алфа досега, разбираш ли. А и никога не извеждаме никого от това състояние, да не говорим след толкова време. Това е еднопосочен билет. Но след като задоволиш любопитството ни, в крайна сметка се връщаш обратно.
	Ножът потъна малко по-навътре. Не усещах болка, само топлината на кръвта, която започна да се процежда едва-едва, и лекото гъделичкане от струята, която се стичаше между гърдите ми.
	— Как се казва? — попитах. — Искам да кажа, истинското му име.
	Изповедничката понечи да каже, но Кип я прекъсна:
	— Няма значение.
	— Не ти ли е любопитно? Ама никак? — попита тя.
	С ножа, опрян в гърлото ми, не можех да извърна глава, но извих очи надясно, колкото ми беше възможно, за да виждам Кип.
	— Беше ми любопитно — отвърна той. — Преди няколко месеца бих дал мило и драго да знам кой съм бил. Но сега вече няма никакво значение. — Плъзгаше се все повече в полезрението ми, към стъпалата в другия край на платформата. — Сега знам кой съм.
	Изповедничката се обърна, все още опряла ножа в гърлото ми, и застана зад мен.
	— Само една крачка надолу по стълбите и много добре знаеш, че ще я убия.
	— Знам — отвърна той, приближавайки се още по-близо до стълбите.
	Изповедничката още повече затегна хватката си около шията ми.
	— Е, това не го очаквах. То идва от мен. — Кръвта вече се просмукваше в предницата на ризата ми. — Ами ти, Кас? Мислиш ли, че би могъл да те предаде по този начин?
	Гледах право в Кип. Още в този момент бях наясно какво прави, изпитвах същата увереност, която бях усетила преди малко, когато осъзнах връзката му с Изповедничката.
	— Не го прави — помолих го аз.
	Когато пристъпи назад, очите ми все още бяха впити в неговите. Едва долових лекото вдигане на раменете и финалния скок през парапета зад него. Докато падаше, отказах да замижа или да извърна поглед, сякаш взорът ми някак го държеше вързан за мен, сякаш беше жизнеподдържаща нишка, която щеше да спре падането. Изповедничката изпищя, но аз не гъкнах. Без дори да осъзная как, стигнах до края на платформата, за да мога да проследя тялото му до долу, докато циментът на пода не се размаза в погледа ми.
	Когато отново отворих очи, се бях свила на кълбо на земята и усещах студа на металния под по бузата си. Само на три крачки встрани забелязах неподвижното лице на Изповедничката, насочила невиждащ взор към мен.


>	Глава 32

	Може да бяха минали секунди, преди да пристигне Зак, а може да бяха минути. Чух шумове, не отдолу, а отстрани на силоза — бягащи стъпки, отключване на метална врата. Сигурно трябваше да съм стъписана от присъствието му след толкова време, но това никога не можеше да ми се случи. Отсъствието му беше нещото, което усещах като странно.
	Изглеждаше обаче променен — по-възрастен и отслабнал, очите му — неспокойни от непрекъснатото стрелкане. Първо погледна през парапета долу, където лежеше Кип. После дойде и се надвеси над мен. Не спираше да хвърля погледи от Изповедничката към мен и обратно. Ръцете и устните му не се спираха, ъгловатите пръсти потрепваха, сякаш обработваха някаква сложна задача. Ръката му периодично притискаше мястото, където ме беше пронизал ножът.
	Не помръднах. Там, където лицето ми се допираше до пода, металът започна бавно да се сгрява. Лежах неподвижно, почти като Изповедничката. В главата ми отново нахлу споменът за момента, в който за пръв път видях Кип, за лицето му, което плавно изплува пред мен през стъклото на контейнера. Да се поместя сега, да разбия симетрията с близначката му, би означавало да се отдалеча с една крачка от този миг. И да прекрача в свят, където него го няма.
	— Ставай. — Гласът на Зак не се беше променил, макар да отекваше странно в кръглата зала.
	— Не. — Затворих очи. Вратата на силоза се отвори, чуха се викове и стъпки. — Там долу са твоите хора, без съмнение. Нека ме влачат, ако искат. Няма да мръдна.
	— Наближават, глупачке. Трябва да се махнеш.
	Това ме накара да вдигна очи.
	— За какво говориш?
	— Ако разберат, че си замесена, това ще е краят за мен. Дори да те затворя собственоръчно, ще се докопат до теб или директно ще се отърват от мен. Ти съсипа всичко. Тя беше най-силното ни оръжие. — Той посочи към тялото на Изповедничката. — Ако свържат смъртта й с мен, и с двама ни е свършено.
	— Сега вече няма значение — отвърнах аз. — Не и за мен.
	— Не схващаш. — Шумовете се приближаваха. Войниците вече бяха на стълбите. — Ако изчезнеш, мога да обвиня него за всичко. Мога да го измисля — ще им кажа, че това просто е нейният близнак, който е откачил и е дошъл да си отмъщава. Двамата не сте били виждани заедно от острова. Но трябва да тръгнеш веднага. — Порови в колана си и ми натика малка кожена връв с два ключа на нея. — Вземи ги. Излез оттам, откъдето влязох аз — големият ключ ще те отведе на пътеката между двата силоза. По-малкият е за червената врата, към личния ми кабинет в съседния силоз. Слез при основата, а после използвай същия ключ да отвориш външната врата. Неохраняема е. Ще се измъкнеш за минути. Никога няма да разберат, че си била тук.
	Изправих се и го погледнах.
	— Можеш да дойдеш с мен. Да се махнеш от всичко това.
	— Защо? — Не бях сигурна дали пита защо предлагам това, или защо трябва да приеме. Но преди да успея да отговоря, той отново поклати глава. — Не мога. Вече всичко отиде твърде далеч. Има неща, които се налага да свърша.
	Ръката му трепереше така силно, че сега вече изпусна и предлаганите ключове. Наблюдавах как падат на пода, между мен и тялото на Изповедничката. Чу се пореден вик отдолу, а стъпките неотклонно се приближаваха по стоманените стъпала. Всичко ми изглеждаше някак забавено, сякаш падането на Кип беше изкривило времето веднъж завинаги.
	— Моля те. — Думите се изстреляха заедно с въздишката на Зак, по-скоро сурови звуци, отколкото слова.
	Погледнах го отново, докато вдигах ключовете.
	— Не го правя заради теб.
	— По-бързо. — Извика достатъчно високо, за да го чуят войниците на стълбите, но всъщност се обръщаше към мен.
	Изправих се. Знаех, че ако погледна надолу и отново видя тялото на Кип, няма да мога да спра да го гледам. Затова побягнах, повече от гледката, сгърчена в основата на силоза, отколкото от виковете на войниците, които вече приближаваха.
	Затворих вратата след себе си. Всичко беше така, както го описа Зак — тясната стоманена пътечка между двата силоза; червената врата; неговите покои, заели горните етажи на силоза, плюшените килими в странно несъответствие с характерните за работен цех голи стени. Спираловидното стълбище, същото като в съседния силоз, но тук — извисяващо се насред празното пространство — бетонна куха тръба под стаите при върха, осветена слабо от Електрически лампи. В основата — външната врата, която ме пусна на свобода. На стотина крачки вляво от мен, където в мрака се извисяваше по-големият силоз, чувах гласове, дори познатите шумове на коне. Но аз бях скрита от силоза, от който излязох. Заключих вратата зад себе си, наблюдавайки ръката си, която завърташе ключа с изумление — че все още мога да функционирам, че все още се движа след това, което се случи. Докато вървях нагоре по клисурата, надалеч от силозите, бях изненадана от дишането, от стъпките, които свличаха камъчета с всяка крачка. От това, че тялото ми все още е в състояние да действа както обикновено.
	Чух, че отзад бързо приближават конници, и ускорих крачка — тялото ми реагираше дори когато вцепененият ми мозък не можеше. Все още бях на миля от мястото на срещата. А дори и да можех да стигна дотам, не можех да рискувам да заведа войниците до Пайпър и Зои. Внезапно се гмурнах встрани от пътя, през шубраците, които изподраха кожата ми, после отново се изправих, скрита сред високата трева. Но конниците ме последваха в канавката. Преди да успея да се скрия по-добре, вече бяха върху ми. И тогава, също както преди години, се озовах върху нечие седло.
	— Тъкмо крадяхме конете, когато в базата се вдигна тревога — извика Зои, докато ме държеше здраво. — Успяхме да ги изпреварим едва тук, но не мисля, че са ни видели. Къде е Кип?
	Не шокът, нито облекчението ме накараха да замлъкна, а името му. Не отговорих.
	Не виждах Зои, макар че я усещах наведена над гърба ми. Виждах само очертанията на Пайпър, как тъмният му кон се изравнява с нашия, докато забавяме ход. Зои ми помогна да се изправя. Почувствах как тялото ми се подчинява, а кракът ми се прехвърля над гърба на коня.
	— Успяхте ли? — попита Пайпър. — Машината?
	— Няма я — отвърнах. — Свършено е с нея.
	— Ами Кип? — почувствах дъха на Зои върху тила си, когато заговори.
	Срещнах погледа на Пайпър и поклатих глава.
	Той не се поколеба и мигновено нареди на Зои:
	— Тръгвай. — Затворих очи и почувствах как тялото ми се отпусна и се предаде на инерцията, а ритмичното трополене на конските копита ме отнасяше към вече на два пъти разрушения свят.


>	Глава 33

	Дълго време след това не можех да говоря. Сякаш всичките ми думи бяха останали там, на пода на силоза. Онова, което се случи, разпиля всички думи. Не успявах да съставя и една сричка, нито когато Зои ме раздруса, нито когато Пайпър плисна вода в лицето ми и се опита да изкопчи нещо. Яздихме три дни и нощи, като спирахме колкото да откраднем по половин час веднъж или два пъти на ден. Конете бяха капнали от умора и се препъваха с натежали копита. По муцуните им се събираше пяна като сапунена утайка в мръсна вода.
	След втория ден пейзажът започна да се променя. Никога не бях идвала толкова далеч на изток — приближавахме се към пустошта. Земята беше като обелена — без дървета, без почва. Само дребни камъни, върху които конските копита тропаха шумно и се подхлъзваха. Горещият вятър не спираше да разнася камари сива пепел. Цветът беше изчезнал от света, всичко наоколо бе в черни и сиви краски. Дрехите и кожата ни бяха единствените цветни петна сред тази картина, но натежалият от пепел вятър скоро потъмни и тях. Черният прах се набиваше в ъгълчетата на очите на конете, запушваше муцуните и ноздрите им. Единствената вода, която намирахме, беше от кални, плитки езерца, целите покрити с прахоляк. По краищата им стърчаха туфи изгоряла трева, толкова рядка, че конете я унищожаваха за миг. А колкото до нашето изхранване, Зои и Пайпър дори не си правеха труда да ловуват — по тези места нямаше живот.
	Стигнахме до черната река тъкмо навреме. Конете вече се препъваха, а ние бяхме замаяни от умора. Наложи се Зои и Пайпър да ми помогнат да сляза от седлото. Реката се движеше лениво, но плитката й долина разнообрази малко пейзажа — трева, храсти и дори едно-две оголели дървета по бреговете.
	— Не е опасна за пиене — увери ме Пайпър, когато се надвесихме над тъмната вода. — Просто затвори очи и не обръщай внимание на пепелта. — На този етап от пътуването обаче вече бях готова да пия каквото и да е. А когато Зои се върна след час лов с един мършав гущер, не се поколебахме и започнахме да късаме парченцата месо още от огъня, макар и почти сурово.
	Същата вечер, по здрач, успях да намеря път към думите — първоначално колебливо, а после с тревожна неотложност. Може би заради храната и водата или пък заради меката светлина на огъня. Прииска ми се да им разкажа какво се беше случило, какво беше направил Кип за мен. Казах им и за плана на Зак да хвърли вината за разрушенията върху него и да се престори, че никога не ме е виждал в силоза.
	— Това обяснява защо не ни погнаха, поне отначало — казах аз. — Но вие откраднахте конете и дори да са повярвали на Зак, вече би трябвало да са се досетили, че Кип не е бил сам.
	Зои поклати глава.
	— Не е така. Ние отворихме обора и пуснахме навън колкото може повече коне, почти всички. Сигурно са забавили войниците, след като се вдигна тревогата — вече бяхме от задната страна на силозите, когато пристигнаха първите. Така и не ни видяха.
	— И при положение че половината им коне са изчезнали, няма как да разберат колко от тях са откраднати — добави Пайпър. — Ако Зак настоява на своята версия, нищо не може да докаже обратното.
	— Нямаше ли охрана при обора?
	Пайпър кимна, но избегна да ме погледне в очите.
	— Само двама.
	Изглежда му олекна, като не продължих с въпросите, но Зои се намеси:
	— Не сме оставили ножовете си по телата, ако това те тревожи. С нищо не могат да ги свържат с нас.
	Пайпър й направи знак с глава и тя схвана намека.
	— Липсващата ръка на Кип… — рече той. — Не видях белег, имаше ли? Ами… отблизо? — Внезапно прояви силен интерес към огъня.
	— Нищо. — Спомних си как целувах рамото на Кип, опънатата кожа, контурите на мускулите и костите под устните ми. И да е имало белег, трябва да е бил добре скрит, може би под мишницата. Не можех да свържа в едно старанието да излекуваш прецизно една рана и бруталното отсичане на ръката и вкарването в контейнера.
	— Няма съмнение, че имат подръка повече технология. Кой знае колко са напреднали в медицината, щом са на такъв етап, че да могат да поддържат хората живи в контейнерите.
	Зои се изплю в огъня, който изсъска в отговор.
	— Помисли само какво биха могли да направят за Омега — за всички болни или ранени. Биха могли да използват всичко това за нещо по-добро.
	Пайпър кимна.
	— Но колкото и безупречно да са го зашили, Изповедничката би трябвало да го е усещала. Тя трябва да е чувствала болката.
	— Това не би я спряло — отвърнах аз. — Беше по-корава, отколкото можеш да си представиш. — Беше ми гадно да използвам минало време за Изповедничката. Тази единствена думичка — _беше_, изтриваше и Кип от света.

	* * *

	— Има ли убежища толкова далеч на изток? — попитах аз.
	Зои се изсмя.
	— Убежища? Няма и къщи, какво остава за друго. Тази долина е последната ивица живот преди пустошта, Кас. Тук няма нищо.
	Това ме устройваше идеално. Останахме почти седмица да лагеруваме при почернялата река. Имаше достатъчно трева за конете, а Зои и Пайпър някак успяваха да ни изхранят, макар и основно с гущери — сиви и мазни. Когато не ловуваха, крояха планове. Сгушени почти до водата, водеха дълги и подробни разговори за острова, за организирането на нов център, за възраждането на съпротивата. Нахвърляха карти върху прахоляка и правеха сметки — колко убежища, колко съюзници, колко оръжия и кораби.
	Не се намесвах. Притискаше ме някаква тежест. Бях апатична като задръстената с пепелища река, в която се взирах дни наред. Зои и Пайпър много добре разбираха, че не трябва да ме закачат. Двамата се допълваха взаимно и нямаха нужда от други в своето братство, което ме караше да се чувствам самотна, дори през хладните нощи, когато тримата спяхме един до друг, за да се топлим.
	Бях им разказала всичко, с изключение на казаното от Изповедничката за поведението на Кип в миналото. Едва успявах да облека това в мисли, камо ли в думи. След онова, което стори Кип, Пайпър и Зои престанаха да демонстрират познатата снизходителност към него. Не можех да си наложа да им разкажа за твърденията на Изповедничката и отново да го подложа на преценката им. И нещо повече — ако им кажех, щеше да стане реалност, а тогава щеше да се наложи и аз да взема страна. Вече го бях загубила в силоза. Не можех да позволя откровенията й да ми го отнемат още веднъж. Новината за миналото му беше остър камък, с който не можех да се преборя, поне не сега. Така че се стараех да заобиколя думите на Изповедничката, като не ги признавах дори пред себе си.
	По време на ежедневните разговори между Пайпър и Зои си мислех за острова и за всичко, което се беше случило там. Спомних си какво ми бе казала Алис точно преди да умре — че дори островът да е само една представа, то е достатъчно. Мислех за двата кораба, които все още бяха някъде на запад в търсене на път за Другаде. Мислех за обещанието, което дадох на Луис — да помогна на онези, които все още плуваха в контейнерите. Спомнях си отново и отново думите на Зак в силоза: _Има неща, които трябва да свърша докрай._
	Но най-вече мислех за Кип, казаното на острова и после отново в лодката — че моята слабост е моята сила. За това как виждам света по различен начин, не като противопоставяне на Алфа и Омега. Мислех за това какво му беше коствала различната ми гледна точка и дали има нещо, което някога ще докаже, че си е струвало. И дали все още можех да виждам света по същия начин след стореното от Зак и Изповедничката. Кип беше единственият, който беше започнал да разбира какво чувствам към близнака си. Но тялото му, смазано на пода на силоза, променяше всичко.
	Раната от ножа на врата ми не заздравяваше. До края на седмицата се беше възпалила и усещах пулса си в нея — всеки удар на сърцето беше като камшик върху зачервената плът. Пайпър се отдалечи за час и се върна с някакъв тъмнозелен мъх, който сдъвка на паста. Застана на колене пред мен и притисна пастата с остра миризма върху неравните краища на раната, където кожата ми отказваше да се съедини.
	Зои го наблюдаваше от другата страна на огъня.
	— Не си прави труда — каза му тя. — Няма да оздравее, докато не спре да рови в нея.
	Не знаех, че е забелязала, но беше вярно. Когато си мислех, че никой не ме гледа, не можех да спра да опипвам раната. Пръстите ми чоплеха коричките по краищата, подклаждайки живата болка върху разтворената плът. Това беше последното докосване на Изповедничката и не можех да го оставя да се изпари.
	Пайпър дръпна дясната ми ръка към себе си и я обърна. Беше мръсна, всички бяхме мръсни, но два от пръстите ми бяха покрити със засъхнала кръв от непрекъснатото чоплене.
	Помислих, че ще ми се развика, но той само въздъхна тежко.
	— Не можем да допуснем да се инфектира. Не и тук, не и сега.
	Не го каза, но знаех какво има предвид — не и след като всички тези хора загинаха, за да се спасиш. Сякаш аз не мислех за тях през цялото време. Не само Кип, а и всички мъртви островитяни. Кръвта им така натежаваше върху ми, че усещах моята собствена като тежък товар. Откак бяхме пристигнали при реката, едва се движех.
	Той вдигна влажната кърпа, с която обработваше раната ми. Нежно избърса ръцете ми.
	— Кажи й — обади се Зои иззад гърба му.
	Той кимна, без да се обръща, но замълча за миг, преди да заговори:
	— Тръгваме.
	Не отговорих. Напоследък и думите ми тежаха — малкото пъти, в които се обаждах, почти очаквах словата да падат като камъни в краката ми и да се събират на купчина в прахта.
	— Ако ще спираме Зак, трябва да тръгнем сега. Разрушаването на машината в силоза беше огромна стъпка. Те ще се опитат да я възстановят, но от онова, което ти е казала Изповедничката, тя е била ключът към всичко. А е била и в сърцевината на много от нещата, които правят. Изповедничката ги доведе на острова. Да се отървеш от нея, беше най-големият удар, който можеше да направиш срещу Съвета.
	— Не го направих аз — казах. — Кип го направи.
	Пайпър кимна.
	— И това е нещо голямо. Съветът наистина ще отслабне от загубата на Изповедничката и на машините. Самият факт, че Зак се е уплашил и се е наложило да прикрие участието ти, за да се защити, демонстрира какъв удар е било за тях.
	— Но не е достатъчно — намеси се и Зои. — Трябва да направим още, докато се оправят с последиците.
	— Тя е права — рече Пайпър. — Трябва да отидем на запад, да се присъединим към съпротивата…
	— Към онова, което е останало от нея — добави тя.
	Той продължи:
	— Трябва да действаме. Ще бъде рисковано, но не можем да останем тук и да се крием. Събранието на Омега отново ще бъде свикано и ще се опитаме да пресметнем какво е останало след острова.
	Мълчах.
	— Не можем да те насилваме да дойдеш с нас — каза той.
	Зои се раздвижи нетърпеливо. Зад нея слънцето беше започнало да се снишава. През пепелявите облаци залезът беше като отражение на светлината в затъмнено огледало. Беше красиво и страшно едновременно. Щеше ми се Кип да можеше да го види.
	Погледнах към Пайпър.
	— Трябва да потеглим тази вечер. Трябва да се върнем на брега и да се опитаме да разберем нещо за липсващите кораби.
	— Те не са приоритет — заяви Зои. — Дори не знаем дали изобщо има какво да се открие. Но тук и сега има убежища, които горят, и хора, затворени в контейнери.
	— Знам — отвърнах. — И ще направя всичко по силите си, за да помогна на съпротивата и по въпроса с контейнерите. Но ако ще се борим срещу Съвета и ще възраждаме съпротивата след падането на острова, трябва да предложим на хората нещо, което да им дава надежда. Алтернатива. Трябва да можем да им предложим нещо повече от това. — С жест описах почернялата долина.
	— Усетила ли си нещо? Да не си имала видение за Другаде? — попита Пайпър.
	Поклатих глава.
	— Не. Няма нищо общо с ясновидството ми. Нямам никакви гаранции. Другаде е просто представа. Но някога и островът беше просто представа. Преди дори да започне да съществува.
	Зои отново започна да рови под ноктите си с ножа. Пайпър обаче все още бе коленичил пред мен, с лице близо до моето.
	— Знаеш, че искам да вярвам в Другаде — рече. — Аз съм този, който изпрати корабите. Но това е скок в неизвестното, знаеш го.
	Помнех как Кип беше направил скок в неизвестното, като ме последва на острова, преди да е сигурен, че съществува. И как последният му скок също беше скок в неизвестното — с вярата, че си струва да ме спаси.
	— Ами ако корабите не се върнат никога? — продължи Пайпър. — Ами ако никога не открием Другаде?
	Изправих се.
	— Тогава ще се наложи да си направим свое собствено Другаде.

	* * *

	Потеглихме малко преди полунощ. Бяхме толкова близо до пустошта, че мракът изглеждаше просто като продължение на чернотата, която и без това покриваше пейзажа. След апатията от последната седмица беше хубаво да съм отново в движение. Изправеният гръб на Зои пред мен излъчваше топлина, можех да я чувам, без да я виждам, а Пайпър яздеше отпред. Отново се отправяхме на запад, близо до острова, където кръвта все още покриваше павираните празни улици. По-близо до Уиндъм, където чакаше Зак. И по-близо до безразличното море, където все още плаваха два кораба в търсене на място, което може би не съществуваше.


>	Благодарности

	За мен е удоволствие да благодаря на читателите, чиито съвети и ентусиазъм ми помогнаха да създам този роман. За безценната обратна връзка искрени благодарности на Андрю Норт; на Сали, Алън и Питър Хейг, на Клара Хейг-Уайт, на Шарин Пиърс и Луси Карсън. Полезни бяха и задълбочените предложения на моите редактори — Ема Кууди и Наташа Бардън от _Харпър Войаджър_ (Великобритания) и Емилия Писани и Адам Уилсън от _Гелъри Букс_ (САЩ).
	Специални благодарности на изключителния ми агент Джулиет Мъшънс — страстен защитник и проницателен читател. Благодаря също и на Саша Раскин — за умелото представяне на романа в Съединените щати, както и на Рич Грийн — за уреждането на филмовите права с такъв замах.
	Изключително съм благодарна за наградата през 2010-та година на _Хоторнден Фелоушип_* (Hawthornden Fellowship), по времето на която все още работех по този роман. Имах щастието да получа и финансиране от Факултета по хуманитарни науки и от Департамента по английски език на Честърския университет, който ми осигури време за работа в прекрасната библиотека на Гладстон.
	[* Организация, която предлага настаняване в замъка Хоторнден за писатели по време на работния им процес, където да могат спокойно да пишат, без да бъдат притеснявани от странични неща. Всяка година се разглеждат кандидатурите на подалите документи писатели. Замъкът се намира във Великобритания, на юг от Единбург. — Б.пр.]
