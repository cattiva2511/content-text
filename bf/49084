	— Ами ние? — пита Хилдегард.
	Майката и доктор Паулмюлер желаят да останат сами.
	— Вие изчезвате от хоризонта. Марта ще ви даде по един сладкиш. После си влизате в стаята.
	— По-добре да идем в другата — казва Карл.
	— Но не чупете нищо! И добре да наглеждате Ада. Хайде, марш!
	С неуверени стъпки децата тръгват към съседната стая. Гостът се изправя, за да затвори след тях вратата.
	— Недей — шепне жената, — станаха недоверчиви.
	Той си взема цигара и отива на прозореца. Тя казва:
	— Утре мъжът ми заминава за два дни в Мюнхен. Ще дойда към четири.
	— Госпожо! — чуват те Карл да ръмжи в съседната стая с престорен глас. — Къде са ми ските? Ще изпуснем влака.
	— Тази Марта е напълно разпусната — изрича възмутено Хилдегард. — Пъхнала е зимните ми обувки направо в нощното шкафче!
	— Бързо, бързо, госпожо! Лачените ми обувки в куфара ли са? Е, детенце Ада, бъди добричко. Най-вече докато Хилдегард и Карл са на училище. А сега дай на татко една целувка! Довиждане, миличко!
	— Нека Марта ти донесе сладкиш — казва Хилдегард — и я слушай, все едно че съм аз.
	— Вече не обичам сладкиши! — казва Ада.
	— Малките деца винаги обичат сладкиши — упорства Хилдегард.
	Децата се разсмиват, сякаш често са чували това.
	Господин Паулмюлер е навел глава. Жената изкривява устни.
	— Но зимата вече свърши — преценява Хилдегард.
	— Тогава да играем на пътуване с автомобил — предлага Карл. — Или на бал с маски. Или на лятно празненство.
	— Не, да играем на лягане за сън — казва Ада след малко. — Хилде ще е майката. А пък Карл и аз ще трябва да кажем „Лека нощ“.
	Настъпва пауза. После Хилдегард виква:
	— Хайде, всички по леглата! Крайно време е!
	— Искам да почета още малко — казва Карл.
	— Не може, момчето ми. На сутринта няма да станеш.
	— Позволяваш ли да дойда в леглото ти? — пита Ада.
	— Не днес, съкровище. Мама ще излиза.
	— С татко ли?
	— Ами с кого друг, любопитко? Хайде, марш!
	После се чуват кратки детски целувки. Изведнъж Ада пита:
	— Мамо, кога пак ще дойдеш с нас на подстригване?
	— Подстригване ли? Мисля, че ще боли.
	— Въпреки това.
	— Но нали ходихме само преди седмица, Ада!
	— Въпреки това. Моля те, мила мамо!
	— Е, стига вече с тези глупости.
	Но сега Карл казва:
	— Мамо, хайде ела с нас на подстригване.
	— Ама какво означава това? — вика Хилдегард. — Защо искате непременно да ходим на фризьор? Кажете! Защо искате пак да се подстригвате?
	Ада изхълцва, това вече не звучи като детска игра. И тихо казва:
	— Защото… защото вече никога няма да излезеш с нас.
	В двете стаи настъпва тишина. После три деца плачат така, сякаш са сдържали сълзите си с месеци. Непоносимо е да се слуша как, хълцайки и преглъщайки, децата се борят с огромната си мъка. Плачат все по-силно. Риданието на едното разпалва риданието на другото.
