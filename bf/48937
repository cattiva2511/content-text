>	Пролог
>	Ново начало

	Стоях в средата на огромната стая. Дългата стена от високи прозорци разкриваше сива гледка към Атлантическия океан, чиито вълни се разбиваха с пяна в скалите. Мебелите, поне повечето, бяха там, където ги исках, а останалото пространство беше заето от кутии, натрупани една върху друга на високи купчини. Донесох твърде много вещи.
	Трябваше да мина през това. Да се пренеса. Да разтоваря всичко. Да започна начисто.
	От това се нуждаех. Затова бях тук. Имах нужда от ново начало.
	Проблемът беше, че за да го направя, трябваше да се върна назад и да оправя грешките от миналото.
	В този момент чух звънеца на входната врата. Сякаш мислите ми бяха успели да призоват най-голямата ми грешка.
	Когато купуваш къща от разстояние, без да си видял нищо друго, освен снимки, е ясно, че не знаеш как звучи звънецът на вратата. Когато го чух за първи път, се изненадах колко прекрасен и елегантен беше, като цялата къща. Приглушени камбани, които звъняха нежно и сякаш бяха точно такива, каквито трябваше да бъдат, създадени с внимание от ръката на изкусен майстор, за да принадлежат точно тук, на това място.
	Погледнах към вратата, насечена от извитите линии на удивителния стъклопис, когато чух трясък, който беше всичко друго, но не и нежен, и който прозвуча веднага след звънеца. Не успях да видя нищо, освен сянка, прозираща през сините, лилавите и розовите парчета от стъклописа, но въпреки това познах този силует. Бих познала чертите му навсякъде.
	— Амелия! Отвори, по дяволите!
	Ето го. Конрад. Ядосан. Всъщност много ядосан. Какъвто беше от години.
	Изтичах към вратата поради няколко причини. Първата беше, че той все още блъскаше по нея, а аз си я харесвах. Беше направена по поръчка, за да подхожда на къщата. Не исках да я повреди. Знаех, че е достатъчно ядосан, за да продължи да блъска по нея, а блъскайки толкова силно, можеше да я развали.
	Втората беше, че не исках да го карам да чака. Беше бесен, а не желаех да се разгневи още повече. Въпреки че не можех да си представя как би могъл да е по-ядосан. Бях прекарала обаче години в това, да изследвам дълбочините на неговия гняв, и бях разбрала, че те са бездънни.
	И трето, той имаше право да е ядосан. Затова не исках да направя нещо, с което да му дам допълнително основание да се гневи.
	Стигнах до вратата, превъртях ключа, отворих я и погледнах бившия си съпруг. Господи, колко беше красив. Колко само беше… красив.
	Сърцето ми се сви.
	— Ето че го направи, мамка му — процеди през зъби той, с очи, станали на цепки, а гневът му бе толкова видим, толкова осезаем, че можех да усетя вкуса му.
	— Конрад — прошепнах.
	— Не можа да ни оставиш на мира — изсъска той.
	— Моля те, просто…
	— Ние сме добре. Просто чудесно. Най-сетне сме далече от теб и сме щастливи, а на теб… — Той разтърси гневно глава. — Майната ти на теб… — Пое си дълбоко въздух и извика: — Трябваше да се появиш и да объркаш всичко, нали?
	О, да. Много беше ядосан.
	— Не това бе намерението ми, Конрад — отвърнах в опит да го успокоя. — Знам, че няма да повярваш, но…
	— Знаеш, че няма да повярвам? — изрева той. — Знаеш? Майната ти, чуваш ли! Разбира се, че знаеш, по дяволите!
	Вдигнах ръце в помирителен жест.
	— Наистина. Дай ми време. Обещавам…
	— Ти обещаваш? — изкрещя. — Ти? Обещание от теб? Каква шибана шега!
	— Ако ми дадеш време, Конрад… — опитах отново, меко.
	Млъкнах, когато той се наведе към мен, скъсявайки разстоянието между нас.
	— Време? Ти, глупава кучко! Пълни простотии! Време? Няма да ти дам време. Няма ти дам нищо! Амелия, ти отново прецака нещата и за мен, и за жена ми, и за децата ми и ще те накарам да си платиш, по дяволите! Чуваш ли ме? Ще те накарам да си платиш!
	Отворих уста, за да кажа нещо за това, че те всъщност не бяха негови деца, а наши деца. Но преди да кажа каквото и да било, чух един дълбок глас да казва:
	— Отстъпи назад. Веднага!
	Конрад целият трепереше.
	Погледнах зад него и светът замръзна.
	Причината беше, че на метър и половина от Конрад, стъпил на пътеката пред къщата, стоеше висок, мускулест мъж с подстригана късо, почти до черепа, черна коса, с най-красивите сини очи, които бях виждала през живота си.
	Тези очи бяха вперени в Конрад. И бяха гневни. Това обаче не ме впечатли.
	Той ме впечатли.
	Синият му панталон върху тесния ханш, който покриваше дългите му крака със забележително яки бедра. Синята му тениска, която беше в тон, плътно прилепнала върху широките му гърди и големите бицепси. Тениска с разпознаваемия отличителен знак на местната пожарна команда с кръст над сърцето му и буквите МПК по средата. Силната му челюст, покрита с набола, леко прошарена брада, и бакенбардите, които пасваха перфектно на гъстата му късо подстригана коса.
	И тези очи. Тези очи, които сега бяха гневни, но на мен ми беше достатъчен само един поглед, за да разбера, че можеха да бъдат още много неща. Можеха да бъдат топли. Можеха да се смеят. Можеха да се притесняват. Можеха да бъдат нетърпеливи. Можеха да бъдат решителни. Можеха да бъдат радостни.
	Можеха да бъдат стоплени.
	Само един поглед ми беше достатъчен, за да разбера, че искам да видя тези очи във всичките им превъплъщения. Да, желаех това, но и нещо повече.
	Исках да го накарам да изпита всичко, за което ми говореха очите му. Да го направя щастлив. Да го накарам да се смее. Дори исках да го подразня.
	Но най-много от всичко исках по хиляди начини да стопля тези красиви сини очи.
	Да, точно това си мислех, стоейки в чисто новата ми къща, изправена лице в лице срещу любовта на живота ми, моя бивш съпруг, мъжа, когото изгубих и когото не мислех, че ще успея да превъзмогна, макар да знаех, че трябва — и заради него самия, но най-вече заради децата ни.
	Исках всичко от един непознат. И то веднага.
	— Кой, по дяволите, си ти? — попита Конрад сърдито, изтръгвайки ме от мислите ми.
	— Аз съм мъж, който не обича, когато друг мъж крещи, заплашва и ругае жена. Казах ти, отстъпи назад — отговори непознатият.
	— Това не е твоя работа — заяви Конрад.
	— Когато мъж види друг мъж да прави това, което те видях да правиш, страхувам се, че грешиш. Това е моя работа. — След това, без дори да спира за миг, каза: — Ще повторя още веднъж, отстъпи назад.
	Конрад се обърна към мен.
	— Познаваш ли този задник?
	Преди да успея да отговоря, Конрад вече не беше пред вратата ми.
	Той стоеше извън пътеката, няколко крачки навътре в двора, а пред мен бе гърбът на непознатия, застанал на вратата между бившия ми съпруг и мен.
	Видях го как се придвижи, трябва да съм го видяла. И все пак всичко стана толкова бързо. Но се случи и ето, там беше той, този непознат, неизвестно защо застанал между мен и моята най-голяма грешка. Защитавайки ме.
	Никога не ми се беше случвало. Нито веднъж в моя четирийсет и седем годишен живот. Не знаех дали беше редно, но знаех, че ми е приятно. Да. Абсолютно, сто процента.
	Не го познавах, но знаех, че искам всичко от този мъж.
	— Отиди някъде. Успокой се — заповяда непознатият. — Познаваш тази жена и явно имаш да й кажеш нещо, но го направи по-спокойно и с повече уважение. Ясен ли съм?
	Надникнах над рамото му (което не беше лесно, защото тениската, прилепнала по раменете и мускулите му, беше наистина приятна гледка), за да видя, че Конрад беше побелял като платно, след като мъжът го беше изтласкал в двора.
	Но бившият ми не беше глупав. Макар да бе висок и слаб, и в добра форма, защото тренираше, не можеше да се мери с този мъж, и го знаеше.
	— Ти явно не я познаваш — изплю той.
	— Не е нужно да я познавам, за да знам, че никога не трябва да се отнасяш така с една жена — отвърна непознатият, после изчака за миг, преди да продължи: — Все още си тук.
	Конрад се намръщи срещу него, а след това обърна гневното си лице към мен.
	— Това не е краят.
	Непознатият се размърда, наведе се напред няколко сантиметра и Конрад (много умно, наистина) насочи обратно вниманието си към него. Това беше мъдро решение, защото аз едва усетих движението му, но въпреки това знаех, че тези няколко сантиметра в действителност бяха много заплашителни.
	За секунда той изгледа свирепо непознатия, след това се обърна и надменно закрачи към паркинга, където беше оставил своя „Юкон“.
	Аз стоях и гледах.
	Непознатият стоеше и гледаше.
	Едва след като Конрад се качи в автомобила си, даде бързо заден и още по-бързо потегли, непознатият се обърна към мен.
	Погледнах в очите му и осъзнах, че това преди малко не беше измислица на въображението ми. Това бяха най-красивите очи, които бях виждала.
	— Добре ли си? — попита ме той.
	Честният отговор на този въпрос беше: „Не“. Не бях добре от години. Десетилетия. Може би цял живот.
	— Да — отговорих.
	Очите му се преместиха върху лицето ми. Усещането беше приятно и в същото време объркващо. И преди да успея да си обясня как бе възможно да има такова въздействие върху мен, той ми протегна ръка.
	— Мики Донован.
	Погледнах десницата му и само за да не изглежда грубо, не я изучих така, както ми се искаше. Едрите пръсти, късо изрязаните нокти, грубостта, силата, сигурността, която излъчваше.
	Вместо това аз я поех, вдигнах очи към него и казах:
	— Амелия Мос… искам да кажа, Хатауей.
	Хареса ми начинът, по който пръстите му се сключиха около моите, топли и силни, преди да ме пусне и да попита, сякаш за потвърждение.
	— Амелия Хатауей?
	— Да. Е, добре… бях Амелия Мос, но наскоро си върнах моминското име. Това беше бившият ми съпруг. — Посочих с глава към алеята и продължих колебливо: — Имаме… така да се каже, трудно минало.
	Кимна веднъж, кратко, сякаш показваше, че е разбрал всичко и няма нужда да се обяснява каквото и да било друго. Това ме накара да се успокоя и да харесам този Мики Донован още повече.
	— Наистина съжалявам, че трябваше да се замесиш в това — казах.
	— Няма проблем — отвърна той, клатейки глава. После махна с ръка. — По принцип не бих се намесил, но… — той ми отправи закачлива усмивка, която накара стомаха ми да се присвие — … аз съм твой съсед.
	Мики Донован се извърна и протегна дългата си ръка към улицата, за да посочи едноетажна и привлекателна, но малко старомодна къща, с чисто бяла дограма на прозорците и облицовани със сив камък стени.
	Гледах къщата, в която живееше и която беше точно от другата страна на улицата, и изпитвах всевъзможни емоции. Въодушевлението и ужасът обаче преобладаваха.
	Той се обърна към мен.
	— Трябва да се грижим за съседите си.
	Въпреки че се съгласих, с малко закъснение се засрамих от сцената. Наистина, за първи път от години усетих червенина да избива по бузите ми.
	Погледнах към рамото му и промърморих:
	— Така е. Въпреки това ще се постарая да не ти се налага да го правиш отново.
	— Амелия…
	Сепнах се от нежния начин, по който гласът му обви като с кадифе името ми, и непосредствената ми реакция беше да се вторача в очите му.
	— Аз съм разведен — заяви без заобикалки. — Гадни неща се случват. Понякога наистина не е приятно. Разбирам го. Аз също се надявам да не се налага отново да го правя, но само защото не искам повторно да преживяваш подобно нещо. Но ако се случи и ти не можеш да се справиш, аз съм от другата страна на улицата. Това не са просто думи. Наистина го мисля. Каквото и да се е случило между теб и мъжа ти, вече е минало. Сега това е твоят дом, а домът трябва да е място, в което да се чувстваш сигурна. Но дори и да не бяхте в дома ти, той трябваше да се държи с уважение. Ако следващия път сцената се повтори, аз съм насреща, за да го накарам да престане. И наистина го мисля.
	Не лъжеше. Мислеше го. Виждах го в очите му. Беше добър човек. Добър съсед. Вярваше, че към жените трябва да се отнасяш с уважение. Беше мъж, който ще се намеси, когато е необходимо, и ще направи това, което смята за редно. Освен това не ме познаваше. Ако ме познаваше, ако знаеше какво съм направила, може би вече нямаше да вярва в думите си толкова безрезервно.
	И тогава реших, че той нямаше да ме опознае.
	Аз щях да съм приятна съседка. Добра съседка. Ако имаше куче и отидеше на почивка, щях да го гледам. Щях да направя всичко необходимо да не позволя на бившия ми мъж да ми крещи безсрамно на входната врата, притеснявайки съседите. Щях да превърна двора си в приятно място. Щях да украсявам къщата си с атрактивни, но не твърде странни и натрапващи се празнични декорации. Нямаше да пускам силна музика. Щях да му махам, ако го видех да шофира колата си или да коси моравата си. И ако се нуждаеше от чаша захар, щях да съм съседката, при която знае, че може да отиде.
	Но освен тези неща, той нямаше да научи нищо за мен. Дори аз самата не се харесвах. Но уви, не можех да избягам от себе си.
	— Не знам какво да кажа — отвърнах. — Освен още веднъж да ти благодаря.
	Той отново ми се усмихна закачливо, което пак накара стомаха ми да се свие. После погледна през рамото ми навътре в къщата.
	— Имаш ли нужда от помощ? — предложи си той услугите.
	Имах. Определено имах. Предстояха ми часове на разопаковане, чистене, подреждане, организиране, окачване и местене на мебели нагоре-надолу. Трябваше да свърша всичко това, а изобщо не бях от сръчните. Относително добре се справях с отвертката, но бях направила няколко дупки с бормашината и нито една от тях не изглеждаше добре.
	В Ла Хоя, когато Конрад ме напусна, наех майстор. Използвах и услугите на фирма за поддръжка на моравата пред къщата, както и за почистване. Освен това едно младо момиче си изкарваше допълнителни пари за колежа, вършейки разни неща за мен, като например да пазарува или да прибира дрехите от химическото чистене. Единственото нещо, което аз правех, беше да плащам сметките.
	Сега нямах на разположение нищо от това, с което бях свикнала.
	Ето ме, това бях аз, започваща начисто.
	Това бях аз, градяща своето ново аз.
	Не мисля, че Мики искаше да чуе каквото и да било от това. А и той вече бе постъпил достатъчно мило, като се появи и се намеси, когато Конрад ми крещеше. Затова реших, че няма да го моля да ми помага да разопаковам кутиите и да окачвам картините.
	— Ще се справя — казах му.
	Той определено не ми повярва и не се опита да го скрие. Не само, че беше изписано на лицето му, но беше и в очите му. И не грешеше.
	Аз обаче не казах нищо. Исках да запазя истината за мен само за себе си. Този мил човек, който се намесваше, когато мъж крещеше на жена, нямаше нужда хаосът, в който бях превърнала живота си, да се докосва до неговия, по какъвто и да е начин. И аз щях да се погрижа това да не се случи.
	— Е, знаеш къде живея — отвърна той.
	Кимнах.
	— Благодаря ти. Много си мил.
	И отново получих закачлива усмивка. Когато я видях, когато я почувствах, се запитах какво ли въздействие би имало върху мен, ако наистина се усмихнеше.
	— Добре дошла в квартала, Амелия — каза Мики тихо.
	Насилих устните ми да се извият в усмивка.
	— Благодаря ти, Мики.
	Като казах това, той се усмихна още повече. Очите му се стоплиха и аз почувствах нещо, което никога преди не бях изпитвала. Може би беше заради искреността, която видях в тях. Приятелското отношение, което беше истинско. Без грам съмнение.
	Каквото и да беше, ме докосна дълбоко и на мен ми се прииска да пропълзя в това чувство, да пропълзя в него, да се заровя дълбоко, обгръщайки се в тази топлина, да се притисна в нея толкова плътно, че да усетя как се просмуква в костите ми и изтласква навън студа, който усещах в костния си мозък, откакто бях способна да чувствам.
	Той вдигна небрежно ръка, а после я отпусна.
	— До скоро.
	— Да — отвърнах, а гласът ми беше странен, пресипнал, сякаш щях да се разплача. — До скоро.
	Той ме изгледа изпитателно за миг, преди да кимне, обърна се и тръгна надолу по неравната пътека, която беше декорирана тук-там с интересни парчета стъкло и оградена с плътна линия от плочки травертин.
	Постоях малко, гледайки в посоката, в която се отдалечаваше. Колко надежден изглеждаше със своето мускулесто тяло. И колко добре му стояха дрехите.
	Беше пожарникар. Това изобщо не ме изненадваше.
	Тогава осъзнах, че докато стоях на пътеката и го гледах, той можеше да ме види и какво ли щеше да си каже тогава! Затова бързо влязох вътре и затворих вратата.
	Погледнах към дневната.
	След като предишния ден пристигнах в Магдалийн, бях взела ключовете и дистанционното за гаража и се бях разходила за първи път из къщата. Моята къща.
	Развълнувах се, когато открих, че беше дори по-хубава, отколкото на снимките. Беше построена наскоро от именития шотландски архитект Прентис Камерън. Познавах работата му, защото беше проектирал една къща в Ла Йола, която толкова ми хареса, че когато я видях, направих нещо, което не бях правила преди. Разрових се за него в интернет. И открих, че проектите му са удивителни.
	Всички бяха модерни, но без да изглеждат като дошли от Космоса. В същото време изглеждаха вечни. Необикновени. На много нива. Просторни. Отворени. С щедра употреба на прозорци. В моя случай това беше една цяла стена от къщата — тази, която гледаше към Атлантическия океан — с гледка от пода до тавана. Такава гледка, която те караше да мислиш, че се носиш над океана.
	Беше невероятна.
	Когато Конрад, Мартин и децата се преместиха от Ла Хоя в малкото крайбрежно градче Магдалийн, в щата Мейн, а моят свят се срути и аз взех решението да се изнеса, за моя радост, открих, че тази къща на Камерън се продава. И веднага я купих.
	Тя беше само на пет години, но двойката, която я беше поръчала, се беше разделила. Нещата не бяха протекли гладко (о, колко добре разбирах това!) и двамата бяха водили истинска война за къщата. Накрая съдът ги беше принудил да я продадат.
	Загуба за тях. Печалба за мен.
	Това си помислих вчера.
	И сега, вторачена в тази прекрасна къща, която се надявах да превърна в нещо изключително, аз започнах да се тревожа.
	Тревожех се дали постъпих правилно, като последвах Конрад и Мартин и се преместих в Мейн. Тревожех се дали децата бяха толкова сърдити, колкото Конрад. Тревожех се дали щях да успея да покажа на всички тях, че съм се променила. Тревожех се дали щях да успея да си върна децата. Тревожех се дали можех да им дам сигурно място, уютен дом, щастливо, голямо семейство.
	Тревожех се дали можех да направя това, което трябваше да сторя преди три години, но не направих. Да се преборя с горчивината, загубата, гнева. Да дам на децата си майка, която могат да обичат, с която да се гордеят, от която да не се срамуват и която да не мразят. Да изградя за себе си нов живот и да постигна някакво удовлетворение.
	Тревожех се, че нямаше да съм способна. Тревожех се, че след всичко, което бях направила — и докато го правех, знаех, че не е правилно — нямаше да мога да се преборя с онази част от мен, която беше истинска Хатауей. Егоистична и неразумна, раздразнителна и отмъстителна.
	Не вярвах в себе си. Бях изгубила всичко. Съпруга си. Попечителството над децата си (освен всеки втори уикенд, което се промени на веднъж месечно, когато Конрад и Мартин се преместиха в Мейн). Уважението си.
	По дяволите, аз дори не познавах себе си, така че нямаше как да вярвам в себе си.
	Докато мислех за това, се озовах до прага на дневната, която беше разположена половин ниво по-ниско. Босите ми крака стъпваха тихо по красивия и лъскав дървен под. Минах през страничния вход и тръгнах по късия коридор към четирите стъпала, които ме отведоха до възвишението на скалата, по продължение, на което беше построена едноетажната къща. Едната стена, цялата в прозорци, гледаше към океана. От другата страна беше гаражът ми с място за три коли.
	Продължих надолу по коридора. Изкачих две стъпала и се озовах в главната спалня, която беше огромна. Толкова голяма, че в нея можеше да побереш легло, гардероби, нощни шкафчета, шкафове за бижута, плюс канапета, отоманки, фотьойли, телевизор и каквото още си поискаш. Имаше дори пищна, зашеметяваща каменна камина в центъра на стаята. Тя отделяше това, което смятах да бъде зоната за сън отзад (както беше и в момента, тъй като тук беше поставено моето голямо кралско легло), от зоната за седене отпред (която тепърва щях да оформя).
	Прекосих спалнята и отидох в банята, която беше широка, колкото стаята. Тя включваше два дрешника и голяма овална вана в дъното, около която бяха разположени прозорци, гледащи към океана. Човек можеше да си вземе вана и да се взира във водата, имайки чувството, че едновременно се къпе и плава по вълните. Имаше и две мивки във формата на купи (и това бяха наистина красиви купи). Цялото помещение беше облицовано с дебели дървени летви, които създаваха едновременно рустикално и елегантно усещане по начин, който наистина беше изумителен.
	Но аз не обърнах внимание на нито едно от тези неща. Минах покрай голямото огледало над мивките и влязох в единия от дрешниците, където имаше кашони и куфари. Нещо вътре в мен ме накара да се спра директно на една от кутиите. Разкъсах лепенките, които я придържаха, и предната й част падна настрани.
	Протегнах ръка и напосоки започнах да вадя дрехите. Хвърлях ги върху капаците на другите кутии и продължавах да изваждам. Някои падаха върху кутиите. Други падаха на пода. Случайно. Без ред.
	Не беше редно да правя това. Дрехите бяха дизайнерски и скъпи. Много жени щяха да са доволни, ако през живота си имаха дори само едно от нещата, които аз притежавах с десетки, но така и не успяваха да си го позволят. Всяка една от тези дрехи беше нещо, което майка ми би носила. Но усещах в сърцето си, че трябва да се отърва от тях. Знаех го, преди хората от фирмата по преместването да бяха опаковали кутиите. Но не се бях борила. Изобщо.
	Знаех, че всяко парцалче трябва да бъде оставено в миналото. Продадено. Хвърлено. За да започна начисто.
	Излязох от дрешника и се приближих към мивките. На пода имаше няколко кутии с етикети върху тях, които сякаш казваха: „Суета“. Наведох се, разкъсах ги, за да ги отворя, и извадих нещата от тях. Сложих някои на пода, други — върху плота. Продължих, докато във втората кутия не го намерих. Моят парфюм.
	Всяка жена трябва да има специфичен аромат, беше ми казала майка ми.
	Моят бе Chanel №5. Обичах го. Той беше всичко, което трябва да е една жена. Но имах дразнещото усещане, че той не беше всичко, което бях аз. Знаех го, защото понякога се чувствах изпълнена повече с аромат на цветя. Друг път се чувствах изпълнена повече с аромат на мускус. А имаше и моменти, когато се чувствах изпълнена повече с аромат на лято. Бях научена обаче, че това е нещо лошо. Че ти си това, което си, само това, и трябва да се придържаш към него.
	Колкото до мен, аз бях дъщеря на Дж. П. И Фелисия Хатауей, което значеше, че съм Хатауей. Висша класа. Богата. Образована. Подходящо облечена. Консервативна. С добри маниери. Превъзходна. Надменна. Привилегирована. От елита.
	Аз бях това, което бях, и не ми беше даден никакъв шанс да бъда нещо различно. Така че това беше, в което се превърнах. И по този начин пренебрегнах факта, че понякога ми се искаше да бъда просто една различна Амелия, без значение каква, и да нося аромата, който би ми подхождал за деня.
	Можех да бъда нещо различно.
	Каквото си исках.
	Не каквото те изискваха от мен да бъда.
	Втренчих се в огледалото, но на мига извърнах поглед и се отдалечих. Минах през спалнята, коридора, стъпалата. Завих надясно и влязох в просторната кухня, гледаща надолу към дневната, през уютната галерия, всички те с гледка към пенещия се океан.
	Без да бързам, разкъсвах кутиите, докато не ги намерих. Моите съдове. Глинени съдове, които бяха много красиви, но струваха 40 долара чинията. Майка ми ги беше избрала. Направи го така, сякаш просто ме окуражаваше аз да ги избера. Но в действителност тя ги избра.
	Внезапно ме завладя непреодолимото желание да изнеса бързо целия сервиз на верандата и парче по парче да го хвърля в морето. Не го направих. Това щеше да е загуба, а тези съдове можеха да послужат за нещо. Започвах наново. Нямаше нужда да го правя, като хвърлям неща нахалост.
	Щях да направя нещо друго с тези съдове.
	Щях да направя нещо друго с всичките си вещи.
	Щях да им придам стойност. Истинска стойност.
	Аз щях да бъда истинска. Щях да престана да съм това, което бях: едно вече пораснало миниатюрно копие на Фелисия Хатауей.
	Щях да бъда себе си.
	Нямах никаква представа в каква жена щях да се превърна. Знаех само, че която и да беше тя, за първи път в живота си щеше да е истинска.


>	Глава 1
>	Те щяха да разберат

	Този уикенд децата, които иначе щяха да летят до Калифорния, за да прекарат ден и половина с мен, сега щяха да дойдат в новия си дом.
	Бях в Магдалийн от три дни. През това време не бях виждала Мики. Но за сметка на това се бях заровила в кутиите, като основно разопаковах разни неща, нареждах ги покрай стените, складирах ги.
	Имах план.
	Но първо трябваше да оправя отношенията си с децата. С това щях да започна.
	Заради действията ми, откакто с Конрад се разделихме — когато споделеното попечителство се превърна в срещи всеки втори уикенд, които след това се превърнаха в срещи веднъж в месеца, тъй като Конрад се премести навътре в страната и получи правото да вземе децата със себе си — отношенията ми с тях се влошиха.
	В началото имах причина и тя беше справедлива. Моят съпруг неврохирург ми беше изневерил със сестра от болницата. Жена, петнайсет години по-млада от мен. Той напусна семейството ни, за да се разведе и да се ожени за нея.
	С бившия ми съпруг подписахме документите за развода в сряда.
	Конрад и Мартин се ожениха с пищна сватба на плажа следващата събота. Синът ми им беше кум, а дъщеря ми им беше шаферка.
	И така, докато месеците преминаваха в години, моите крайни и налудничави реакции зачестиха. И поведението ми вече не можеше да се определи като справедливо. Не само защото постъпките ми бяха крайни. А защото направих това, което нито една майка не би трябвало да прави.
	Повлякох децата със себе си.
	Не че ги въвлякох умишлено в драмата ми. Ни най-малко. Просто не скрих кризите си от тях. Ето защо този първи петък в Магдалийн, когато децата трябваше всеки момент да пристигнат, аз бях на ръба на нервен срив.
	Одън, моят шестнайсетгодишен син, шофираше. Месец след като навърши шестнайсет, баща му и доведената му майка му купиха кола. Това беше окей. Но не и страхотно! От въодушевените разкази на моето момче научих каква е колата, научих, че върви (това беше всичко, от което той имаше нужда) и че беше относително модерна (това беше всичко, което той искаше).
	Докато аз щях да му купя това, за което копнееше сърцето му, дори да беше „Порше“ или „Мерцедес“. А Конрад щеше да се опита да ми каже, че ако даваме всичко на децата си, ще ги разглезим и те няма да знаят как сами да се борят за нещата, които искат. Конрад щеше да е прав.
	И въпреки това щях да купя на Одън колата, която искаше, чисто нова, с всички екстри. И ако двамата с Конрад все още бяхме женени, щях да го направя, без да се замисля, без да го обсъдя, и щях да дам на Конрад две възможности — да бъде лошият и да му вземе подаръка, или да му го остави.
	Аз обаче вече нямах думата в живота на сина ми. И така, в три и половина в онзи петъчен следобед колата пристигна и спря на алеята пред къщата. Червена „Хонда Сивик“.
	Стоях при отворената входна врата и гледах как децата ми слязоха от нея. Не погледнаха към къщата. Не погледнаха към мен.
	Одън и Олимпия Мос просто грабнаха малките си чанти от багажника и бавно, с тежки стъпки тръгнаха към къщата, сякаш вървяха към класната стая в осем часа сутринта през някоя събота, за да държат приемен изпит.
	Гледах как се приближават.
	Одън приличаше на баща си, висок, с прав нос, светлокафяви очи, гъста кестенява коса, в която потрепваха червеникави кичури. Синът ми беше по-як от баща си. Може би беше няколко сантиметра по-нисък от него, но все още растеше.
	На пръв поглед сякаш животът ни беше красива приказка и феите ни бяха орисали да сме перфектното семейство — Одън беше взел визията на баща си, докато Олимпия беше точно като мен, дребничка, но леко закръглена. Брюнетка, чиято коса беше няколко тона по-тъмна от тази на брат й и баща й, без червеникави нюанси в нея, но за сметка на това притежаваща естествен блясък, който сякаш казваше, че някой там горе наистина беше харесал мен и моето бебче. Тя имаше и моите кафяви очи, които изпъкваха още повече заради тъмния цвят на косите ни.
	Моето момче вече беше красиво, като Конрад.
	Моето момиче беше много, много по-хубаво от мен.
	Когато се приближиха, гърлото ми се сви на топка и аз се насилих да кажа:
	— Здравейте, милички.
	Одън погледна нагоре. Моето хубаво момче имаше всичко, което бях обичала в баща му (и дори повече). Очите му обаче гледаха безизразно и гърлото ми окончателно се стегна.
	Моята четиринайсетгодишна дъщеря Пипа се отдръпна, като чу гласа ми. Сякаш нож се заби в тялото ми.
	Поех този удар и го скрих навътре в себе си. Отместих се от пътя им, за да минат покрай мен. Одън отбягваше погледа ми, а Пипа дори не ме погледна.
	Последвах ги и затворих вратата. Видях, че бяха спрели и разглеждаха къщата. Надявах се, че това, което виждат, им харесва. Приближих се до тях. Искаше ми се да ги прегърна, да ги докосна, да целуна лицата им, да вдъхна аромата им. Не ги бях виждала от седмици.
	Знаех обаче, че те не желаят подобно внимание от моя страна. Вече не. Затова не направих нищо. Застанах недалече, но не и твърде близо, и казах:
	— Това е, деца. Нашето ново местенце.
	Одън си играеше с косата си.
	Олимпия изглеждаше отегчена.
	Отново ме заболя, но аз бях решила да гледам напред. Новото ми аз. Новото нас.
	Въпреки раните, които ми нанасяха, аз трябваше да продължа. Нямаше да отстъпя. Нямаше да се предам. Нямаше да позволя на слабостите ми да ми попречат да спася семейството си.
	— Стаите ви са натам. — Посочих към противоположния край на дневната, срещу кухнята. — Накарах хората от фирмата по преместването да сложат мебелите ви в двете стаи, които гледат към океана. Ако искате други…
	— Няма значение — измърмори Одън, като ме прекъсна и тръгна в посоката, която бях посочила. — Ще свършат работа.
	Олимпия го последва безмълвно.
	Аз направих същото, но не мълчаливо. Вместо това се провикнах:
	— Не съм разопаковала багажа ви. Имах идея. Помислих си: нова къща, ново начало. Може би ще искате да разгледате вещите си. Да решите какво да запазите и какво да изхвърлите. Можем да се отървем от нещата, които вече не искате, а после да излезем и да ви купим нови. Може да декори…
	— Ще трябва да търпя тези простотии само още две години. Не си струва трудът — отряза ме Одън.
	Пипа не каза нищо, само последва брат си през разположената половин ниво по-ниско дневна. Двамата тръгнаха по коридора, който, за разлика от онзи в другата част на къщата, се простираше право напред, а стълбите му водеха надолу, към брега, не нагоре.
	Избрах стаята отпред за Пипа. За Одън определих задната, защото реших, че той като момче ще има нужда от повече усамотение. Първоначално мислех да го настаня в стаята, която минаваше по цялата дължина на по-далечния край на къщата. Тя беше наистина голяма и можеше да бъде всичко — ергенска „бърлога“, семейна спалня, офис. Отказах се обаче от идеята, защото предните две стаи имаха собствени бани, а голямата стая в задната част имаше само тоалетна с мивка, без вана и душ.
	Исках децата ми да виждат океана и да имат достъп до плажа директно от стаите си. Но също така смятах, че вече са твърде големи, за да делят обща баня.
	Стоях в другия край на коридора, докато те слизаха надолу, и казах:
	— Може да оставите чантите в стаите си. Ще ви разведа из къщата.
	— Ние ще я разгледаме — отговори Одън, като в същия момент спря и погледна в първата стая.
	После продължи напред и изчезна във втората.
	Пипа огледа стаята си и пристъпи в нея, като се скри от погледа ми.
	Стоях там, чакайки и мислейки си, че нещата не вървяха никак добре. Но знаех, че няма как да е другояче.
	Търпение.
	Постоянство.
	Нужно им бе време и аз щях да им го дам. Щях да ближа раните си. Да приема да ме нараняват. Да кървя отвътре. Щях да им позволя да излеят върху мен всичко, което им тежеше, защото си го заслужавах. Така щях да им покажа, че сега е различно. Този път нямаше да наруша обещанието си. Този път наистина щяхме да изградим отново семейството си.
	И те щяха да се върнат при мен. Те бяха моите бебчета. Някога бяхме близки. Някога бяхме свързани. Някога бяхме щастливи.
	В този момент обаче те не дойдоха при мен. Одън излезе от стаята си само няколко секунди след като беше влязъл с нея и извика:
	— Пипа!
	Тя на мига излезе от своята. Двамата минаха по коридора, покрай мен и стигнаха до входната врата.
	— Вечерният час на Пипа през уикенда е единайсет вечерта — заяви Одън. — Ще я заведа при приятели. Остави ключ под изтривалката или където искаш. Тя ще се прибере чак довечера.
	Гледах вцепенено. Усещах как отвътре ме скова лед. Гърлото ми пареше от студа.
	— Излизате ли? — попитах.
	Одън отвори вратата и Пипа излезе навън, без дори да ме погледне. Но синът ми ме погледна. Или по-скоро погледна през мен. Думите му обаче бяха насочени към мен.
	— Излизам с момчетата. Моят вечерен час е полунощ. Пипа ще остави ключа някъде, за да си вляза. До после.
	След това мина през вратата и я затвори след себе си.
	Стоях неподвижно и усещах как гневът ме завладява. Децата ми влязоха в новия ни дом, който щяха да споделят с мен (не често, но все пак щяха), захвърлиха чантите си и излязоха. Не ме поздравиха. Не се разходиха наоколо. Едва ме погледнаха. А дъщеря ми дори не ми проговори. И си отидоха.
	Взирах се във вратата и шепнех:
	— Заслужи си го. Заслужи си го. Приеми го. Погреби го. Продължи напред. Продължи напред, Амелия.
	Не знам как успях, но насилих тялото си да помръдне. Отидох до кухненския плот и грабнах ключовете от къщата, които бях извадила за тях. Намерих някакви листове, написах имената им на два от тях и отдолу добавих: „Добре дошли у дома. Тези ключове са ваши. Задръжте ги“.
	Отидох до входната врата, поех си дълбоко въздух и реших, че няма да приготвям вечеря. Бях купила продукти, за да направя няколко ястия, които бяха любими и на двете ми деца. Може би щях да успея да им ги сготвя на следващата вечер.

	* * *

	Стоях будна, но чаках в стаята си, на отворена врата. Чух, че и двамата се прибраха невредими.
	Въпреки че лампата в стаята ми светеше и светлината се виждаше в коридора, никой от тях не дойде да ми каже лека нощ.

	* * *

	Късно сутринта на следващия ден седях в кухнята и пиех кафе от скъпата ми чаша, която в най-скоро време смятах да сменя, когато дъщеря ми влезе. Не ми се стори добър знак това, че се беше облякла като за излизане.
	— Съкровище, искаш ли закуска? — попитах.
	Тя се изниза през дневната и се насочи към вратата.
	И първите думи, които дъщеря ми каза в новата ни къща, бяха:
	— Поли е тук с майка си. Отиваме до мола и след това на кино. Довечера ще отидем да ядем пица. Ще се прибера до единайсет.
	Тя излезе, преди да успея да кажа, каквото и да било. Изтичах към вратата, отворих я и погледнах тъкмо навреме, за да видя малкия джип „Шевролет“. Жената на предната седалка гледаше към мен, усмихна ми се, махна ми с ръка, направи обратен завой на алеята пред къщата ми и потегли.
	Издържах. Реших, че ще понеса и това, което предстоеше. Знаех от опит, че Одън не беше от ранобудните през уикенда. Затова си взех душ. Беше грешка.
	Видях бележка на кухненския плот, която просто гласеше: „Излизам. Ще се върна по-късно.“
	Макар да знаех, че нямам право, майката в мен се бунтуваше, че моят син тийнейджър, а явно и дъщеря ми си мислеха, че могат да излизат, без да ми казват къде отиват и с кого ще бъдат. По дяволите, майката на приятелката на Пипа трябваше да слезе от колата, да влезе в дома ми и да ми се представи.
	Но се налагаше да понеса този гняв. Трябваше да го потуша, да им дам това, от което се нуждаеха. Да понеса всичко и да продължа напред. И го направих. През този ден. И през следващия, когато те не излязоха от стаите си, освен за да нападнат хладилника, без да ми продумат и дума.
	Докато не стана 5 часът. Време беше да си тръгнат и да се върнат при баща си.
	— До скоро — рече Одън, докато излизаше през вратата.
	Пипа не каза нищо.
	Усетих как вътрешно умирам и се надявах, че Бог ще ми даде сили да оцелея, защото ме чакаха няколко безкрайни седмици, през които нямаше да се случи нищо. Те нямаше да върнат обажданията ми. Нямаше да отговорят на съобщенията ми. Нямаше да направят нищо.
	Реших, че ще използвам тези седмици, за да им покажа, че нещата се бяха променили. Нямаше да отида в дома на баща им и доведената им майка и да предизвикам сцена. Нямаше да отида в училището им и да ги засрамя, изливайки пред всички гнева си към баща им и новата му жена. Вярно, сега беше лято, но дори и когато започнеше училището, пак нямаше да го направя.
	Щях да бъда това, което им обещах, когато им изпратих имейл, за да ги информирам, че се премествам в Мейн и че нещата ще се променят.
	Да, щях да бъда това и само това. Щяха да се убедят. Щяха да разберат.
	Боже, надявах се да разберат.


>	Глава 2
>	Те не отговориха


	На следващия ден шофирах по Крос Стрийт, главната улица на Магдалийн, без да имам нещо конкретно за вършене и без да отивам някъде. Просто исках да обиколя и да видя къде се намира новият ми дом.
	Родена съм в Калифорния и въпреки че Конрад премести практиката си в Бостън*, където живяхме две години, досега не бях идвала в Мейн. От видяното дотук можех да кажа, че ми допадаше. Беше красиво. Тихо. Нямаше много хора. Беше спокойно.
	[* Бостън се намира в щата Масачузетс, близо до щата Мейн. — Б.пр.]
	Въпреки че бе началото на юни, във въздуха се усещаше лек хлад, с който не бях свикнала. Помислих си, че човек лесно можеше да повехне тук, защото наоколо нямаше нито магазини, нито ресторанти, нито кина. Но въпреки всичко промяната ми харесваше. А и фактът, че нямаше почти никакъв трафик, беше голям плюс.
	За жена, която трябваше да преоткрие себе си, това позаспало крайбрежно градче в Мейн изглеждаше перфектното място да се фокусираш върху собствената ти личност, без нищо друго да те разсейва.
	Ето какво занимаваше мислите ми, когато телефонът в чантата ми иззвъня. Децата не ми бяха звънели сами повече от година. Но аз все още таях надежда. Вече бях тук. Наблизо. А не в Калифорния, докато те са в Мейн, както беше през последните десет месеца. Може би се чувстваха зле заради това, че ме игнорираха цял уикенд. Може би бяха харесали новата къща (кой не би я харесал? Беше великолепна!) и искаха да попитат дали може да доведат приятелите си. А може би бях луда да се надявам.
	Но самата мисъл да се откажа от надеждата, ме ужасяваше до краен предел. Затова продължавах да се надявам.
	Видях отбивка и пътен знак, на който пишеше Хайвър Уей, изключих от скорост и завих надясно към паркинга. Намерих свободно място, паркирах колата и грабнах чантата си. Извадих бързо телефона и се вторачих в него.
	Не се изненадах, че обаждането не беше от децата ми. Беше от майка ми.
	Това не беше първият път, в който ми звънеше, откакто напуснах Калифорния. Правеше го веднъж дневно от деня, в който се качих в колата с куфарите ми, за да прекося страната. Обаждаше се само веднъж на ден, макар че не връщах обажданията й. Според нея щеше да е невъзпитано да звъни повече от един път, въпреки че собствената й дъщеря (която, опустошена от развода, отблъсна децата си) сега шофираше през континента за първи път в живота си, за да се опита да спаси семейството си… и себе си.
	Но макар и да се обаждаше само веднъж на ден, аз пак не вдигах телефона. Знаех, че това нямаше да се приеме добре. Знаех и че тя щеше да звънне на следващия ден. И може би и на по-следващия. Нямаше да се ядоса. Съобщенията, които оставяше на гласовата поща, нямаше да станат гневни.
	Не.
	На следващия ден щеше да звънне баща ми, който щеше да нажежи атмосферата, но щеше да го направи с леден глас. Чудех се дали щях да имам смелостта да не отговоря на неговото обаждане. В интерес на истината, бях изненадана, че не се огънах и не вдигнах на майка ми.
	Но не го направих и причината беше, че шофирайки през страната, осъзнах едно — тя ме провокираше. Както и баща ми. Провокираха ме да се държа надменно и едновременно с това да се чувствам нищожна. По някаква причина губех контрол върху своите действия. Правех това, което ми беше втълпено. Правех това, което се очакваше от мен. Те просто щракваха копчето и всичко, което можех да бъда, изчезваше. Вместо него се отключваше онова, което те бяха създали и възпитали. Отключваше се и вземаше превес.
	Именно заради това през последните три години бях направила всичко, което можех, за да съм сигурна, че всеки опетнил името на Хатауей, си е платил с лихвите…
	Разводът беше такова петно. Брат ми живееше с най-студената кучка, която Западното крайбрежие беше виждало през последните двайсет години. През това време тя изсмука всеки грам радост от моя някога забавен и обичащ да се смее, сладък по-голям брат, превръщайки го в зомби. Плътта му не се разпадаше, но за сметка на това работеше до припадък. Въпреки това той по-скоро щеше да си отреже ръката, отколкото да я напусне.
	За Хатауей разводът не беше опция. Никога.
	Мама и татко не ме обвиниха за това, че Конрад ме напусна. Обвиниха него. Никой не би изоставил една Хатауей. И така, те подкрепиха всяка егоистична, безсмислена и налудничава постъпка, която извърших, за да отровя живота му и този на Мартин.
	Докато умът ми беше зает с това, телефонът спря да звъни.
	Отпуснах ръка в скута си и вдигнах поглед нагоре. Едва тогава видях, че бях паркирала пред нещо, което приличаше на магазин, но на чиято витрина със златни букви на черен фон пишеше: „Спортната зала на Камиона“. Погледнах зад надписа и видях, че това всъщност не беше типичният фитнес, а зала за бокс.
	Стана ми интересно, но това, което грабна вниманието ми беше голям плакат точно до вратата, на който с гордост пишеше: „Младежка боксова школа на Магдалийн“.
	Синът ми Одън тренираше борба. В момента, в който започна да се занимава с това, родителите ми просто полудяха (макар и тихо), ужасени, че не искаше да се занимава със спортове като поло, стрелба с лък или плаване с яхта.
	Конрад, спортист цял живот, беше извън себе си от щастие.
	Колкото до мен, не ми беше приятно да гледам как други момчета се опитват да „заковат“ сина ми върху тепиха. Беше ми неприятно да го гледам и за съжаление, не успявах да го прикрия.
	В края на краищата Одън стана много добър. Стигна се до момента, в който вече не ме искаше на състезанията си. И не само защото обикновено използвах възможността да вляза в конфликт с Конрад и/или Мартин, а и защото се опитвах да го подкрепям. Но в същото време, тъй като наистина ми се искаше да беше избрал бейзбола, просто не успявах да му покажа истинска подкрепа.
	Докато се взирах в плаката осъзнах, че клубовете за млади спортисти винаги имаха нужда от пари, организираха кампании за набиране на дарения, продаваха шоколадчета или кексчета, изпечени от майките на децата. А аз възнамерявах да направя голяма разпродажба у дома. Да продам всичко старо, за да направя място за новото. И тъй като баба ми и дядо ми и от двете страни, а също и родителите ми, ми бяха осигурили солидни фондове, с чиито средства можех да живея повече от добре, нямах нужда от парите. Възнамерявах да дам събраното от тази разпродажба за благотворителност.
	И така, гледайки табелата, стиснах телефона, грабнах чантата си и отворих рязко вратата на колата. Слязох, отидох до вратата на залата и преди куражът да ме е напуснал, влязох вътре.
	Едва бях пристъпила прага, когато чух:
	— Хубава кола.
	Погледнах наляво и видях мъж, облечен в анцуг и широка тениска с толкова дълбоко изрязани отвори за ръцете, че почти стигаха до кръста му, разкривайки плочките му. Той гледаше през прозореца към колата ми.
	Карах черен „Мерцедес SLK 350“. Красива кола, която обичах. Кола, която не подхождаше на майка с две деца и която след няколко месеца нямаше да подхожда и на зимата в Мейн.
	— Благодаря — отвърнах.
	— Мога ли да помогна?
	Тези думи дойдоха от друга посока. Извърнах глава и видях, че към мен се приближаваше висок мъж, по-висок от Конрад и дори от Мики. Беше мускулест и грубоват. И беше прекрасен.
	Мъжете в Мейн. Кой би могъл да знае?
	— Здравейте — отговорих, докато той идваше към мен. — Търся някого, който знае нещо за боксовата лига.
	— За коя? — попита той.
	В това задрямало градче имаше повече от една?
	— Младежката — отвърнах.
	Той спря на няколко крачки пред мен и скръсти ръце на гърдите си.
	— Този някой съм аз.
	— О, чудесно — измънках, вторачена в него, мислейки си, че беше почти толкова красив, колкото Мики (макар и не съвсем), което си беше подвиг.
	— Имаш хлапе, което искаш да запишеш? — заразпитва ме той.
	— Не, синът ми тренира борба — казах, изправяйки гордо рамене. Рефлексът на майката, онзи, който всяка майка трябва да има (според мен), дори да не е толкова очарована от това, с което е избрал да се занимава синът й.
	Той се подсмихна. Усмивката му беше почти толкова опустошителна, колкото тази на Мики. Макар и не съвсем.
	— Борбата става — измърмори той.
	— Така е — съгласих се. — Както и да е. Чудех се дали младежката боксова лига приема дарения?
	— Ако имаш предвид пари, тогава, мамка му, да! — каза той, изненадващо грубо. — Ако имаш предвид екипировка и тя е нова, тогава, мамка му, още веднъж да. Но ако става дума за екипировка, която е употребявана, трябва да й хвърля едно око. Хлапетата нямат нужда от боклуци. Не искам да влизат в спаринг с нещо, което би трябвало да ги предпазва, но вместо това може да ги нарани.
	Помислих си, че този мъж постъпваше правилно, но той очевидно вече го знаеше. Затова реших да запазя мислите си за себе си.
	— Имам предвид пари — казах аз. — В известен смисъл. Или не в известен смисъл, тъй като със сигурност ще са пари. Имам предвид… в бъдеще. Аз… тъкмо се преместих в Магдалийн и ще правя гаражна разпродажба. Помислих си, че евентуално лигата би могла да се възползва от приходите.
	При тези думи той се усмихна широко, което го направи още по-привлекателен, свали ръце от широките си гърди, постави дланите на бедрата си и заяви:
	— Чудесна идея. — След това се обърна, отдалечи се от мен и продължи да говори. — Ела в кабинета ми. Ще ти дам номера на Джоузи. Хващам се на бас, че повечето майки имат всякакви боклуци, които биха продали. Свържи се с Джоузи и ще се получи нещо голямо.
	— Джоузи? — попитах, решавайки, че е най-добре да го последвам, а токчетата на ниските ми обувки, каквито бях убедена, че има и майка ми (и то във всички цветове), издаваха тих звук при срещата си с дървения под.
	— Съпругата ми — каза той, поглеждайки ме през рамо. — Тя пое задачата да се занимава с даренията.
	Пое задачата? Това създаде у мен впечатлението, че преди не го е правела, което ми се стори странно. Помислих си го, защото без значение с какво се занимаваше Конрад и от какво се нуждаеше, аз го правех. Например да организирам грандиозно вечерно парти или да се появя на бизнес вечеря в подходяща рокля и да бъда чаровна, или да се включа в борда на благотворителна организация.
	И не просто го правех. Давах всичко от себе си.
	— Добре — казах на мъжа. По-скоро на гърба му.
	Влязохме в спретнат кабинет. Изненадах се, че боксьорите могат да са подредени. После обаче си наложих да престана да се изненадвам, защото всъщност не познавах нито един боксьор и следователно това бяха предразсъдъци. Реакция, която би била типична за родителите ми. Наложих си изобщо да не мисля за това и застанах на едно място, докато той вървеше към бюрото си.
	Наведе се, надраска нещо на лист хартия, обърна се и пристъпи при мен. Подаде ми листчето.
	— Номерът на Джоузи — заяви. — Ще я предупредя, че ще се обадиш. Ако искаш да оставиш и твоя телефон, ще й го дам. — Подсмихна се отново и се представи. — Между другото, аз съм Джейк Спиър. Собственик на „Спортната зала на Камиона“ и човекът зад Младежката боксова лига на Магдалийн.
	Взех листчето, пъхнах го в чантата с телефона си и му подадох ръка.
	— Приятно ми е да се запознаем, Джейк. Аз съм Амелия Хатауей.
	Пое ръката ми и както, когато се здрависах с Мики (с някои разлики като това, че не беше толкова привлекателен, да не говорим за важната подробност, че беше женен), силата и топлината на пръстите му около моите извикаха в мен приятно чувство. Нещо дълбоко.
	— И на мен ми е приятно да се запознаем, Амелия — отговори той, стискайки пръстите ми леко и за кратко, преди да ме пусне. — Наистина се радвам, че ще събереш малко средства за моите хлапета.
	Имайки предвид какво планирах и колко неща щях да продам (все хубави неща), предчувствах, че определено щях да събера малко средства за неговите хлапета.
	Усмихнах му се. После погледнах към бюрото отпред, а след това отново преместих погледа си върху него.
	— Ще ти запиша номера си, така че със съпругата ти да се свържем и да се уточним.
	— Задължително — отвърна той, като се върна до бюрото.
	Последвах го, наведох се и написах името и телефона си на лист хартия. А после се изправих и погледнах нагоре към него.
	— Ще й се обадя днес или утре, ако е удобно.
	— Ако не й звъннеш, тя ще те потърси. Голяма част от екипировката се е скапала, а в момента тече записването на новите деца. Имаме нужда от пари, за да покрием разрастването на отбора. Последното парти за набиране на средства не оправда очакванията й. Дадох й изцяло да се занимава с това и тя се провали тотално. Сега е като настървено куче. Вероятно ще ти звънне още преди да си се прибрала.
	Нямах нищо против. Не беше минала и седмица, откакто бях пристигнала, но трябваше да се приобщя. Да опозная мястото. Да подредя дома си. Да спечеля обратно семейството си.
	Но трябваше да започна и да живея.
	Това беше нещо, което не успях да направя, когато Конрад ме напусна. Моят живот беше той. Трябваше да си ближа раните, да намеря начин да ги излекувам и да продължа напред. Но не го направих.
	Сега обаче трябваше да го сторя. Мислите ми бяха съсредоточени върху следното: една нормална майка значеше нормален дом, а това в крайна сметка щеше да доведе до нормални взаимоотношения с децата ми.
	Това беше моята цел. За това живеех.
	И въпреки че този Джейк Спиър не се свенеше да ругае пред непознат човек, и то жена (майка ми и баща ми щяха да откачат, ако бяха тук, но да го направят изтънчено, разбира се), той все пак отговаряше за младежката боксова лига. Дори само това говореше добре за него, а когато мъжът е добър, това (понякога) означава, че и жената до него ще е добра.
	Имах нужда да се запозная с добри хора. Имах нужда от приятели.
	С тази Джоузи може би нямаше точно да се сприятелим, но поне щеше да ми се обади, без да е на хиляди мили разстояние и още по-добре, без да е майка ми.
	— Скъпа.
	При тази дума тръпки полазиха по гръбнака ми и изригнаха в долната част на корема ми. Насладих се на това бързо, изненадващо и обезпокоително приятно усещане и бавно се обърнах към вратата.
	Една дума. Той бе казал само една дума. И го бях виждала само веднъж. Въпреки това знаех кой е. Знаех кой ме накара да изпитам това чувство.
	Бях права.
	На прага на офиса стоеше Мики Донован в морскосин удобен широк анцуг и тясна спортна тениска с къси ръкави. Усмихваше се топло и много приветливо, видимо приятно изненадан (вероятно от присъствието ми в залата за бокс).
	Появата му тук точно в този момент бе изненадваща, но не и фактът, че го виждах в залата за бокс.
	— Не очаквах да попадна на теб тук — отбеляза Мики.
	— Ами… не — отговорих аз. — Как си, Мики?
	— Добре — рече той, облягайки се с рамо на рамката на вратата. Една обикновена поза, която за миг разруши вътрешното ми спокойствие. — А ти?
	— Много добре — излъгах.
	— Познаваш ли Амелия? — попита Джейк и очите на Мики се преместиха върху него.
	— Тя ми е съседка. Къщата на Камерън.
	Почувствах как Джейк се вторачи в мен и откъснах очи от Мики, за да го погледна.
	— Къщата на Камерън? — попита той, когато улови погледа ми, а после отбеляза. — Какво попадение, мамка му!
	— Прав си — съгласих се, въпреки че не бях съвсем сигурна какво всъщност имаше предвид. Реших обаче да предположа и отбелязах. — Имотът е прекрасен.
	Той кимна.
	— Така е. Няма начин с Джоузи и децата някога да напуснем „Лавандуловата къща“, но агентът на недвижими имоти организира оглед на „Синята скала“ и ние отидохме да я разгледаме. И страшно ни хареса. Мястото е феноменално.
	Стана ми приятно, че се съгласи с мен, но бях объркана.
	— „Синята скала“? — попитах.
	— Твоята къща, скъпа — заяви Мики и трябваше да направя всичко възможно да не подскоча, тъй като сега гласът му прозвуча много по-близо до мен, отколкото преди малко.
	Все пак успях да се сдържа и когато погледнах към него, видях, че наистина е близо. Не толкова, колкото би ми се искало (и колкото никога нямаше да почувствам), но много по-близо отпреди.
	— Моята къща?
	— Камерън я наричаше „Синята скала“. Името просто й лепна. Отива й — обясни ми той. — Някога на нейното място имаше стара къща, собственост на хората, които притежаваха парцела. Две поколения жени, които не се страхуваха да изцапат ръцете си и се грижеха за имота почти седемдесет години. Мястото беше покрито с диви зюмбюли. Посадени тук-там, те плъзнаха навсякъде. Дори прескочиха улицата и сега са и в моя имот. От което не се оплаквам. Камерън също обичаше дивите зюмбюли. Използва ги в дизайна, в цветовете, в стъклописите, при пътеката, като внимаваше да не пречи на растежа им, освен ако не се налагаше. Отиде дори по-далеч, като засади храсти, с които да компенсира унищожените по време на строителството. Заради това през март и април твоята къща изглежда като скала, която се извисява над облак от сини цветове.
	— О, боже мой — прошепнах, а думите му извикаха в ума ми удивителна картина. Прииска ми се да бях успяла да се преместя няколко месеца по-рано. Агентът на недвижими имоти трябваше да сложи такава снимка в интернет. Ако я бях видяха, сигурно щях да платя пълната цена на къщата.
	Този път не успях да се сдържа и подскочих, когато смехът на Мики изпълни стаята, не само защото звучеше извънредно красиво, но и защото ме изненада. Преди да успея да попитам кое е толкова смешно, той ми обясни.
	— Радвам се, че не си го направила, скъпа. Двойката, която възложи построяването на къщата, беше истинско бедствие. Жената бе истерична кучка, но и онзи кретен не й отстъпваше по нищо. Имотът стоя на пазара цяла вечност, защото нито един от двамата не приемаше каквато и да е оферта и се държаха така зле с потенциалните купувачи, че те се оттегляха. Двамата продължиха в същия дух и цената на къщата падна тройно, което беше срамота заради самата къща. И не заради това, че тези задници накрая бяха прецакани. Но е ужасно неприятно, защото къщата е в моя квартал и такива простотии оказват влияние върху цената на всички имоти наоколо. В крайна сметка се оказа, че единственият начин за продажба бе да се появи някой като теб, когото агентът да успее да държи настрана от тези две пирани.
	— Звучи неприятно — отбелязах и малката усмивчица, останала от смеха му, се разтегли в широка усмивка.
	— Достатъчно е да кажа, че не те познавам добре и въпреки това те харесвам много повече, отколкото тях двамата — отговори той.
	Това пък беше нещо, което на мен ми харесваше. А не трябваше. Изобщо не трябваше да обръщам внимание на това… Все пак, налагаше се да отговоря нещо, затова смотолевих:
	— Това е добре.
	— Да — съгласи се той. — Лошите съседи са кофти работа.
	Имайки предвид първата ни среща, при която се наложи да ме спасява от моя разярен бивш съпруг, реших да не отговарям.
	Мики също не продължи с темата. Вместо това подхвърли:
	— Все още не знам какво правиш тук, Амелия. — Сините му очи проблеснаха и нещо в стомаха ми изпърха. — Ако се окаже, че се боксираш, това определено ще ми изкара ангелите.
	— О, вярно — измънках, после прочистих гърлото си и продължих. — Ще продам някои мои вещи и си помислих, че мога да даря приходите на младежката боксова лига.
	Още една усмивка от Мики.
	— Фантастично.
	— Гаражна разпродажба. Джоузи ще помогне — намеси се Джейк.
	— И аз имам някои неща, с които мога да се включа. Кажи ми за кога я планираш. Ще ги донеса — откликна съседът ми.
	Това нямаше да ми помогне да стоя настрана от Мики Донован, но ако младите боксьори имаха нужда от свястна екипировка, колкото повече хора участваха, толкова по-добре. Така че дори само заради това, трябваше да се примиря.
	— Разбира се. Задължително ще те информирам.
	— И ако ти е нужда помощ, аз съм насреща — предложи той.
	Това нямаше да стане.
	— Благодаря — отвърнах, погледнах набързо към Джейк, протегнах ръка и продължих: — Беше ми приятно да се запознаем. Ще се обадя на съпругата ти съвсем скоро.
	Той пое ръката ми, стисна я и отговори:
	— И на мен. Със сигурност скоро отново ще се видим.
	— Да — кимнах и насочих вниманието си отново към Мики. — Радвам се, че се видяхме, Мики.
	Още една усмивчица.
	— И аз, скъпа.
	Наведох брадичка, отклоних поглед, измърморих едно „Довиждане, господа“ и се отправих към вратата, където ме настигна едно „Доскоро“ от Джейк и „Чао, скъпа“ от Мики.
	Докато бързо прекосявах залата, отправих колеблива усмивка към боксьора, който още тренираше. Сега не удряше по крушата, както когато влязох, а скачаше на въже.
	Той ми се усмихва разсеяно в отговор, но останах с впечатлението, че го направи само защото очите ни се срещнаха.
	Продължих да вървя през залата и погледът му се отклони от мен, което ме жегна. Той не изглеждаше зле, макар че не беше така великолепен като Мики и Джейк. Не можех да определя точната му възраст. Предполагах, че Мики и Джейк са горе-долу колкото мен. И въпреки че скачащият на въже боксьор изглеждаше по-млад, определено не беше на двайсет. Така че не беше чак толкова по-млад. Просто не беше заинтригуван от мен.
	Аз бях жена, намираща се в зала за бокс. Имах гърди. Имах дупе. Имах дълга коса, гъста и лъскава. Но за него, един мъж в средата на трийсетте, след когото може и да не се обърнеш, но и когото не би отхвърлила просто така, аз не съществувах.
	Бях женена за Конрад шестнайсет години. Преди това бяхме заедно три години. А през трите години след развода, умът ми беше зает изцяло с гняв и желание за отмъщение. Не се бях замисляла дали мъжете ме заглеждат, защото аз самата не се заглеждах по тях.
	И тогава дойде Мейн. А ден след пристигането ми… Мики. И когато онзи трениращ боксьор изобщо не ме забеляза, осъзнах, че нямам представа какво би си помислил един мъж за мен. Нямам представа дали мъжете ме заглеждаха. До момента, в който разбрах, че не ме забелязваха.
	Мики предизвикваше в мен чувства, които не можех да си позволя да изпитвам и които се надявах, че успявам да скрия. А той самият или беше феноменално добър в това, да се прикрива, или аз не му влияех ни най-малко. Предположих, че е второто.
	Джейк беше женен, но и той дори не отклони поглед за миг, за да погледне косата ми. А имах хубава коса. На всичкото отгоре скачащият на въже боксьор едва ми хвърли един поглед.
	Огледа автомобила ми. Мен — не.
	Влязох в колата си и без да губя нито минута, се измъкнах от паркинга, бягайки от Мики, опитвайки се да погреба дълбоко жегването от това, което току-що осъзнах, от начина, по който ме засегнаха и по който ме накараха да се чувствам — стара и преминала разцвета си, незабележима, просто едно тяло, което минаваше през залата, тяло, което не беше нито женско, нито мъжко… не беше никакво.
	Шофирах и целенасочено мислех за своя дом, който, уви, беше срещу Мики, от другата страна на улицата.
	Шофирах и се насилвах да си повтарям, че съм щастлива, защото бях намерила местна организация, която да използва за нещо добро парите, в които щях да превърна моя стар живот. Но в същото време се чувствах притеснена, че всичко това щеше да включва и Мики.
	Излизах от колата, която оставих в гаража, когато телефонът изненадващо иззвъня.
	Вратата на гаража се спускаше, докато аз вадех телефона от чантата си, изпълнена с някакво безпокойство.
	Неофициално, но решително бях прекъснала отношенията си с Робин, моята най-добра приятелка в Ла Йола. Причината беше, че тя твърде много приличаше на майка ми и през цялото време ме поощряваше да се държа като кучка, за да направя черен живота на Конрад, но най-вече на Мартин.
	Заедно с осъзнаването, че майка ми и баща ми подкрепяха ужасното ми поведение (достигнах до извода, докато шофирах из страната), аз реших, че и Робин ми влияеше зле.
	Тя също ми беше звъняла и аз й написах съобщение. Щях да й пратя и имейл, когато компютърът ми бъдеше инсталиран. Според плана ми, ако не успеех да превърна приятелството ни в нещо, което да е по-полезно за мен, най-вероятно щяхме да се превърнем просто в познати. За което щях да се оправдая с разстоянието, ако тя повдигнеше въпроса.
	Но за мен това не беше нещо нормално и не го приемах леко. От самата мисъл да изгубя Робин ме болеше и аз мразех това чувство. Бяхме приятелки от години. Запознахме се на едно парти, когато Конрад се присъедини към практиката на съпруга й. Тя беше красива и забавна и обичаше децата ми така, както аз обичах нейните. Прекарвахме много време заедно. Споделяхме всичко една с друга. Вярвахме си безрезервно. За моите четирийсет и седем години тя беше единствената жена от всичките ми познати, която се превърна за мен в сестрата, за която винаги съм копняла.
	През последните години другите ми приятелки започнаха да ме избягват заради отвратителните ми постъпки. Единствената, която ми остана, беше Робин.
	Но нейният съпруг я напусна две години преди да го направи моят, и не заради медицинска сестра, а заради инструкторка по пилатес. Така че Робин беше превърнала поведението на кучка в истинско изкуство, усъвършенствайки уменията си много преди аз да вляза в играта.
	И така, тя беше моят ментор, при това много добър. Ние правехме глупостите си с такова задоволство, че едва наскоро осъзнах колко отчаяни всъщност сме били.
	Тя все още беше там, живеейки в своята горчилка и подклаждайки моята, без да има изгледи скоро да се осъзнае, да загърби миналото и да вземе обратно живота си в ръце. Но за да си върна децата, аз трябваше да се променя. Трябваше да прекъсна връзката си с нея.
	Което и правех, за да започна начисто.
	Така че обаждането можеше да е само от майка ми, което от своя страна щеше да е в разрез с нейния типичен метод на действие. Или, ако все пак беше пришпорила нещата, щеше да е от татко, ядосан, че не връщам обажданията на майка ми, и не само искащ, но и настояващ да сподели това с мен, порязвайки ме до мозъка на костите ми с ледените си думи и карайки ме да се чувствам едно нищо.
	Но сега знаех дали да вдигна, защото на екрана бе изписан непознат номер.
	Майка не би играла игрички. Не би хитрувала. А татко не би ми звъннал от никъде другаде, освен от своя мобилен, защото това би изисквало да помни номера ми. А той никога не би положил такова усилие, дори и само за да си достави удоволствието да ме скастри.
	Все пак можеше да е Робин. Тя използваше всевъзможни начини да стига до хора, които не искаха да се чуват с нея.
	Макар и да си мислех това, реших да поема риска и да отговоря на обаждането, вдигайки телефона към ухото си и казвайки едно любопитно:
	— Ало?
	— Ало? Амелия ли е? — попита женски глас, който, за щастие, не принадлежеше на Робин.
	— Да — отговорих, излизайки от вратата на гаража, която ме отведе в трапезарията.
	— Обажда се Джоузефин Спиър — продължи жената и аз спрях. Очите ми бяха фокусирани върху синьото море, което се виждаше през прозорците ми, а мислите ми — върху факта, че Джейк не беше излъгал. Съпругата му явно наистина беше като настървено куче и както беше казал, дори не се бях прибрала у дома, когато тя звънна. — Запознали сте се с мъжа ми Джейк Спиър в залата за бокс.
	— Така е — потвърдих. — Радвам се, че се обади.
	— Екипировката за глава е изключително важна в бокса — заяви неочаквано тя. — Имаме трийсет и седем момчета в школата, а екипировката пасва добре на едва дванайсет от тях. — Гласът й започна да се изпълва с въодушевление. — Джейк ми разказа какво планираш, а една разпродажба на вещи е точно това, което е нужно! Не знам защо сама не се сетих.
	Не успях да изразя съгласието си, защото тя си пое бързо въздух и продължи.
	— Виж, не искам да те притискам, но сезонът ще започне, преди да се усетим, а продажбите ни на кексчета и абонаментът за списанието не са особено ефективни. Всеки обаче има в дома си ненужни вещи, които някой друг ще иска. Така че, ако си съгласна, ще се обадя на Алиса. Тя е моя приятелка и майка на едно от момчетата, които тренират. Ще активираме и другите майки. Така ще получим повече неща за продаване и ще разпространим новината за предстоящата разпродажба.
	— Това е чудесно, Джоузефин. Мисля, че, колкото по-голяма стане разпродажбата, толкова по-добре. Но само да те предупредя, че наистина имам много неща, които трябва да продам — казах й аз. — Планирам да отпечатам листовки, да публикувам обява във вестника, да се срещна със собствениците на кафенета, офиси и магазини и да ги попитам дали мога да окача съобщения на таблата им за обяви…
	Не бях свършила, когато тя заяви:
	— Чудесно! А аз ще говоря с училищата. Те изпращат имейли на родителите дори и през лятото. Могат да го включат като новина. Освен това ще са ни нужни доброволци… — Джоузефин се поколеба, преди да каже: — Може би трябва да се видим и да обсъдим и уточним всичко. Ще помоля и Алиса да се присъедини. Работиш ли? Ще ти е по-удобно да обядваме заедно или да вечеряме? А може би на по кафе?
	Да, Джейк не беше излъгал. Жена му беше много енергична.
	— Аз… не работя — признах, изпитвайки още едно непознато ми досега чувство, чувството на срам от този факт. Никога не бях работила. Никога. Нито веднъж през целия си живот. Отхвърлих настрана тези мисли и продължих. — Така че мога да се съобразя изцяло с твоята програма.
	— Прекрасно. Ще говоря с Алиса и ще ти звънна. Как ти звучи?
	Тръгнах към кухнята, за да оставя чантата си на плота, и отговорих:
	— Звучи чудесно.
	— Джейк каза, че си нова в Магдалийн?
	— Тук съм от по-малко от седмица.
	— Е, тогава добре дошла в нашия град. Сега той е и твой дом и чакам с нетърпение да се запознаем.
	— Аз също, Джоузефин.
	— Джоузи. Моля те, наричай ме Джоузи.
	— Добре, Джоузи.
	— Ще ти звънна веднага щом говоря с Алиса.
	— Прекрасно.
	— Доскоро, Амелия.
	— Доскоро, Джоузи.
	Тя затвори и аз захвърлих чантата и телефона си на кухненския плот. Отидох до хладилника, отворих го, погледнах в него и въпреки че бях пропуснала закуската и бях забравила за обяда, а хладилникът беше пълен, тъй като децата бяха тук за уикенда, нищо не грабна вниманието ми. Затворих го и в същия момент подскочих, защото телефонът ми отново иззвъня.
	Грабнах го от плота, видях същия номер на екрана и вдигнах.
	— Джоузи? — казах вместо поздрав.
	— Сряда по обяд ще ти бъде ли удобно? — попита тя в отговор.
	Загледах се в плота, мислейки си, че тя не беше просто енергична, а направо умираше от желание да действа.
	— Да, устройва ме.
	— Чудесно. По обяд. В „Закусвалнята на Уедърби“. Ние ще сме двете блондинки до прозореца.
	— Е, ако все пак има и други две блондинки, знайте, че аз съм ниска брюнетка на средна възраст — информирах я.
	— Дребничка.
	— Моля?
	— Жените не са ниски. Те са дребнички. И никога не са на средна възраст. Те са зрели.
	Не знаех как да отговоря по друг начин на това откровено и толкова категорично направено изказване, затова казах само:
	— О, да.
	— Разбира се, ти можеш да наричаш себе си, както искаш. — Джоузи прозвуча леко смутена.
	Изпитах необходимост да успокоя смущението й.
	— „Дребничка“ е по-хубава дума. Както и „зряла“.
	— Така е наистина — съгласи се тя. — Макар че „зряла“ не ми е сред любимите думи. Не разбирам защо е нужно да се уточнява това.
	Не можех да не се съглася.
	— Е, значи, ще съм дребничка зряла брюнетка — казах в опит да се пошегувам. — Както и да е, това за зрялата ще си остане между нас.
	— А двете с Алиса ще сме недребничките зрели блондинки — отвърна тя и за мое облекчение успях да доловя усмивка в гласа й. — Но трябва да имаш предвид, че тъй като е лято, с мен ще е синът ми Итън. А колкото до Алиса и съпруга й Джуниър, те са мили, сърдечни хора, които взеха мъдрото решение да увеличат значително популацията на Магдалийн със своето потомство. Ето защо около нея ще има рояк деца, които ще създават хаос. Ще направя всичко възможно Итън да не се присъедини към тях, но той си има собствено мнение, а с баща му се опитваме да насърчаваме това му качество.
	Подсмихнах се.
	— Това е добре, защото така ще е трудно да ви пропусне човек.
	— Именно — съгласи се тя. — И така, уговорихме ли се?
	— Да, Джоузи. Ще се видим с теб и Алиса в сряда в „Закусвалнята на Уедърби“.
	— Не можеш да го сбъркаш. Градът не е голям. Намира се точно на Крос Стрийт. Но ако срещнеш някакви трудности, просто ми звънни.
	Звучеше някак странно официално, което в известен смисъл контрастираше с нейния ругаещ, но приятелски настроен и абсолютно непринуден съпруг.
	— Ще го намеря — уверих я.
	— Добре. Ще се видим тогава, Амелия.
	— Да, Джоузи. Ще се видим в сряда.
	Тя затвори и аз оставих телефона на плота. Вдигнах глава и огледах красивия ми дом, който не изглеждаше толкова пленителен с кутиите, натрупани до стените.
	Както и да е, очевидно бе, че щом Джоузи Спиър се ангажираше с разпродажбата, тя щеше да се случи бързо, а аз можех да започна да създавам дом, който да обичам и в който децата ми да се чувстват уютно.
	Но докато нямах пред себе си едно чисто платно, бе невъзможно да се захвана с подреждането на дома ми. Което значеше, че като оставим настрана удовлетворението ми от безцелната ми разходка, която всъщност беше дала резултат, защото се бях запознала с нови хора и имах планове за сряда, точно в този момент нямаше какво да правя.
	Нямах нищо.
	Нямах приятели.
	Нямах домакинска работа.
	Нито работа, на която да отида.
	Децата ми нямаше да си дойдат вкъщи всеки момент.
	Кабелната телевизия и интернетът щяха да бъдат инсталирани едва утре, така че нямах дори и това.
	Изведнъж ме обзе странно усещане, почувствах се смазана. Смазана от тежестта на всички тези нови неща, които ме заобикаляха. Смазана от тежестта на всичко, което трябваше да направя, за да превърна къщата в мой дом. Смазана от тежестта на всичките си грешки и от усилията, които щяха да са нужни, за да ги поправя. Смазана от самотата, която през всичките тези години не се бях опитала да превърна в усещане за мир със себе си, когато си сам. Смазана от страх от сянката на родителите ми, които сега стояха настрана, но щяха да се уморят от това и да се опитат да нахлуят в живота ми по коварен начин и да унищожат в зародиш всичко, което се опитвах да създам.
	Бяха ми нужни усилия. Беше ми нужно време. Стоях в своята красива просторна кухня с гледка към синьото море и положих всички усилия да превъзмогна страховете си.
	Тогава си съставих план.
	Грабнах телефона, заредих картата, за да може GPS-ът да ме навигира, и се върнах обратно в колата ми. Излязох от гаража и потеглих към строителния магазин, в който се продаваха неща за дома от типа „направи си сам“. Оттам взех толкова цветни мостри за боя, че можех да отворя цял щанд вкъщи.

	* * *

	След това отидох до най-близкия мол, не само за да проверя къде се намира, но и за да си купя няколко книги. И едва тогава се прибрах.
	Сложих мострите в кухненското чекмедже. Щях да ги разгледам след разпродажбата и след като вече съм поживяла малко в „Синята скала“. Внезапно установих, че това име ми харесва, и реших, че така ще наричам къщата, дори когато трябваше да давам адреса си за доставки.
	И тогава направих нещо, което не бях правила никога преди. Нещо, което никога не съм си мислила, че ще направя.
	Прекарах време със себе си.
	Полегнах на дивана с чаша вино. Почетох книга. От време на време се взирах в океана. След това си сипах още една чаша вино. И още една.
	Докато го правех, осъзнах, че ми харесва да чета, да си наливам вино, да гледам океана. Засега не мислех да вечерям.
	Накрая заспах и когато се събудих три часа по-късно, не направих това, което преди щях да сторя, просто защото майка ми щеше да заяви, че не е прилично да спиш с дрехите си на дивана.
	Не се замъкнах в леглото ми, а вместо това затворих очи и отново заспах с дрехите. Но спах добре и се събудих с болка в раменете.
	Въпреки това по някаква причина се чувствах доволна.

	* * *

	Изчаках да стане вторник следобед, преди да пиша на децата и да им съобщя, че ще правя разпродажба, за да се отърва от някои стари вещи и да започна начисто. Поканих ги да наминат, да прегледат нещата си и ако искат да изхвърлят някои от тях. Споделих също, че приходите щяха да отидат в местната младежка боксова лига.
	Не им писах в понеделник, след като си тръгнаха, защото не исках да си мислят, че сега, когато сме в един град, ще ги задуша с патологични опити за комуникация. Нито пък че ще им досаждам с добрите си намерения.
	Просто исках да изглежда нормално.
	Надявах се, че е.
	Може би беше нормално, а може би не.
	Не знаех.
	Никой от тях не отговори.

	* * *

	В сряда, по време на обяда, с общите усилия на двете блондинки, чиято красота ти вземаше дъха, направихме големи планове за грандиозна гаражна разпродажба, която щеше да подпомогне младежката боксова школа на Магдалийн.
	Джоузи бе изискана, с класа и в началото плашещо ми напомни за моите родители. След това обаче я видях как общува с ослепителната, но безпардонна Алиса, която сякаш казваше: „Приеми ме каквато съм или се разкарай“, и от която моите родители щяха да се отвратят.
	И макар че Джоузи се държеше донякъде официално, ми стана ясно, че това бе просто част от нейната сложна личност. После всичко си дойде на мястото.
	Двете бяха дошли без децата си, което бе малко разочароващо. Също така ми казаха, че няма как да се справим с начинанието си, ако не привлечем всички майки на децата от школата, които имаха тонове с вещи, от които искаха да се освободят, и повечето от тях горяха от желание да помогнат.
	Така че щеше да се получи грандиозна гаражна разпродажба. И може би щях да се сдобия с две приятелки. Което беше добре.

	* * *

	Но не беше добре това, че изчаках до неделя, за да пиша отново на децата ми и да им напомня за разпродажбата, която щеше да е следващата събота. Предоставяше им се възможност да се освободят от старите си неща, за да си вземат нови. Споделих, че ще съм щастлива, ако ми отговорят скоро, защото подготовката течеше с пълна пара. И Джоузи, и Алиса работеха, но и двете имаха толкова много енергия, която допълнително се подклаждаше от огромното им желание да съберат голяма сума пари.
	Поканих Одън и Пипа да дойдат на разпродажбата, ако искат, но отново никой от тях не отговори.

	* * *

	През следващата седмица и половина направих дизайна, принтирах, разлепих и раздадох листовките, публикувах обяви в различни вестници, отворих вратите на дома си и приех какви ли не вещи, които майките на младите боксьори идваха да оставят. Дори говорих по местното радио, за да разкажа за събитието. Освен това планирах да приготвя и закуски, които хората да могат да си купят, за да извлечем възможно най-голяма полза от разпродажбата.
	Когато Алиса дойде да остави вещите си за продан, погледът й се спря на някои от нещата, с които планирах да се разделя. И така тя си тръгна за вкъщи с две кутии, пълни с предмети, които просто трябваше да има. Поспорихме приятелски за това, че не й позволих да плати. Накрая тя отстъпи само защото остави други три пълни кутии, които смяташе да вземе и плати в големия ден, като ги надписа с маркер: „На Алиса. Пипни я и ще те преследвам до живот! Разбра ли?“.
	През тази седмица и половина не безпокоих повече децата.

	* * *

	Два дни преди разпродажбата им писах, за да им напомня за събитието и отново да ги поканя да дойдат, ако искат.

	* * *

	Те не отговориха.


>	Глава 3
>	Чисто пано

	Вечерта преди разпродажбата стоях в кухнята, напълно изтощена.
	Бях готова… или почти.
	Имаше предмети из цялата къща. Някои бяха складирани покрай вратите, за да бъдат изнесени на следващия ден в двора и на верандата. Тези предмети бяха подредени (после преподредени, а в някои случаи и пре-пре-подредени), за да бъдат изложени така, че да привличат максимално внимание. Всички имаха цени. Имаше и табели, които щяха да упътват хората из стаите, където имаше още неща, включени в разпродажбата.
	Аз бях в кухнята и печах сладки.
	В един магазин бях намерила сладурски найлонови торбички с весели шарки. Реших в тях да сложа бисквитите, които опекох, а после да ги вържа с големи, ярки, екстравагантни панделки. Същото направих и с шоколадовите сладки. Както и с бисквитите с фъстъчено масло, в които бях мушнала малки шоколадови хапки. Сладките бяха разпръснати по целия кухненски плот, върху специални поставки (включени в разпродажбата) и големи подноси (които също се продаваха).
	Бяха готови — опаковани и с поставени върху тях цени.
	В момента се занимавах с малките кексчета с глазура от разбити белтъци и поръсени с малки захарни цветчета. Кексчета, които не само бяха вкусни, но със своите бели „шапчици“, декорирани с многоцветни пръчици, бяха истински магнит за децата. Щях да продам всичките за петнайсет минути. Без съмнение.
	Бях приготвила големи количества лимонада и студен чай, които щях да сипя в модерните ми кристални диспенсъри за продан, както и в не толкова модерните стъклени диспенсъри, които също се продаваха.
	Беше осем часът вечерта, а не се бях спряла от предния ден. Не, всъщност не бях почивала дяла седмица. Предишната вечер си бях легнала в полунощ. Но тази нощ се нуждаех от сън и отдавна трябваше да съм приключила е, приготовленията.
	Вместо това се занимавах с глазурата на кексчетата, а във фурната се печеше още цяла дузина. Поне бяха последните. След това щях да си сипя чаша вино, да си взема душ и да се мушна в леглото. Ако след тази последна дузина все още имах сили за каквото и да било.
	Мислите ми се въртяха около това, когато звънецът на вратата иззвъня. За първи път не се зарадвах на звука на красивите камбанки.
	Не, вместо това трябваше да се преборя с желанието си да удуша тази късно появила се майка на поредния млад боксьор. Тя щеше да изсипе своите боклуци, на които после аз трябваше да сложа цени и да подредя, и то в осем часа вечерта преди големия ден. А се знаеше, че стартираме в седем сутринта.
	Оставих лъжицата в купата и тръгнах към вратата. През декоративните дървени решетки на прозорците успях да забележа, че отвън стояха няколко души и че единият от тях със сигурност не беше майката на някой млад боксьор, а баща му.
	Това обясняваше нещата и може би трябваше да се досетя. Мъжете не бяха от най-съобразителните.
	Превъртях ключа в ключалката и отворих вратата, опитвайки се да изглеждам любезна, а не готова на убийство. Но застинах неподвижна.
	— Здравей — каза Мики Донован, стоейки на вратата ми, непростимо привлекателен в своите избелели дънки, избеляла дънкова риза с навити над лактите ръкави и леко набола брада, която подчертаваше силната му челюст.
	С него имаше още двама души, на които не обърнах внимание, защото, първо, Мики се усмихваше; второ, той наистина изглеждаше непоносимо привлекателен в небрежните си дрехи; и трето, държеше пред себе си голям кашон, пълна с неща, на които щеше да се наложи да сложа цени и да подредя, което значеше, че щях да се простя с виното и душа. Вместо тях щях да се насладя на поставяне на цени, подреждане и после лягане.
	— Боже, да не би Раят да се е преселил в дневната ти?
	Помръднах, но само колкото да примигна.
	— Моля? — попитах.
	— Амелия, скъпа, не знам какво правиш там вътре, но ухае така, сякаш самият Бог готви.
	Леле. Това прозвуча добре. Много добре. Направо невероятно. Ненормално добре.
	Обичах да пека. Бях се влюбила в това още в училище, в часовете по домакински умения*. Когато обаче превзех огромната кухня на нашите, за да се забавлявам с новооткритото си хоби, майка ми веднага се намеси, за да прекрати тези занимания.
	[* Задължителни за всички ученици в САЩ. — Б.пр.]
	— Имаме си персонал, който отговаря за тези неща, Амелия — смъмри ме тя. — Да не говорим, че една дама трябва да направи всичко възможно да стои настрана от сладките неща.
	За съжаление, години по-късно, когато тези окови бяха скъсани и аз можех свободно да пека за удоволствие, ми бяха поставени нови, защото Конрад мислеше по същия начин.
	— Ще направя коремче заради теб, съкровище — каза ми той, след като за втори път му бях изпекла сладки. След това ме погледна многозначително: — И ти не искаш да се сдобиеш с такова, нали?
	Когато се появиха децата, си казах, че вече мога да си позволя да пека — децата си бяха деца и обичаха сладките и покритите с глазура кексчета. Но грешах. Конрад се държеше така, сякаш, когато им предлагах сладко, им давах отрова.
	Всъщност той директно ми каза, че това е отрова.
	— И трябва да я избягваме на всяка цена, скъпа.
	И така, примирих се да им приготвям тайно кексчета, сладки, пайове и торти, когато баща им беше в командировка за някоя конференция. Като изключим това, бях погребала тази част от себе си.
	И трябва да призная, че когато преди няколко часа започнах да пека, без значение колко уморена бях, изцяло се потопих в това, което правех. Единственият проблем беше, че умората вземаше превес и просто не можех да се насладя истински. Въпреки това Мики беше прав. Къщата ухаеше като в пекарна. Сладко и вкусно. И божествено. Така че бях взела правилното решение да се върна към печенето на сладки. Заради мен самата. И заради децата.
	Всъщност може би следващия път, когато дойдеха, щях да успея да ги убедя да останат вкъщи с мен за повече от пет минути, подкупвайки ги с кексчета.
	— Земята вика Амелия. Тук ли си, мила?
	Тръснах рязко глава и се фокусирах върху Мики, който смеейки се, ми говореше с плътния си дълбок глас. Смехът му и това, че изрече името ми, ме караха да изпитвам чувства, каквито не исках.
	— Извинявай, беше дълъг ден.
	— Обзалагам се, че е било така — промърмори той, докато очите му шареха по мен, нещо, на което се насилих да не обръщам внимание. После протегна кашона, който държеше в ръце. — Джуниър се обади. Каза, че големият ден е утре. Ти не ме предупреди.
	Не го направих, наистина, и не защото го избягвах (което действително правех), а защото напълно бях забравила.
	— Така е, Мики. Извинявай.
	Той продължи да се усмихва.
	— Не е нужно да се извиняваш, мила. Нямаше как да не забележа, че през цялата седмица в дома ти кипи дейност. С децата се разтършувахме из къщата и решихме да донесем това тук, за да се включим и ние.
	— И да си вземем кексче.
	Тези думи бяха казани от някой друг и аз най-накрая забелязах момчето и момичето, които стояха от двете му страни. Когато очите ми се спряха върху тях, установих, че Мики и бившата му жена явно бяха създали „обърнати“ огледални копия на себе си.
	Дъщеря му очевидно беше по-голямата и много приличаше на баща си. Само че беше по-ниска и доста закръглена, дори пухкава, защото явно все още носеше пълнотата, характерна за периода преди съзряването.
	Момчето му имаше тъмноруса коса и за късмет, беше взело сините очи на баща си. Освен това имаше тяло, което тепърва щеше да се развива и да разцъфне в пълния си блясък. Предположих, че дъщерята на Мики е на около тринайсет или четиринайсет, а синът му — на десет или единайсет.
	— Моето момиче, Ашлин — каза той, кимвайки с глава към дъщеря си. — Пише се, както е на ирландски. — Прозвуча сякаш често му се налагаше да го повтаря. Беше дал красиво име на дъщеря си, но очевидно хората нерядко го бъркаха. — Килиън също се пише както на ирландски — продължи той, кимвайки с глава на другата страна, към момчето.
	— Ясно — смотолевих. — Ще се постарая да ги напиша правилно на коледните ви картички. — Това накара Мики да се усмихне широко, Килиън да се подсмихне леко, а очите на Ашлин проблеснаха като тези на баща й. — Какво ще кажете да влезете и тримата, да оставите нещата и да си вземете по едно кексче? — поканих ги аз.
	— Страхотно! — заяви Килиън и се втурна вътре, право към кухнята, което накара сърцето ми да се свие, най-вероятно, защото ми се искаше поне едно от моите деца да беше направило същото.
	— Благодаря ви, ъъъ, госпожо… — рече Ашлин и думите й увиснаха във въздуха.
	— Няма нужда от „госпожо“ — усмихнах се в отговор и се дръпнах от вратата. — Аз съм Амелия.
	Тя погледна към баща си, който влезе в къщата, след това ми кимна и го последва.
	Затворих вратата след тях и отново ги подканих:
	— Вземете си кексчета. Или торбичка със сладки, ако предпочитате.
	Ашлин се запъти към кухнята.
	— Само да кажа — започна Мики. Когато го погледнах, видях, че беше сложил кашона с нещата си на пода, на горното стъпало, откъдето се слизаше към дневната на по-ниското ниво. — На децата ми не им е позволено да се обръщат към по-възрастните на малко име.
	— О — промърморих, ядосвайки се на себе си, че сама се бях поставила в това положение.
	— Не се притеснявай — каза той тихо и бързо, а след това се появи една от онези негови непринудени усмивки. — Тя и без това не би се обръщала към теб на малко име. По-скоро ще избягва да те нарича, както и да било, докато не получи разрешение да ти вика „лельо Амелия“. Така се обръщат към възрастните, които чувстват по-близки.
	Изглежда, че в известна степен Мики беше строг с децата си. Не знаех какво да мисля, но си напомних, че не беше моя работа, и нямаше нужда да разсъждавам по въпроса. Затова само кимнах.
	— И също така искам да отбележа — продължи той, говорейки по-тихо, — че явно си се скъсала от работа. Вижда се с просто око. — Посочи с ръка към стаята. — Така че ние ще разопаковаме нещата и ще им сложим цени. Не е много готино от наша страна да ти изсипем боклуците си в последния момент.
	Стана ми приятно, че беше забелязал. Но продължавах да смятам, че за него нямаше да е здравословно да е около мен (въпреки че за мен щеше да е), затова казах:
	— Много мило от твоя страна, но ще се справя. Кашонът ти не е голям и няма да ми отнеме много време.
	Не изглеждаше убеден. Изучаваше ме внимателно.
	— Добре ли си?
	Въпросът ми се стори странен, затова отговорих:
	— Разбира се.
	Той продължи да ме изучава, а след това попита:
	— Ядеш ли изобщо?
	Едва в този момент осъзнах, че не бях слагала нищо в устата си, ако не броим шпатулата, която облизах сутринта, след като бях приготвила сместа за кексчетата.
	— Добре съм, Мики — отговорих.
	Още известно време продължи да ме изучава. След това погледна към кухнята, промърморвайки:
	— Ще е добре, когато разпродажбата приключи. Ще можеш да се устроиш и най-накрая да си починеш.
	Грешеше. Бях си почивала твърде дълго. Сега имах нужда да се ритна сама отзад по много причини.
	— Да, така е — излъгах и продължих: — След като утрешният ден приключи, всичко ще се нареди.
	— Ще ти помогна — заяви той. — В неделя ще подсигуря храна и напитки и ще ни дойдеш на гости. Ще запаля грила, ще приготвя няколко наденички, малко пиле. Ти ще се отпуснеш на стола с бира в ръка, ще мързелуваш с мен и децата, ще правиш каквото си искаш. — След това ме награди с още една усмивка, а сините му очи отново зашариха по мен, нещо, което хем исках, но в същото време горещо се молех да спре. — И да знаеш, че ако на края на вечерта се наложи да те донеса на гръб до тук, няма да ми направи никакво впечатление!
	Колкото добре прозвуча коментарът му за това, че домът ми ухае божествено, точно толкова зле ми прозвуча поканата му, макар че нямах право да се чувствам така. Прозвуча ми зле, защото никой мъж, който се интересува от дадена жена, няма да доведе децата си в къщата й в последния момент, а после да я покани на неделно барбекю в дома си, на което да се „отпуснат“ и да „мързелуват“.
	Мъж, който се интересува от дадена жена, би подбрал момента и би планирал внимателно такива срещи с децата си. Нещо повече, те биха се случили само ако мъжът е сигурен, че иска да покани жената отново. И отново. Докато тя остане, може би завинаги.
	Или поне аз така щях да постъпя.
	Така направи и Конрад с нашите деца. За съжаление, когато започна да планира и полага такива усилия спрямо новата си жена, все още беше женен за мен.
	— Боже, Амелия, май заспиваш права! — възкликна Мики.
	Сепнах се и се фокусирах върху него.
	— Извинявай. Наистина съжалявам. Умът ми е зает с хиляди неща.
	Преди Мики да успее да отговори, някой се провикна от кухнята:
	— Не знам какво да си избера.
	И двамата се извърнахме и видяхме Килиън, който стоеше сред поръсените с цветни пръчици кексчета и торбичките със сладки и изглеждаше така, сякаш беше попаднал в шоколадовата фабрика на Уили Уонка*, но не беше получил разрешение да пусне на свобода лакомника в себе си.
	[* Герой от книгата за деца „Чарли и шоколадовата фабрика“ на Роалд Дал. — Б.пр.]
	— Каквото искаш, Килиън! — провикнах се и аз.
	Очите на Килиън станаха огромни, когато чу това, и аз за малко не избухнах в смях.
	— Госп… ъъъ, хей! — Ашлин се провикна към мен. — Искате ли да довърша глазурата на тези? — Тя посочи към кексчетата, които още не бяха готови.
	— Тя е добра в това — рече тихо Мики. Гласът му дойде някъде отдалече и аз се обърнах. В този момент долната ми челюст увисна, защото го видях да се навежда над кашона си. Той извърна глава и улови погледа ми. — Позволи й да го направи.
	— Аз… — Погледнах към Ашлин и предложих: — Какво ще кажеш да го направим заедно?
	Лицето й грейна.
	Без да имам друг избор, тръгнах към нея.
	Килиън пъхна едно кексче в устата си, докато майсторски махаше с устни хартията от него.
	Никога не бях виждала някой да прави това, затова с усмивка отбелязах, докато вървях към кухнята:
	— Имаш специални заложби, хлапе.
	— Така е — каза той с пълна уста и продължи: — Практика…
	Усмихнах се още по-широко.
	— Докарай си дупето тук, момче, помогни на баща си да извади нещата и да им сложи цени — нареди Мики.
	Килиън се втурна към баща си, минавайки покрай мен. В този момент фурната звънна.
	— Ти направи тези — казах на Ашлин, отивайки в кухнята. — А аз ще извадя последната партида.
	Ашлин кимна и взе лъжицата от купата.
	Докато вадех тавата от фурната, чух Мики да пита:
	— Скъпа? А етикети?
	Неочаквано и изненадващо (тъй като ставаше дума за Мики), неприятно усещане се плъзна надолу по гръбнака ми. Конрад ме наричаше „скъпа“. Изобщо той ме наричаше с всякакви нежни имена, за които можеше да се сети. По-късно разбрах, че нито едно от тях не е било специално, след като го чух да нарича по същия начин и Мартин.
	И знаех, че небрежният начин, по който Мики си служеше с гальовните обръщения, значеше същото. Дори по-лошо. За него всяка жена беше „скъпа“. Или другото, което използваше — „мила“.
	Не беше предназначено само за мен. Не бях специална. И никога не съм била.
	Избутах настрана и тези мисли заедно с другите, сложих тавата на поставката за охлаждане и погледнах към него, отговаряйки му:
	— Тук горе.
	— Отиди да ги вземеш — каза той на Килиън.
	Момчето се стрелна обратно към мен.
	Извадих етикетите и маркерите от чекмеджето, в което стояха, и му ги дадох. Той се затича обратно към татко си и така, закипя усилен труд — Мики и Килиън вадеха разни неща от кашона си, слагаха им цени и ме питаха къде да ги подредят, а двете с Ашлин поставяхме глазурата на кексчетата и междувременно почиствахме кухнята.
	Колкото и да бях уморена, колкото и да се борех с привличането, което изпитвах към Мики, не можех да не призная, че ми беше приятно да имам компания. Да усещам живот около себе си. Да чувам гласове. Да разменям по някоя и друга дума или да се разминавам с нечие тяло, като междувременно давам или получавам усмивка.
	Не ми се беше случвало от доста време. Не беше нещо обичайно през последните три години и определено не ми се беше случвало често през последните десет месеца. Харесваше ми. А и децата на Мики бяха добри, което всъщност не ме изненадваше.
	Приключихме за нула време и осъзнах, че ми искаше да не бяхме свършили толкова бързо. Причината за това беше, че в мига, в който бяхме готови, Мики каза:
	— Време е да напуснем дома на госпожа Хатауей.
	На което Килиън веднага отговори:
	— Мога ли да си взема торбичка с шоколадови бисквити, преди да си тръгнем?
	Мики се подсмихна на сина си.
	— Струваш ми цяло състояние да те изхраня, хлапе.
	Килиън му върна усмивката, без видимо да се притесни вероятно защото знаеше, че наистина е така, но и защото беше наясно, че Мики няма нищо против.
	— Само да отбележа — намесих се, — че за съседите сладките са безплатни.
	— Ако направиш това, няма да събереш никакви пари за школата — рече Мики, пристъпвайки към кухнята. Синът му го последва.
	Съседът ми стигна до противоположния край на кухненския плот, погледна набързо етикетите с цените, които бях сложила на сладките, и извади портфейла си.
	— Наистина, Мики — казах аз. — Ашлин ми помогна да направя глазурата и да почистя. Сладките са един вид възнаграждение.
	Той ме погледна.
	— Наистина, Амелия, Кил посещава школата, така че ще дадем пари.
	Докато ме гледаше така топло и приятелски, усетих, че не мога да направя друго, освен да се съглася, затова кимнах.
	Той остави петдоларова банкнота на плота и заяви:
	— Джуниър каза, че събитието започва в седем. Ще бъдем тук в седем без петнайсет.
	Коремът ми се сви от притеснение при това предложение, но преди да измисля как да го отклоня учтиво, Килиън извика потресено:
	— Сутринта? — Лицето му се сгърчи в истински ужас и продължи, натъртвайки ужасено всяка сричка — В събота?
	Мики погледна надолу към сина си.
	— Искаш нова екипировка за глава, нови обувки и нови ръкавици за следващия сезон, нали?
	— Да — измърмори Килиън, сякаш му се щеше да не е така.
	— Тогава утре ще станем рано и ще дойдем тук, за да помогнем на госпожа Хатауей да продаде всички тези боклуци.
	— Наистина не е… — започнах, но спрях, когато Мики ме сряза с поглед.
	Разбрах какво искаше да ми каже. Бях виждала очите му приятелски, смеещи се, замислени, преценяващи. Но в този момент погледът му казваше, че когато той говори, децата му слушаха и никой нямаше право да му противоречи.
	Проблемът беше, че не исках Мики в дома си. Всъщност Джоузи, Джейк, Джуниър, Алиса и техните деца щяха да дойдат в шест и половина и наистина не се нуждаех и от него. Вгледах се в сините му очи и реших да не казвам нищо.
	Мики отмести поглед към сина и дъщеря си.
	— Сега кажете лека нощ на госпожа Хатауей и да се прибираме вкъщи.
	Получих две пожелания за лека нощ, едното кисело (Килиън), другото тихо (Ашлин). Докато вървяха към вратата, аз също им пожелах приятни сънища.
	Мики се спря от външната страна на прага и каза на децата си:
	— Внимавайте на улицата, идвам след вас.
	— Добре, татко — изсумтя Килиън, стъпвайки тромаво през тревата.
	— Момче, през пътеката — нареди Мики.
	— Добре. — Килиън погледна към мен, смени посоката и се запъти към пътеката. — Извинявайте, госпожо Хатауей.
	Исках да го успокоя, че според мен няма да увреди тревата, като стъпва по нея, и че така щеше да се прибере по-напряко вкъщи, но не го направих. Рекох само:
	— Не се притеснявай, малкият.
	Той ми се усмихна леко. Ашлин тихо сложи ръка на гърба на брат си и го насочи към пътеката.
	Мики стоеше и гледаше. Както и аз.
	Когато пресякоха улицата и Килиън се затича към техния двор, а Ашлин тръгна, влачейки се след него, Мики се обърна към мен.
	— Майка им пие.
	При тази откровеност, която дойде напълно неочаквано, не успях да направя друго, освен да се вторача в него.
	— Казвам ти го, защото през по-голямата част от времето тя е адекватна — продължи той. — Но през останалата е абсолютно непоносима и всички в града го знаят. Което означава, че в един момент и ти ще го разбереш.
	— Боже, Мики — прошепнах. — Не знам какво да кажа.
	— Няма нищо за казване — отговори той спокойно. — Времето ще покаже дали беше правилно, или грешно да прекратя този кошмар, така че децата ми да растат в дом, в който да имат само един родител, но на когото да могат да разчитат през цялото време и който винаги е до тях, без значение дали в този момент се нуждаят от него, или не. За разлика от родител, който се грижи за своите деца през половината време, а през другото се опитва да прикрие простотиите на жена си. Хубавото е, че тя е в час, когато децата са при нея. Лошото е, че тогава понякога се чувствам виновен, че трябва да ги държа далече от майка им.
	Стиснах устни, шокирана от това, което той току-що ми сподели, и в същото време натъжена. Не знаех как да реагирам.
	Мики обаче не се притесни и продължи да говори.
	— Казвам ти това и защото Ашлин обича да пече, да бъде със семейството и да се грижи за нас по всякакъв начин. Но не и когато до нея е жена, чиято ръка сякаш се е сраснала с чашата с вино, заваля думите, изпуска брашното на пода и забравя колко захар е сложила.
	О, боже. Горката Ашлин.
	— Добре — казах тихо.
	Прозвуча неубедително, недостатъчно, не успя да изрази и малка част от онова, което чувствах, но беше единственото, което успях да изрека.
	Мики продължи.
	— Ужасно ми е неприятно, но съм строг с тях, защото тя не е. Някъде дълбоко в себе си тя усеща, че трябва да направи нещо за тях и заради това им позволява неща, които не са редни.
	Думите му ме пронизаха до мозъка на костите ми, но не казах нищо, което бе добре, защото Мики не беше свършил.
	— Освен това ми е ужасно неприятно, че трябва да разчитам на хората от града за децата ми — продължи, а сините му очи ме гледаха настоятелно. — Сега и ти живееш в този град, скъпа, точно срещу къщата ни. Не е трудно да се общува с Аш. Тя е най-доброто момиче тук и не го казвам само защото е на четиринайсет и е достатъчно умна, за да знае, че най-простите неща в живота могат да донесат най-голяма радост. За нея беше удоволствие да слага глазура на кексчетата заедно с теб, дори и само за петнайсет минути. Освен това ще е щастлива утре да ти помогне. Оценявам, че й позволи да го направи.
	— Аз… — Млъкнах, защото се притесних да не заплача. Поех си дълбоко въздух, удържах вътрешния си повик и изтърсих: — На разположение съм винаги когато тя или Килиън имат нужда от мен.
	Защо казах това? Защо? Те бяха деца на Мики и щяха да идват с него. Не можех да го отбягвам, а в същото време да се сприятелявам с децата му.
	Усетих, че си създавам неприятности, и това заедно с всички останали чувства, които се опитвах да погреба, определено не беше добре.
	Той протегна ръка и докосна с показалеца си дланта ми. Това докосване предизвика тръпки, които минаха по ръката ми, през рамото ми, надолу към гърдите… Не помръднах и позволих на това усещане да ме завладее. Хареса ми — не, не само ми хареса, достави ми невероятно удоволствие — и в същото време ме зашемети, тъй като през целия си живот не бях изпитвала нещо подобно.
	И сякаш за да подсили това дълбоко преживяване, Мики каза тихо:
	— Благодаря.
	Надявайки се, че ще го отдаде на емоцията, предизвикана от разказа му, а не на факта, че можеше да докосне дланта ми за по малко от половин секунда и това да накара гърдите ми да изтръпнат, аз отговорих с дрезгав и пресъхнал глас:
	— Няма за какво.
	Той кимна.
	— Ще се видим на сутринта, Амелия.
	Сподавих въздишка на поражение (или може би на възбуда) и се насилих да се усмихна.
	— Да, Мики. Ще се видим на сутринта. Благодаря ти, че ме запозна с децата ти.
	Той тръгна, като ми отправи в отговор усмивка през рамо и в същото време заби още една стрела право в сърцето ми.
	— Чакам с нетърпение да ми върнеш жеста.
	При сегашното положение той щеше да види децата ми едва когато съм на смъртно легло и те дойдеха, за да направят една последна визита от чувство за вина, а и за да се убедят, че съм ги включила в завещанието ми.
	Запазих усмивката си, която стоеше като забодена на лицето ми, макар да знаех, че изглеждаше напълно фалшива. За щастие, той се обърна с гръб към мен и тръгна надолу по пътеката.
	Тъй като не исках да изглежда грубо, изчаках да измине половината път по алеята пред къщата, преди да затворя вратата. После се уверих, че е достатъчно далече, за да може да чуе, и едва тогава заключих.
	И въпреки че единственото нещо, което исках да направя, беше да се свия някъде и да освободя чувствата, които изпитвах и които държах погребани, онези, които продължавах да избутвам настрана (дори да знаех, че това щеше да ме унищожи), аз не го направих.
	Отидох в кухнята, уверих се, че всичко е покрито, отказах се от чашата вино и се мушнах под душа. А после в леглото.
	Заспах трудно и се будих често.
	След като станах, без да съм си починала ни най-малко, знаех, че за това си имаше ред причини. Но не си позволих да размишлявам върху нито една от тях.

	* * *

	— Кога ще дойдат децата ти?
	Извърнах глава при звука от гласа на Мики.
	Беше почти обед и очевидно решението ми да не платя за обикновено съобщение, а да публикувам реклами както във вестника на Магдалийн, така и във всеки вестник в областта, с кратък списък на нещата, които щяха да се продават (и техните марки), донесе неоспорим успех.
	Беше претъпкано с хора. Всъщност още преди шест часа на улицата се бяха наредили коли. Което беше хубаво. Щяхме да направим много, много пари, а аз щях да видя как старите ми вещи излизат през вратата. Освен това щях да съм твърде заета, за да се тормозя от мисълта, че трябва да прекарам известно време с Мики.
	Но сега повечето неща бяха изнесени, останали бяха само дреболии (което значеше, че всички вещи, които бях включила в разпродажбата, бяха изкупени, както и някои, които нямах намерение да продавам), а тълпата оредяваше. А това на свой ред значеше, че Мики можеше да се добере до мен, което и направи, отбелязвайки, че децата ми не се бяха появили.
	Неговите бяха дошли и се бяха скъсали от работа. Децата на Алиса и Джуниър също дойдоха и работиха здраво. Конър, Амбър и Итън, също бяха тук с родителите си Джейк и Джоузи. Въпреки че формално погледнато само Итън бе дете и на Джоузи — тя го беше осиновила малко, след като се беше омъжила за Джейк. Дълга история, която тя ни сподели между срещите ни за подготовката на разпродажбата. Но това пък обясняваше защо едва наскоро се беше заела с набирането на средства за школата.
	Да не споменавам, че се бяха появили и други млади боксьори със своите родители, братя и сестри.
	Гъмжилото от хора не беше чак толкова изнервящо и денят като цяло беше успешен. Нямах представа как вървеше оборотът, но знаех, че сме събрали няколко хиляди долара. Джоузи и Алиса засияха доволни още в осем часа, а сега сякаш летяха във въздуха.
	Аз се чувствах по същия начин. Прекрасно бе да виждам как старият ми живот излизаше през вратата в ръцете на хора, които бяха доволни, че са попаднали на страхотна находка, и щяха да се наслаждават на вещите, повече от мен самата. Чувствах се просто прекрасно, че организирайки разпродажбата, щях да помогна на група момчета, които искаха да се научат да се боксират.
	Но точно в този момент, след въпроса на Мики, тези чувства изчезнаха.
	— Те са с баща си — измънках, подреждайки няколко порцеланови изделия (не от моите) върху кухненския плот, така че да се виждат по-добре.
	— Организираш нещо толкова голямо, а баща им не ги пуска да дойдат? — попита Мики, невярващо.
	Погледнах го и той видимо се притесни. Явно разбра какво пишеше в очите ми.
	Когато видях реакцията му, реших, че е дошъл моментът, в който да споделя с Мики Донован — моя привлекателен съсед, който не гледаше на мен така, както аз гледах на него, но дори и да ме възприемаше по същия начин, не заслужаваше да се натоварва с мен — някои неща, заради които може би щеше да поиска да стои настрана от своята съседка.
	— Баща им действително нямаше да е доволен, ако бяха дошли, защото той не иска децата ни да са около мен. Но това, Одън и Олимпия да не са тук, не е негово решение, а тяхно. С децата ми не сме много близки. Някога бяхме. Но вече не сме. И вината за това е в мен.
	— Съжалявам, мила — прошепна Мики, задържайки погледа ми. — Не е моя работа. Не трябваше да питам.
	Предишната вечер той се откри пред мен. Сега аз му отвърнах със същото.
	— Не е точно така. Ще стане твоя работа, защото живееш от другата страна на улицата. Сигурно си забелязал, че не ме посещават често, а когато дойдат, правят всичко възможно да си намерят причина да си тръгнат.
	— Амелия — нежно продума той.
	Изчаках, но не каза нищо повече. А и нямаше какво да се каже. И въпреки това очите му говореха, той усещаше болката ми. Представяше си как би се чувствал, ако децата му се държаха по същия начин. Можех да прочета агонията в погледа му.
	Усещайки как ме галеха очите му, разбрах защо се опитвах да загърбя всичко. Защото, ако не го сторех, това щеше да ме погълне и щях да спра да съществувам.
	Това беше. Бях изразходвала своята честност. Затова само свих рамене.
	— Положението е такова, каквото е. Сега съм тук. Ще видим как ще се развият нещата. Искаш ли сандвич? Поръчах да доставят няколко от „Уейфеър“ и може би не знаеш, но пристигнаха преди половин час. В хладилника са.
	Той погледна към хладилника, сякаш разбра, че имам нужда да си почина от изпитателния му поглед. После се втренчи в мен с леко присвити очи, но нежно.
	— Добре, ще си взема един.
	Кимнах и се обърнах.
	— Ейми.
	Спрях се, сепната, и погледнах към него, защото знаех, че в къщата нямаше никой, който да се казва така. Изненадах се, защото видях, че вика мен.
	Беше ми забравил името ли?
	— Това… — заяви той, посочвайки с ръка дневната ми, която след разпродажбата, приличаше на бойно поле. — Добре се справи, мила, и трябва да знаеш, че оценяваме усилията ти.
	Позволих на думите му да ме накарат да се почувствам добре за наносекунда. След това промърморих „Благодаря“ и се отдалечих.

	* * *

	— Божичко, нищо не ти е останало — заяви Алиса, която стоеше на мястото, където допреди това бяха наредени кутиите, и гледаше към дневната ми.
	Беше три и половина. Разпродажбата беше приключила. Малкото останали неща бяха сложени в кутии, за да могат Джуниър и Джейк да ги изнесат — някои щяха да отидат в благотворителна организация, а други щяха да бъдат запазени за евентуална следваща разпродажба.
	Останалите бяхме в къщата и чистехме, макар да нямаше кой знае колко за чистене. Беше ми останал един диван, лампион и малка масичка — другата, която беше в комплект с нея, бе продадена, въпреки че не беше включена в разпродажбата. Нямах дори бар столчета (те бяха включени).
	Повечето от майките на боксьорите си бяха тръгнали. Бяха останали само няколко жени, включително Джоузи и Алиса, но без съпрузите си, които тъкмо бяха тръгнали заедно с Конър и Итън, за да им помогнат.
	И Ашлин беше тук. Отвън Мики тъкмо пренасяше малката масичка, която не възнамерявах да продавам (тя беше последното нещо, което се купи), към колата на купувача, а Килиън го наблюдаваше.
	— Това е хубаво, чисто пано — отвърнах аз, изследвайки с поглед празното като пещера пространство, което създаваше усещането, сякаш никой не беше живял в него.
	Сега изглеждаше по-добре, отколкото, когато цялото беше затрупано с кашони. А и бях твърдо решена, че един ден (и то скоро) щеше да изглежда великолепно.
	— Какво? — попита Алиса.
	— Чисто пано — повторих. — Време е за обзавеждане.
	Тя се подсмихна дяволито.
	— Ако имаш нужда от помощ, сестро, добра съм в харченето на пари.
	Не бях ходила в дома й. Но я бях виждала как се облича. От време на време правеше някои промени (с косата си, грима и дрехите си) и трябва да призная, че нямаше да е мило (но щеше да е вярно), ако кажех, че се обличаше изключително крещящо.
	Но все пак исках да ми помогне с обзавеждането, защото не се интересувах как се облича. Много я харесвах.
	— Готова съм, когато кажеш.
	Усмивката й се изпълни с въодушевление.
	— Познавам една жена, местен интериорен дизайнер. Тя работи наистина добре — присъедини се Джоузи към нашия разговор, държейки в ръката си препарат за полиране и парцал, макар да нямах представа какво полираше — бях продала масата в трапезарията (която беше включена в разпродажбата), а Джоузи определено не беше близо до малката масичка.
	— Бих искала сама да декорирам всичко тук, за да отговаря на моето аз — отговорих внимателно, тъй като не исках да нараня чувствата й.
	Не исках и да споделя, че всъщност нямах представа какво щеше да се окаже това мое аз.
	Тя кимна, а устните й се изкривиха с усмивка.
	— Тогава така да бъде.
	Алиса разпери ръце във въздуха и извика:
	— Време е момичетата да направят обиколка на магазините!
	По-скоро петдесет обиколки. Къщата беше голяма и като се изключеха стаите на децата, които не бяха пипнати, всичко беше опразнено.
	Докато мислех за това, а Алиса продължаваше да ръкомаха във въздуха, ликувайки, Джоузи погледна притеснено приятелката си.
	— Амелия едва ли иска домът й да заприлича на бордей.
	Поех си шумно въздух, защото разбрах какво означава намекът, а и не знаех как Алиса щеше да го приеме. Издишах едва когато тя отпусна ръце, избухна в смях и продължи да се смее искрено, преди да се обърне към Джоузи, все още смеейки се.
	— Искаш да кажеш, че домът ми прилича на публичен дом?
	— Казвам, че използваш много драперии — отговори Джоузи.
	— Всеки знае, че осветлението е всичко — рече Алиса.
	— Съгласна съм. Затова има всякакви крушки с различни ватове, за да можем да си изберем варианти за осветление — язвително отвърна Джоузи.
	Алиса погледна към мен и размаха пръст към Джоузи.
	— Не е ли забавна тази устатница?
	Беше. Въпреки това не бях сигурна как всъщност се чувстваше Джоузи и дали действително се забавляваше с разговора и затова реших да не казвам нищо.
	— Мила!
	Настръхнах и се обърнах, когато чух гласа на Мики. С жените и децата (всички, от които бяха момичета), в момента имаше осем „мили“ в къщата, на които той можеше да говори. Видях, че гледа към мен, и разбрах, че въпросната „мила“ съм аз.
	— Утре в два часа удобно ли ще ти е? — попита той, когато улови погледа ми.
	— Моля? — попитах в отговор.
	— Наденички, пиле, твоята почивка… — напомни ми той.
	О… мамка му. Напълно бях забравила.
	— Ъъъ… добре…
	— Значи, в два. И дори не си и помисляй да предлагаш да донесеш нещо. Просто ела. Ние ще се погрижим за теб. — Преди да измисля удобно извинение да отклоня поканата му, той погледна към дъщеря си и каза: — Аш, миличка, готова ли си?
	— Да, татко — отвърна тя тихо. Забелязах, че погледът й е насочен към мен. — Мина превъзходно, госпожо Хатауей.
	— Благодарение и на теб, цветенце — отвърнах й.
	Тя вдигна рамене, отпусна ги, кимна, погледна към земята и не отговори. После се отправи към вратата.
	Наблюдавах я с леко присвити очи, не разбирах защо тези кратки, едва доловими движения, които Ашлин правеше, ме притесняваха. Но определено ме тревожеха.
	— В два.
	Подскочих и погледнах Мики, който повтори думите си, отново изричайки ги кратко и ясно. Как да се измъкна от поканата? Как?
	— До два тогава — изрече устата ми.
	Ето как определено нямаше да се измъкна. По дяволите.
	Той кимна, огледа стаята и каза неопределено:
	— До утре.
	След това изчезна, затваряйки вратата след себе си и дъщеря си.
	Бравата едва щракна, когато почувствах как тялото ми се сви — бях усетила пронизваща болка в ребрата, защото в този момент Алиса ме мушна с лакът, при това доста силно. Погледнах я изненадана.
	Тя повдигна вежди и рече:
	— Мики?
	— Това ми харесва — подхвърли Джоузи.
	Погледнах към нея и установих, че наистина й харесваше. Много.
	— Не просто ми харесва. Във възторг съм! — заяви Алиса и погледът ми се върна върху нея. — Мики Донован. Ирландецът. Страхотно попадение!
	Определено грешеше.
	— Ние сме съседи — казах и на двете.
	— Съседи, от които единият е мъж, другият жена — отбеляза Алиса, правейки напълно ненужно неприлични жестове за съответните полови органи.
	— Да, но децата също ще са там.
	Усмивката на Алиса стана още по-широка.
	— Още по-добре. Значи, те кани при семейството си.
	— Не, Алиса — възразих внимателно. — Аз съм просто съседка. Вярно, че съм жена, но това няма никакво значение. Няма как да го разбереш, защото ти и Джуниър се гледате един друг така, сякаш се разминавате в училищния коридор, знаейки, че довечера ще имате страстна среща. Ако ставаше дума за съсед и съседка, които гледат един на друг по онзи начин, вероятно щях да се срещна с децата му чак след шест месеца, след като сме прекарали шест седмици в планиране как точно да стане тази среща.
	— Това, за съжаление, е вярно — измърмори Джоузи.
	Кимнах, въпреки че не ми стана приятно от нейното потвърждение. Нямаше нужда да го прави.
	— Така че срещата ни няма нищо общо с факта, че той е мъж, а аз жена. Просто Мики е добро момче.
	— Обзалагам се, че ако отидеш там с голямо деколте, неговото добро момче ще се почувства още по-добре — предложи Алиса.
	Поклатих глава, подсмихвайки се.
	Джоузи рязко отсече:
	— Няма да е особено подходящо да се появи с голямо деколте пред децата на Мики.
	Алиса погледна към Джоузи, повдигайки вежди.
	— Защо? Аз нося деколтета пред децата ми.
	— Те са твоите деца, Алиса, с твоите деца можеш да правиш каквото си искаш — отбеляза Джоузи. — Ако нещата между Амелия и Мики се получат, децата му свикнат с нея и тя стане част от семейството им, тогава ще може да прави каквото си иска.
	— Добре — измърмори Алиса.
	— Както и да е — намесих се аз. — Няма какво толкова да се въодушевяваме. Просто наденички, пиле и релакс с новия съсед.
	— Разочарована съм — продължи да мърмори Алиса. След това вирна глава. — Това обаче значи, че си на линия да излезеш на лов, което пък значи, че и ние можем да излезем с теб.
	При това „ние“ тя сръчка с лакът Джоузи, която не се помести и на сантиметър, а продължи да гледа строго Алиса.
	— Ти си омъжена — напомних й.
	— Определено съм омъжена — съгласи се тя с мен. — Но това не значи, че не мога да излизам. Джуниър знае, че няма да кривна, така че няма нищо против. — Обърна се към Джоузи: — Ти „за“ ли си?
	— Винаги съм „за“, когато става дума за нещо, което ще ми позволи да се издокарам.
	Аз обаче не бях сигурна, че съм „за“.
	— Не знам дали съм готова.
	— Добре, тогава не бъди готова — веднага отговори Алиса. — Първо ще оправим къщата ти. След това ще излезем на лов. Решението е твое. Само кажи кога. Ние ще сме там. А сега трябва да отведа домочадието си вкъщи, тъй като обикновено децата забравят, че са яли, само половин минута по-късно, в противен случай ще започнат да ядат дивана ти, а това е единственото, което ти остана, за да има на какво да седиш.
	Погледнах домочадието й, което се беше разположило на дивана ми. Всички изглеждаха уморени и нацупени.
	Тя ги изведе от къщата и ги вкара във вана си, докато аз се сбогувах едновременно с тях и с Амбър, която тръгна с двама нейни приятели, на име Тайлър (макар че бяха момче и момиче). Заедно с това си разменях прегръдки и изказвах и получавах благодарности от майките, които също си тръгваха.
	С Джоузи стояхме на вратата.
	— Останах последна, защото исках да се убедя, че си добре — обясни тя.
	— Добре съм. Имам диван. Имам легло. И освен ако някой не я е продал, имам и бутилка вино — отговорих с усмивка.
	— Не, Амелия, останах, защото исках да се убедя, че наистина си добре.
	Прехапах долната си устна.
	Тя сведе очи. След това тихо рече:
	— Разбирам.
	Пуснах устната си и прошепнах:
	— Трябва да обзаведа.
	Не прозвуча смислено. И въпреки това, когато Джоузи вдигна поглед към мен, почувствах, че ме е разбрала.
	— Тогава задължително трябва да се заемем с това веднага.
	Защо изпитах такова облекчение?
	— Много ми е приятно, че двете с Алиса ще ми помогнете — казах й откровено. — Аз…
	— Много ми е приятно, че искаш да ти помогнем — прекъсна ме тя и отново усетих облекчение, че ме разбираше и че нямаше нужда да го изричам на глас. — Съвсем скоро и аз минах през същото. И имах до себе си много хора, които ми помогнаха. Знам как се чувстваш. Така че ми става още по-приятно, виждайки, че ще ми дадеш възможност да направя същото за някой друг.
	Не можех да кажа, че се бяхме опознали много добре през времето, в което подготвяхме разпродажбата. Има някои неща, които споделяш просто защото общуваш с другия, но досега не бяхме стигнали до такава дълбочина. Можех да кажа обаче, че макар да беше различна, определено ми харесваше. А сега ме убеди, че съм била права в мнението си за нея.
	Използвах възможността, протегнах ръката си и хванах нейната. Стиснах я леко, а после я пуснах.
	— Ще ти звънна. Ще организираме нещо. Ще вземем Алиса и ще стартираме фаза две на проекта „Синята скала“.
	Джоузи кимна. Протегна ръка, хвана моята, но не я стисна за кратко и не я пусна. Държеше я здраво.
	— Ще чакам с нетърпение обаждането ти и ще помисля за прекрасни места, на които да те заведа и които да те вдъхновят.
	— Благодаря.
	— Удоволствието е мое — прошепна тя в отговор и стисна ръката ми по-силно.
	Аз също я стиснах в отговор.
	Ръцете ни все още се държаха, когато тя каза:
	— Нямам думи за това, което се случи днес благодарение на теб. Джейк направи предварителни изчисления и всички сме като зашеметени от това, което събрахме, макар и да не сме изненадани, имайки предвид щедростта ти. — Посочи с ръка празната ми дневна. — Тези пари със сигурност ще покрият разходите за нова екипировка и наем, все задължения, които Джейк преди не успяваше да покрие и школата непрекъснато беше на загуба, понякога драстично. Но той никога не е и помислял да се откаже от нея и от работата с децата. И сега за първи път няма да се налага да се тревожи за това. Дори може би ще успее да вземе по-добър ринг за мачовете им, както и да сложи прилични седалки за родителите, нещо, което школата никога не е можела да си позволи. Когато започне сезонът, трябва да дойдеш и да видиш момчетата, за да се убедиш сама какво направи за тях и колко са щастливи.
	— Можеш да си сигурна, че ще дойда.
	Джоузи се усмихна и аз отвърнах на усмивката й, след което ме пусна с топло ръкостискане и каза:
	— Доскоро, Амелия, ще се видим.
	— До много скоро, Джоузи.
	Обърна се и си тръгна, а аз й помахах. Джоузи също ми махна.
	Уверих се, че потегли безпроблемно с колата си, преди да затворя и заключа вратата.
	Обърнах се към дневната и лекотата, която чувствах допреди малко, напълно изчезна. Празната къща вече не изглеждаше като покана да създам нещо красиво, а като място, което след изключително напрегнат ден те смазва с празнотата си, която не може да бъде запълнена.
	— Чисто пано — промърморих на себе си, отправяйки се към кухнята, за да видя, че последната ми бутилка вино все пак не беше продадена.
	Отворих я, сипах си в една пластмасова чаша (защото вече нямах стъклени) и отворих хладилника. Взрях се в опакованите сандвичи и изкривих устни.
	Дори не бях закусвала заради всички онези хора, които чакаха на улицата толкова рано. Единственото, за което бях имала време, бе да хапна набързо пакетче чипс. Но нищо от това, което сега виждах, не ми се стори апетитно.
	Затворих хладилника.
	За кратко си помислих дали да не напиша есемес на децата ми, за да ги уведомя, че разпродажбата бе имала огромен успех. Нещо, което изобщо не ги интересуваше. Факт, заради който, дори да имах апетит, щях да го изгубя напълно.
	Тогава реших да напълня за първи път ваната в моята прекрасна баня, гледаща към океана, и да взема със себе си пластмасовата чаша с вино — нещо, което майка ми никога не би направила и което всъщност би сметнала за отвратително (като се започне с това, че навсякъде около ваната имаше прозорци, които щяха да я „изложат“ на морето, макар и да нямаше кой да я види, и добавим факта, че виното щеше да се пие от пластмасова чаша). Точно това обаче исках да направя.
	И го направих.


>	Глава 4
>	Опасна зона

	На следващия следобед прекосих моравата си на път към къщата на Мики, забранявайки си да се отдавам на мечти, че причината да го правя, е нещо друго, освен обикновено съседско гостуване за барбекю.
	Бях прекарала деня, разчиствайки отгоре-отгоре след разпродажбата и разопаковайки нещата на Одън и Олимпия. Тъй като те не си бяха направили труда, прегледах вещите им и всичко, което не ги бях виждала да носят от известно време или което според мен вече не им ставаше, подредих на купчинки, с бележки, питащи ги дали бих могла да ги добавя към следващата разпродажба на лигата.
	С други думи, гледах да си намирам работа, най-вече за да не трябва да мисля, което подейства само донякъде.
	Успях да не мисля за предстоящото отпускане с Мики и децата му.
	Ала това неизменно ми напомняше за моите деца и колко изгубени бяха те за мен.
	Успях да се преборя някак, довърших стаите на децата, взех си душ и си облякох един от тоалетите на Фелисия Хатауей, които не бях продала (но само защото се нуждаех от дрехи, които да нося).
	И ето че сега стоях пред вратата на Мики.
	Поех си дълбоко дъх, изпуснах го и натиснах звънеца.
	Чух го как отекна в къщата — беше нормален звънец, не мелодичен и необичаен като моя.
	Докато го слушах, за няколко мига си позволих да се отдам на надеждата, че семейство Донован са забравили за гостуването ми и в последния момент са решили да си направят екскурзия до Дисниленд.
	Надеждата ми повехна, когато вратата се отвори рязко.
	— Здрасти, госпожице Хатауей! — провикна се Килиън и грейна в усмивка. — Всички сме в кухнята.
	След което се обърна и влезе в къщата.
	Изтълкувах го правилно като покана да го последвам, така че го направих, затваряйки вратата зад себе си.
	Щеше ми се да се поразмотая, за да мога да огледам дома на Мики, но Килиън се носеше устремно по коридора, отвеждащ към задната част, така че нямах тази възможност.
	Все пак успях да видя това-онова и то бе достатъчно, за да си дам сметка, че Мики или беше положил огромни усилия, за да направи следразводното си жилище дом за своите деца, или беше получил семейната къща при развода.
	Беше тъмно не защото нямаше прозорци (напротив, беше пълно с такива), нито заради изобилието от дърво и дървена ламперия, а поради факта, че в двора на Мики имаше доста големи дървета и много от тях бяха съвсем близо до къщата.
	Отвън къщата направо крещеше _дом в крайбрежен Мейн_.
	За моя изненада, отвътре съвсем не беше така.
	Когато погледнах към дневната вляво, над каменната камина видях красив морски пейзаж със старовремска лодка. Имаше също така и доста от онези нещица от цветно стъкло, висящи от въжета по стените.
	И това беше всичко.
	Останалото бяха удобни меки мебели, част от тях тапицирани с хубав туид (креслата), други — с износена кожа (диванът). Масите бяха отрупани с какво ли не — стара топка за бейзбол в стъклено блокче, бронзови фигурки (две, и двете в стил арт деко; едната изобразяваше ангел без крила, с протегнати ръце и отметната назад глава, сякаш се възнася към небесата, другата — слон) и цял куп рамки за снимки, пълни с фотографии от най-различни епохи.
	Вдясно имаше дълъг коридор, който, както предполагах, водеше до спалните и баните към тях.
	По стените на коридора, по който вървях, бяха окачени снимки в рамки, най-вече на децата на Мики — от съвсем малки до съвсем скорошни. С огромен интерес забелязах обаче, че между тях бяха пръснати и фотографии на самия Мики — като бебе, като младеж и дори като пораснал мъж.
	Те включваха Мики, легнал на една мека кожа пред огъня, чисто голичък, освен пелените, вдигнал главичка и смеещ се по бебешки на камерата. Мики като момченце, в спортна униформа, бейзболна бухалка на рамо и широка усмивка, която с течение на времето щеше да стане от сладка, като на тази снимка, до спираща дъха, като сега. На трета, където сигурно наближаваше трийсетте, той се беше облегнал на пожарна кола.
	Имаше също така рисунки в рамки; никоя от тях не беше хубава, защото до една бяха нарисувани от детска ръка, надписани „Ашлин“ или „Килиън“.
	И накрая, имаше и празни места, които не си пасваха с внимателната подредба на всичко наоколо. Празни места, които говореха, че това действително бе семейният им дом, тъй като бе почти сигурно, че някога там бяха висели снимки на съпругата на Мики, навярно от деня на сватбата им, на двамата заедно, на цялото семейство, а сега ги нямаше.
	Знаех какво е усещането от тези празни места в истинския живот, така че, докато стигна до задната част на къщата, сърцето ми беше натежало.
	Когато излязох от коридора, си позволих да обхвана с поглед просторното открито помещение пред себе си.
	Вдясно имаше голяма кухня с блестящи, красиви дървени шкафове и гранитни плотове, разделена с помощта на дълъг бар от всекидневната от лявата страна, където имаше голям ъглов диван, обърнат към огромен телевизор с плосък екран, монтиран на стената над по-малка каменна камина.
	Това помещение също не беше импозантно. То бе истински семеен кът, с дебели килими по дървените подове, мек, тъмнолилав диван с високи облегалки и изобилие от възглавнички и вълнени одеяла за максимално удобство.
	Около дивана имаше стоящи лампи, които можеха да хвърлят ярка светлина, в случай че искаш да почетеш, или пък приглушено осветление, ако предпочиташ да изгледаш някой филм на ужасите и се нуждаеш от подобаваща атмосфера.
	Върху дългата и широка масичка от грижливо състарено тъмно дърво с чекмеджета от всички страни имаше прекрасно стъклено кълбо, пълно с виненочервен пясък, в който беше поставена дебела свещ на сини, лилави и тъмнозелени ивици.
	Докато я гледах, бях сигурна, че бившата му жена я беше оставила, когато си бе тръгнала. Сигурна бях, защото един мъж не би купил стъкленото кълбо, не би го напълнил с пясък и не би открил съвършената свещ, която да постави вътре.
	Единствената следа от нея. Последната.
	По време на краткия ми оглед на къщата, ако не се брояха празните места в историята на семейството по стените, тази свещ бе единственото физическо доказателство, което бях видяла за нея.
	И се зачудих дали я беше оставила, за да им напомня, че някога е била тук.
	Не бях сигурна какво да мисля за това, освен може би, че ако го беше направила нарочно, това бе истинска жестокост. Конрад ни беше оставил в дома ни и когато си тръгна, беше заличил и последната следа от себе си. Да, включително и снимките по масички, рафтове и стени.
	И то ми беше причинило болка, която ме бе хвърлила още по-дълбоко в бездната на мъчението от неговото заминаване.
	Сега обаче го виждах в съвсем различна светлина.
	Като нещо добро.
	И докато се взирах в свещта, се запитах защо ли Мики я беше запазил.
	Може би, като мъж, дори не я забелязваше. Макар да беше палена, тя бе почти нова, а той не ми приличаше на човек, който пали свещи, за да създаде релаксираща обстановка.
	Може би искаше нещо, което да му напомня за жена му, за семейството, което бяха споделяли, за надеждите, които бе имал… все неща, които говореха, че не е готов да продължи напред.
	Въпроси, на които нямаше да получа отговор, и то не само защото никога нямаше да ги задам.
	А и защото в този миг Мики ме повика:
	— Здрасти, бейби.
	Начаса откъснах поглед от свещта и се обърнах към него.
	Килиън седеше на високо столче до бара срещу баща си, който бе облечен в престъпно привлекателна риза от млечнокафяв мек памук, навил ръкави над мускулестите си ръце, зает с нещо от другата страна на високия кухненски плот.
	И двата чифта сини очи бяха вперени в мен.
	— Напълно неспособна съм да отида на гости, без да занеса нещо — избъбрих и разперих празните си ръце. — Чувствам се странно. Сякаш ще ме санкционират по графата „Добър гост“.
	Мики се ухили широко, а Килиън попита:
	— Какво значи да те санкционират?
	— Да те накажат, синко — обясни Мики на момчето си, а после ме погледна. — Заповядай, седни. Искаш ли бира?
	Бирата не беше предпочитаното ми питие — пиех вино, а ако бях в настроение за коктейл, обикновено беше нещо с водка.
	Ала тъй като прекрасно си спомнях думите на Мики за това, как майката на децата му непрекъснато имала чаша за вино в ръката си, кимнах.
	— Звучи добре — отвърнах и пристъпих в стаята.
	Настаних се до барплота и видях, че е отрупан с цял куп неща — Мики като че ли планираше шведска маса с най-различни салати, от спанак до азиатски нудли и макарони. Имаше купички, малки пакетчета с резенчета бадеми, празни опаковки от нудли, шишета с майонеза и горчица, дъски за рязане, покрити с остатъците от кисели краставички, моркови, домати и лук.
	И в този миг си дадох сметка колко отдавна моят плот не беше изглеждал по същия начин и болката от тази мисъл ме прониза до дълбините на душата ми, там, където зееше бездната от агония, останала след разпадането на семейството ми.
	— Донеси една бира на госпожица Хатауей, момче — нареди Мики и за щастие, ме извади от мислите ми.
	Килиън скочи от стола и се втурна към хладилника.
	Първия път, когато го бях срещнала, бях пропуснала да забележа, че Килиън като че ли страдаше от излишък на енергия.
	Не бях пропуснала да го забележа обаче предишния ден, когато той беше като залепен за баща си, Джейк или Джуниър, помагайки навсякъде, където имаше нужда, като тичаше насам-натам, за да донесе опаковъчни материали, влачеше кутии, но най-вече вършеше изцяло мъжки неща, като вдигане и носене.
	Дори ако онова, което вдигаше и носеше, беше прекалено голямо, което го караше да пъшка и да прави страшно смешни физиономии, на които обаче никога не бих се разсмяла, защото той беше толкова сериозен, докато го правеше, а не исках да нараня чувствата му.
	Забелязах го и сега и макар че носенето на бира не беше особено тежка задача, то му беше в природата — не се забави и ми донесе най-бързата бира, която бях получавала някога.
	— Благодаря, миличък — промълвих, когато я остави пред мен.
	— Няма проблем — отвърна той и ме заобиколи, за да се покатери на стола си, без да престава да говори: — Слушай само.
	Обърнах се към него и попитах, широко усмихната:
	— Какво?
	— Току-що ми хрумна, че когато стана пилот на изтребител във Военновъздушните сили, няма да е нужно да ми дават позивна. Може да ми казват Кил*, защото това е страхотна позивна, и освен това си е моето име!
	[* Съкращението от името Килиън и глаголът „убивам“ на английски се произнасят еднакво. — Б.пр.]
	Очевидно беше във възторг от тази мисъл.
	Аз обаче го зяпнах ужасено.
	— Искаш да бъдеш летец изтребител?
	— Абсолютно — увери ме той.
	— „Топ Гън“ — обясни Мики и аз обърнах притеснен поглед към него. — Хвана го по телевизията преди няколко години. Накара ме да му го купя на DVD. Гледал го е сигурно милион пъти.
	— Два милиона — гордо възрази Килиън. — Направо е жесток!
	Не можех нито да се съглася, нито да не се съглася. Бях гледала този филм няколко пъти, включително и веднага след като излезе. Когато беше най-готиното нещо на света.
	Не бях обаче сигурна колко добре беше остарял.
	— Пилотите в този филм летят за Военноморските сили — информирах го.
	— Аха, знам, ама кой иска да приземява реактивни самолети на някакъв си кораб? — попита Килиън, но така и не ми даде възможност да отговоря и ме уведоми: — Не и аз. Освен това на корабите няма мацки.
	— Около година след като за първи път гледа „Топ Гън“ — обади се Мики и очите ми се обърнаха към него, — Кил изведнъж започна да забелязва, че на света има момичета.
	— Не е ли малко раничко? — попитах.
	— Аз съм преждевременно развит — дръзко отвърна Килиън вместо баща си.
	Усмихнах му се широко, но въпреки че беше забавен, майката в мен излезе на преден план.
	— Да си пилот изтребител е доста опасна професия, Килиън — започнах колебливо.
	— Знам! — провикна се той възторжено и ми обясни, че голяма част от притегателната сила на това занимание се дължи именно на опасността.
	Погледнах към Мики с широко отворени очи.
	Той ми отвърна с една от бързите си усмивки.
	— Няма да успееш да го разубедиш, миличка. Преди да поеме по магистралата към зоната на опасността, искаше да бъде пожарникар като баща си, ченге, адвокат, за което също обвинявам Том Круз, защото то беше, след като Кил го видя в „Доблестни мъже“. След това се върна обратно на пожарникар, прехвърли се към военноморски тюлен, след което реши, че ще е пилот изтребител. Нито едно от тях не е работата зад бюро, за която си мечтае майчиното сърце, освен това с адвокатстването, от което пък баща му сигурно би получил удар. Но това последното се задържа с години. Според мен май ще е то.
	— И слушай само! — намеси се Килиън. — Татко има приятел, който е инструктор в „Люк“ във Финикс и тази Коледа ще му гостуваме, и ще отидем в базата, и чичо Чопър смята, че ще може да ме вкара в самолетния симулатор.
	— Направи или умри — измърмори Мики и когато го погледнах въпросително, обясни: — „Люк“ е военновъздушна база. Чоп ще ни разведе из нея. Когато я види с очите си, Кил или ще разбере, че това наистина е работата за него и че никак няма да е лесно, или ще трябва да се поогледа за нещо друго.
	Аз се обърнах към Килиън.
	— На колко години си?
	— На единайсет.
	— Все още имаш време да решиш — отбелязах.
	— Не и ако искам да вляза във Военновъздушната академия, което е единственият начин да го направя. А за това здравата трябва да се стегна — отвърна Килиън с неприкрита решителност.
	Изненадах се от зрелостта му, която се смесваше така непринудено с детинската му възторженост.
	Изненадана и очарована.
	— Обзалагам се, че можеш да го направиш — измърморих аз, влюбвайки се мъничко в Килиън Донован.
	— Върви да извикаш сестра си, синко — нареди Мики.
	— Окей. — Килиън скочи от стола и изчезна на бегом.
	Аз обвих пръсти около бирата си и отпих глътка, преди да погледна към Мики и да попитам:
	— Мога ли да помогна с нещо?
	— Както ти казах, не ми е убягнало, че откакто си в Магдалийн, се съсипваш от работа, така че — не. Остави аз и децата ми да свършим работата, бейби. Ти просто се отпусни.
	Хубаво би било да се отпусна, но в присъствието на Мики това не беше особено вероятно.
	Ала точно в този миг, онова, което наистина исках, бе да открия любезен начин да го помоля да не ми казва „бейби“.
	Исках да го помоля, защото то ми напомняше как Конрад ме беше наричал по същия начин, без това да означава абсолютно нищо.
	Освен това ми се щеше то да означава нещо, когато Мики го използва, ала все още не беше така.
	Не можах обаче да измисля любезен начин да го помоля, така че кимнах, отпих още една глътка от студената бира и плъзнах очи наоколо.
	Бившата му си беше отишла и от тук изцяло. Само един поглед ми беше достатъчен, за да го разбера.
	Имаше кухненски робот в неутрален кремав цвят, който обикновено би издавал женско присъствие, ала предполагам, че беше там, защото дъщерята на Мики обичаше да пече сладкиши, а Мики очевидно харесваше дъщеря си.
	Освен това имаше съд с доста оскъден набор прибори за готвене. До хубавата печка от неръждаема стомана стояха солница и пиперница, които не си подхождаха със съда с приборите, нито с този за маслото, а солницата беше нащърбена. Имаше също така крайно непривлекателна, очевидно купена единствено защото вършеше работа, дървена кутия за хляб. И въпреки че в П-образната кухня (в която имаше и килерче) беше пълно с плотове, те всички бяха покрити с кухненски уреди, които до един не бяха комплект и до един не бяха висококачествени.
	От опит знаех, че семейство на възрастта на това на Мики има нужда от още и дори да не бяха най-добрите, то поне трябваше да са такива, които да им вършат работа дълги години, а не скапани марки, които непрекъснато се развалят, карайки те да се чудиш защо не си инвестирал в нещо по-качествено.
	Готвиш за семейството си. Децата ти си канят гостенчета с преспиване и имат празненства за рождения ден, за които трябва да се подготвиш. Каниш си приятели. Роднини. Правиш барбекюта и специални закуски, без някакъв специален повод. И разбира се — празниците.
	Това беше кухнята на мъж. Въпреки че самото помещение беше изключително хубаво, не беше подредено, а всяка жена знае, че кухненското обзавеждане трябва да е изобилно, внимателно подбрано и — може би най-важното — да си подхожда естетически.
	В края на огледа, върху плота до отсрещната стена, забелязах голям шоколадов сладкиш; поставен върху старинен поднос за торти.
	— Приносът на Ашлин към барбекюто ни — обясни Мики и аз обърнах очи към него. — Каза, че не може да поканим гости, без да им предложим десерт. — Лицето му отново беше огряно от непринудена усмивка, докато накланяше глава към тортата. — Тази често я прави, защото баща й и брат й адски я харесват. Надява се, че и на теб ще ти хареса.
	— Сигурна съм — отвърнах тихо и очите му грейнаха от гордост.
	— Лудост би било да не ти хареса, защото тя е върхът.
	Неприкритата гордост от дъщеря му толкова ми хареса, че не можах да сдържа усмивката си.
	— И за да отговоря на въпроса, който си прекалено учтива да зададеш, аз получих къщата при развода — иначе не е ясно. Но Рианон получи кухнята.
	— Рианон?
	— Бившата ми съпруга — обясни той. — Къщата е моя — отраснал съм в нея. Родителите ми се преместиха във Флорида и ни я продадоха страшно евтино. По никакъв начин не бих могъл да си позволя да живея в този квартал и да отглеждам децата си в него, ако не беше така. Рианон беше достатъчно разбрана, за да не се опита да се докопа до къщата, нито да ме прецака, като си вземе нещата и мебелите, променяйки дома на децата си по начин, който би ги изплашил повече и от факта, че родителите им се разделят. Направи това заради мен и децата, така че аз я оставих да си вземе всичко друго, което поиска.
	Което означава, че именно тя беше оставила свещта. Надявах се само да е било, защото не я е харесвала особено.
	— Магдалийнската пожарна станция има само един служител, командирът, а и на него не му плащат за цял работен ден. Градът не може да си позволи повече — обясни Мики.
	Несигурна накъде отива разговорът, аз предпочетох да не отговарям и просто кимнах.
	— Всички останали сме доброволци — продължи той и като взе една от многобройните купи, се обърна към хладилника, без да престава да говори: — Ще ми се това да беше основната ми работа, обаче няма как, а съм израснал в Магдалийн, страшно ми харесва тук, обичам това място, то е страхотно за едно дете, хората са добри, има си всички сезони, безопасно и красиво е и не искам да се махам. Искам да се установя тук, да си намеря жена, да отгледам децата си, така че трябва да открия начин да правя онова, което обичам и едновременно с това да мога да изхранвам семейството си.
	Той прибра купата в хладилника и отново се приближи до мен, все така, без да престава да говори:
	— Така че работя за една местна компания, занимавам се с поставяне на покриви и строителство. Работата е кофти, шефът ми е задник. Ще ми се да започна свой бизнес, но с две деца, които скоро ще отидат в колеж, не мога да поема този риск. Трябва да му търпя простотиите и да си получавам заплатата. Обаче бригадата работи седем дни в седмицата и единственото отношение, в което шефът ми не е тотален задник, е, че не иска къщата му да изгори до основи, без пожарникарите доброволци да се опитат да го потушат. Така че ми позволява да си намествам дежурствата в пожарната през седмицата, поемам и някои нощи и почивни дни.
	— Съжалявам, че не харесваш шефа си, но е хубаво, че можеш да правиш и онова, което наистина харесваш — казах, макар в действителност да не смятах, че е хубаво да бъде пожарникар.
	В климат като този в Магдалийн пожарите едва ли се срещаха толкова често, колкото в места с по-сух климат. И все пак пожари избухват навсякъде и никак не ми харесваше това, че Мики излага живота си на опасност, за да ги потушава.
	Това обаче нямаше нищо общо с мен и да споделя мнението си, би било нежелано (и грубо), така че не го направих.
	Мики опря ръце на плота.
	— Животът е непредвидим. Ако си умен, трябва да направиш каквото можеш от онова, което той ти поднася.
	Изведнъж усещането за смазваща тежест се завърна при мисълта, че Мики, добър човек, добър баща, красив мъж, има подобен мироглед.
	Искаше да остане в родния си град и това беше негово право.
	Искаше да бъде пожарникар и го бе направил своя професия.
	Ала ненавиждах това, че за всичко останало смяташе, че трябва да се задоволява, с каквото му поднесе животът.
	Исках да се чувства реализиран. Щастлив. Дори ако нямаше всичко (защото кой има всичко?), поне да има толкова, колкото е възможно. Да обича семейството, дома, работата… живота си.
	А не да се задоволява, с каквото му поднесе животът.
	— Здрасти, госпожице Хатауей.
	Обърнах се при гласа на Ашлин и се усмихнах, когато улових красивите й сини очи.
	— Здравей, цветенце. Още един път ти благодаря за помощта вчера.
	Мики не беше сбъркал. Тя обичаше да помага. Трудила се беше здраво, най-вече като тичаше насам-натам, пренареждайки бързо изкупуващите се неща, така че да са красиво аранжирани и да не изглеждат като преровени от цял куп ръце, нито като последните, непоискани от никого остатъци. Освен това беше продавала напитки и неща за хапване, а когато посетителите пожелаеха да купят някоя от каните, в които бяхме сложили напитките, тя винаги ми помагаше да я изпразня и да я измия, преди да я продадем.
	— Няма проблем — повтори тя думите на брат си от по-рано и като влезе по-навътре в кухнята, погледна баща си. — Искаш ли аз да се заема със спанака?
	— Когато наближи да вечеряме, красивото ми момиче. — И гласът, и погледът на Мики бяха нежни. — Нека да е свеж. Все още имам много работа на скарата.
	— Окей, татко. — Тя го заобиколи, плъзгайки преценяващ поглед по плота и разбрала докъде бе стигнал баща й и какво остава да бъде направено, разтреби нещата, които вече нямаше да са необходими.
	Да, тя беше добро момиче, което обичаше да се грижи за семейството, и това толкова ми хареса, че се влюбих мъничко и в тихата, сладка Ашлин Донован.
	— Синко, искаш ли да запалиш скарата и да я подготвиш за баща си? — попита Мики.
	— Абсолютно! — съгласи се Килиън гръмогласно и Мики му се усмихна.
	— Действай тогава.
	Килиън излезе на бегом, а Мики отиде до хладилника, за да си вземе бира.
	Когато се обърна, улови погледа ми.
	— Да излезем навън.
	— Звучи добре — съгласих се аз.
	Той се пресегна и грабна пакет с царевичен чипс от плота, подхвърляйки на Ашлин:
	— Вземи гуакамолето от хладилника, преди да дойдеш навън, става ли, миличка?
	Излязохме и аз видях, че Рианон действително беше оставила всички мебели, включително и градинските. Забелязах също така, че семейство Донован очевидно обичаха да прекарват време навън.
	Личеше си по внушителната лъскава скара на верандата… веранда, която минаваше по цялото протежение на дневната и кухнята. Освен това имаше четириместна маса от ковано желязо с чадър и люлеещи столове, които изглеждаха страшно удобни с високите си облегалки и пухкавите сиво-кафеникави възглавници. Имаше и два шезлонга в същия цвят, обърнати към задния двор, който беше пълен с дървета. И накрая, в другия край на верандата имаше двуместна люлка с малки масички от двете страни.
	А в задния двор, гъсто засаден с дървета и неголяма тревна ивица близо до верандата, видях люлка, направена от автомобилна гума, окачена на едно дърво. В тревата лежаха фризбита (цели три, ако трябва да съм точна), а в единия край имаше гумена бейзболна плоча, зад която беше опъната висока и широка мрежа, която да спира подхвърляните топки.
	Последвах Мики навън, ала той отиде до скарата, за да нагледа как се справя Килиън.
	Аз си избрах масата, където всички можехме да се настаним, да си похапваме чипс с гуакамоле и да си приказваме.
	Мики и Килиън се присъединиха към мен и Мики метна отворения пакет с чипс върху масата.
	След малко се появи и Ашлин с домашно приготвеното гуакамоле, отлично овкусено с листа на кориандър, прекрасни чеснови нотки и минимално количество домати. Беше божествено и тъй като беше дело на Мики, то ме накара да очаквам вечерята с още по-голямо нетърпение. Виждайки пакета с чипс, Аш направи физиономия и отиде да донесе купа, в която да го изсипе (многообещаваща домакиня, в това нямаше съмнение).
	Седяхме заедно, хапвахме и пийвахме, и си приказвахме, най-вече Килиън, докато ние с баща му се обаждахме от време на време.
	Не след дълго Мики стана, за да донесе месото, и се залови да го изпече, нареждайки добродушно на децата си да подредят масата.
	Когато дойде време, Ашлин влезе вътре, за да приготви спаначената салата.
	В крайна сметка ядох повече, отколкото бях яла от седмици насам (и стомахът ми възропта, но аз не му обърнах внимание, защото всичко беше страшно вкусно), и колкото и да бе учудващо, в компанията на Мики правех точно каквото ми беше казал.
	Пийвах бира, хапвах вкусна храна и си прекарвах чудесно, приятно отпусната, докато седях с едно мило семейство на верандата в един приятен летен ден в Мейн.

	* * *

	— Бейби.
	Намирах се в зоната на опасността.
	— Хей.
	Върху бедрото ми имаше нечия ръка.
	Носех се право по магистралата към зоната на опасността.
	Ръката ме разтърси лекичко.
	— Ейми.
	Отворих очи и видях тъмнолилава дамаска.
	Начаса разбрах къде съм.
	Намирах се в дома на едно семейство, което ме харесваше.
	Дом, където, седнали под слънцето на верандата, бяхме по-хапвали три различни салати (до една — прекрасни) и великолепно опечени наденички и пилешки гърди, щедро полети със сос за барбекю. Те бяха последвани от божествен шоколадов сладкиш, от който моите кексчета с целувчена глазура приличаха на дървесни стружки с глазура от пяна за възглавници.
	Дом, в който, когато казах на едно четиринайсетгодишно момиче какво мисля за сладкиша му, то бе грейнало.
	Дом, в който си бяхме бъбрили и се бяхме смели, и след като си бяхме хапнали, бяхме играли с фризби.
	Дом, където можех да тичам из задния двор с деца, на които моята компания им беше приятна, и да демонстрирам уменията си с фризбито, защото наистина страшно ме биваше, при положение че като деца с брат ми ходехме на плажа винаги когато можехме (защото това правиш, когато растеш в Ла Хоя — имаш ли плаж, ходиш на него), за да хвърляме фризби. А очевидно уменията с фризбито бяха нещо, което не се забравя.
	Дом, където, докато играехме, едно единайсетгодишно момче беше заявило, че съм „върхът“, защото страшно ме бива с фризбито.
	Дом, където, след като се наиграхме, се бяхме настанили върху огромен удобен диван, за да гледаме как Том Круз и Вал Силмър играят волейбол (наред с други неща), и с бира, пълен корем и прекрасна компания, отпусната и спокойна, бях заспала, сгушена в ъгъла на онзи голям, удобен лилав диван.
	В този момент, все още полузаспала, аз обърнах глава и се вгледах право в невероятните сини очи на Мики Донован.
	Което изобщо не ми помогна да пропъдя съня.
	Не, сънят ме завладя и аз останах в зоната на опасност, защото ми харесваше.
	А ми харесваше, защото се намирах в дома на красивия мъж, който ме беше защитил, нахранил, смял се бе заедно с мен, беше открит, честен, обичаше децата си, не криеше възхищението си от уменията ми с фризбито и се грижеше за мен.
	— Децата са по леглата, бейби — прошепна този красив мъж думи, които един красив баща, красив съпруг, красив любовник би казал на своята жена. — Имаше нужда да си починеш и аз те оставих да поспиш. Обаче сега и двамата трябва да си лягаме, Ейми.
	Така беше. Трябваше да си лягаме.
	Ала полузаспала, докато съзерцавах най-красивия мъж, когото бях виждала някога, след като бях прекарала единствения хубав ден, който бях имала от три години насам, станала за мъничко част от живота му, част от семейството му, аз реших, че просто трябва да го целуна.
	Така че го направих, примигвайки срещу съня, който все още ме държеше в плен, нежелаеща и може би неспособна да го пропъдя — поизправих се и дойдох по-близо до него, ръката ми се вдигна и се обви около силния му врат, усещайки мускулите му и опиянявайки се от мисълта, че тази твърдина вероятно беше навсякъде.
	А после впих устни в неговите, без да искам нищо повече, нищо друго, нищо в целия си живот, без да ме е грижа за нищо, освен да изживея този сън.
	Мики се дръпна рязко.
	И аз се събудих рязко.
	— Ейми — прошепна той.
	О, господи, наистина ли току-що бях целунала Мики?
	Взирах се в него, неподвижна, не, вкаменена, умираща от срам, изпиваща изражението в очите му.
	Изненада.
	Разкаяние.
	Отвращение.
	О, господи.
	_Бях го целунала._
	Скочих от дивана, измъквайки се изпод него и измърморвайки унизено:
	— Господи, съжалявам. Толкова съжалявам. Бях полузаспала.
	— Ейми — повика ме той, ала аз не спрях.
	— Трябва да си вървя — смотолевих и забързах навън. — Съжалявам, че заспах. Напоследък се случиха толкова много неща, предполагам, че оставих да… — Не довърших и когато стигнах до началото на коридора, отново се обърнах към него. Беше се изправил, но не беше помръднал от мястото си. Очите ми се спряха върху гърдите му. — Както и да е, благодаря ти за страхотния ден. Точно от това се нуждаех. Ти ми го даде, а аз злоупотребих с гостоприемството ти. Още една черна точка в графата „Добър гост“ и толкова много съжалявам.
	След това се обърнах с намерението да поема нехайно по коридора, сякаш нищо не се беше случило.
	Краката ми обаче имаха своя собствена воля.
	Втурнаха се по коридора, извеждайки ме от дома му, през поляната му, през улицата и до моята къща, една отчаяна стъпка след друга, докато не се озовах зад вратата си.
	Заключих и прекосих къщата, все така на бегом, отидох в спалнята и се затворих в банята.
	Заключих след себе си, сякаш Мики щеше да дойде, да изкърти вратата и да ми поиска обяснение, задето го бях докоснала без позволение, долепила бях устни до неговите, а той не го беше искал.
	Изненада.
	Разкаяние.
	_Отвращение._
	О, господи, целунала бях Мики!
	Облегнах гръб на вратата на банята и се плъзнах надолу, докато не се озовах седнала на пода. Приведох се напред и отпуснах глава на коленете си; сърцето ми се блъскаше в гърдите, дишането ми беше накъсано и учестено, кожата ми гореше.
	Напевната мелодия на звънеца огласи къщата.
	Аз не помръднах, дори не вдигнах глава.
	Не знаех колко е часът, но беше лято, а навън вече бе тъмно, така че очевидно беше късно.
	Което означаваше, че не може да е никой друг, освен Мики. Мики, който искаше да постъпи като свестен човек и се опитваше да ме накара да се почувствам по-добре, след като бях накарала и двамата да се почувстваме неудобно, поставяйки ни в невъзможна ситуация, от която нямаше изход.
	Бях на четирийсет и седем години. Би трябвало да съм достатъчно зряла, достатъчно смела, за да стана и да отида да отворя. Да разговарям със своя съсед. Да се разкрия пред него (макар и мъничко) по начина, по който той се беше разкрил пред мен, да споделя, че бях изгубила мъжа си, семейството си и от дълго време съм сама. Че този ден бях оставила да се опияня от него и семейството му, харесало ми бе и полузаспала, изобщо не бях помислила.
	_Не бях помислила._
	Ала докато седях на пода в банята, нямаше значение, че би трябвало да съм достатъчно пораснала и смела, за да го направя.
	Изобщо не помръднах.
	Звънецът отново се обади и аз чух как изскимтях в разкошната ми баня с дървена ламперия.
	И не помръднах.
	Останах така, изгаряна от унижение, докато минутите течаха, цялата в слух, вкаменена.
	Звънецът не се обади за трети път.
	Бяха минали сякаш часове, цели животи, преди най-сетне да изпълзя на четири крака до закачалката за хавлии, да взема розовата кърпа, която изглеждаше страхотно в банята ми в Ла Хоя, но не си пасваше в елегантната ми селска баня в Мейн.
	А после се свих на пода, увих се с кърпата, придърпвайки я до брадичката си, и затворих очи.
	В този миг разбрах, че съм стигнала до дъното.
	Разбрах, че не бих могла да падна по-ниско.
	Ала се боях, че тъй като си бях аз, може би щях да намеря нови начини още повече да съсипя живота си.
	Имах талант за това.
	Единственият талант, който притежавах.
	Талант, който не исках.
	Ала не знаех как да се отърва от него.
	Той бе единствената част от мен, за която знаех, че е истинска.
	Така че останах да лежа на пода, завита с хавлия, мислейки си (навярно истерично), че може би не беше нужно да открия себе си.
	А после заспах на пода в банята, боейки се, че това е единственото мое аз, което щях да имам някога.

	* * *

	На следващата вечер седях на дивана в потъналата ми в мрак дневна, обвила ръце около глезените си, отпуснала брадичка върху коленете си, зареяла поглед към притъмняващото небе над морето, което цял ден беше сиво и буреносно (също като моето настроение), и си мислех, че след като бях продала и четирите си телевизора, трябваше да си купя нов.
	Незабавно.
	Не бях вечеряла (нито пък обядвала или закусвала). И нямах чаша вино до себе си (въпреки че бих искала, ала стомахът ми беше празен, а заради историята с бившата жена на Мики се тревожех, че макар почти да не се хранех, пиех страшно много вино).
	Така че си седях там сама, както винаги, по начин, който сякаш щеше да продължава вечно, чудейки се къде се беше дянал денят.
	Единственото, което бях направила, бе да се уговоря за сряда, почивния ден на Алиса, да се видя с нея и Джоузи, за да започнем проект „Синята скала“: Втора фаза.
	Не бях направила нищо друго.
	Освен да се давя в мъката си.
	Звънецът на входната врата се обади.
	Застинах, усетила как и последното сухожилие в тялото ми се обтяга, и затворих очи.
	Мамка му.
	Мики.
	— Ти си голямо момиче, Амелия, крайно време е да пораснеш — скара ми се устата ми.
	Права бях.
	Време бе да порасна, да стана и да отида да отворя.
	Мислела си бях, че да се преместя в Мейн, бе първата стъпка към новото ми аз.
	Ала не беше така.
	Първата стъпка бе да отворя вратата и да се изправя очи в очи с Мики.
	Мамка му.
	Колкото и трудно да беше, аз се надигнах от дивана и бързо се отправих към вратата. Бързо, не защото исках да отворя. Не защото бях достатъчно умна, та да искам възможно най-скоро да оставя зад гърба си едно неприятно, мъчително и унизително изживяване.
	А защото не исках да карам Мики да чака.
	Позволих си да изпитам мъничко облекчение, задето поне си бях взела душ и бях сменила вчерашните си дрехи, докато отключвах вратата и я отварях.
	Вдигнах очи, полагайки огромно усилие да не потръпна, когато срещнах неговите.
	А после казах:
	— Здравей.
	— Здравей, Ейми — нежно отвърна той.
	— Съжалявам — побързах да кажа. — Съжалявам, че трябваше да дойдеш тук, защото аз не намерих доблестта да дойда у вас и да ти се извиня. Още повече съжалявам за това, което направих. Бях полузаспала, но това не е никакво извинение. Не би трябвало да те докосва никой, който не искаш да те докосва. Не знам какво ми стана. Знам обаче — и искам и ти да го знаеш — че наистина ужасно съжалявам.
	— Не става дума за това, миличка — тихо каза той. — Ти си много…
	Не довърши, ала очите му бяха впити в моите и в този миг осъзнах, че го прави, за да не ги плъзне по тялото ми.
	Ала следващата му дума и колебанието му казваха всичко.
	И то ме унищожи.
	— Привлекателна.
	Отново трябваше да положа усилие, за да не потръпна.
	— Просто човек пази поведение там, където живее — продължи той. — А ти, бейби, живееш срещу нас и двамата имаме деца.
	Беше лъжа. Мила лъжа. Ала лъжа.
	Чисто и просто, не ме желаеше.
	Аз бях само неговата… „привлекателна“ съседка.
	Позволих му да го направи, защото имаше нужда от това.
	— Напълно си прав — съгласих се.
	— Ти си добра жена, Амелия.
	Господи, ама че изтъркано.
	А най-лошото бе, че дори не беше вярно.
	— Аз… аз… — Поклатих глава. — Не мога да ти кажа колко съжалявам. Ти си добър съсед. Добър човек. Освен това беше наистина мил с мен. И имаш страхотни деца. Може ли — свих рамене (нехайно, както се надявах) — да забравим, че това изобщо се е случило?
	И тогава усмивката му се върна, ала направо ме убиваше, че този път не беше непринудена.
	— Абсолютно.
	Преглътнах, а после кимнах и казах:
	— Благодаря, Мики. — Поех си дълбоко дъх и довърших: — И отново, наистина съжалявам.
	— Няма за какво да се извиняваш. Нищо не се е случило.
	Добър мъж. Мил.
	Мъж със страхотни деца… и от сега нататък аз много щях да внимавам да се виждам и с тримата възможно най-рядко.
	Щях да им махвам с ръка от колата или да се прибирам в къщата, ако имах лошия късмет да се окажа навън едновременно с тях.
	— Е, добре — заявих, придавайки твърдо звучене на гласа си. — Бих те поканила да влезеш на чаша вино, но нямам чаши, пък и тъкмо правех нещо.
	Усмивката му стана по-непринудена.
	— Бих ти отговорил, че оценявам предложението, но не пия вино, а и също си имам работа.
	Лъжеше.
	Също като мен, разбира се.
	Беше свършило.
	Би трябвало да изпитвам облекчение, ала вместо това усетих как нещо се загнездва в гърдите ми и протяга дълги пипала по цялото ми тяло.
	— Окей — казах и посегнах да затворя вратата. — Ще се виждаме наоколо.
	— Надявам се.
	Това също беше лъжа.
	Заповядах на устните си да се усмихнат.
	Без да престава да се усмихва, той вдигна ръка и се обърна.
	Не изчаках мъничко, както беше възпитано, преди да затворя и да заключа след него, а го направих веднага.
	Върнах се във вътрешността на къщата, потънала в приглушена светлина. Краката искаха да ме отведат в банята, до огледалото в нея, ала аз не им позволих.
	Вместо това отидох в кухнята, мислейки си — майната му.
	Отворих бутилка вино, налях си щедра доза в една пластмасова чаша и излязох на верандата. Откакто се бях нанесла в „Синята скала“, рядко бях идвала тук. Приближих се до парапета и почувствах хладния въздух, долитащ от океана. Беше приятно.
	Имах нужда от градински мебели.
	Имах нужда от списък със задачи.
	Имах нужда от дълъг списък със задачи.
	Ала първо трябваше да взема решение.
	Да си остана в дупката, в която бях затънала, като падна дори още по-ниско.
	Или да се стегна и да се взема в ръце.
	Дошла бях в Мейн, за да направя второто, а само няколко седмици по-късно бях целунала красивия си добър съсед и с един замах бях унищожила обещаваща връзка, която би могла да прерасне в истинско приятелство, превръщайки я в отношения, пълни с избягване и неловкост.
	Трябваше да говоря с някого за това и за да го направя, исках да се обадя на Робин. Исках да й разкажа за всичко, което се беше случило, и да чуя как казва нещата, които ми казваше винаги. Колко съм сладка. Колко съм умна. Колко съм красива. Как заслужавам само хубави неща. Как заслужавам да се държат с мен както трябва. Да ме обичат, защитават и уважават.
	Само че аз не й вдигах, изпращах й единствено кратки съобщения и имейли, а сега, след като бях продала компютъра си, само есемеси.
	Бях се откъснала от Робин.
	Не можех да се обадя на Джоузи или Алиса, защото виждах, че са близки с Мики, и щяха да си помислят, че съм луда, глупава и слаба заради това, което бях направила.
	И със сигурност щяха да вземат страната на Мики в тази неловка ситуация. Той беше техен приятел. Аз бях нова позната, която се беше вкопчила в приятелството им, защото бях ужасяващо прилепчива.
	Знаех, че ще вземат неговата страна не само защото ме познаваха от две седмици, а него — от години, а защото онези от приятелите, които не ме бяха изоставили, защото бях откачила, когато Конрад ме заряза, ме бяха изоставили, когато Конрад ме заряза.
	Не.
	Трябваше да реша какво искам.
	Трябваше да открия коя съм.
	Трябваше да си създам дом.
	Трябваше да си върна децата.
	Трябваше да изградя живота си наново.
	Трябваше да си върна самоуважението.
	Трябваше да престана да се държа като идиотка, слаба и себична, и глупава.
	Трябваше да започна да мисля за себе си.
	Трябваше да престана да бъда толкова прилепчива. Вече нямах съпруг, който да изпълва живота ми. Изгубила бях децата си, които само с това, че ги имаше, ми даваха всичко, от което бих могла да се нуждая някога. Трябваше да открия нещо, което да запълни тази бездна.
	И за нищо на света не биваше да затъвам още повече. Не можех да преживея още един ден, чувствайки се както днес. Не можех да преживея още една седмица, още един месец, една вечност, чувствайки се така, както се чувствах, откакто Конрад ми каза в леглото, което деляхме, леглото, в което бяхме заченали децата си, че ме напуска заради друга жена.
	Оставила бях живота си зад себе си, защото той не беше добър живот.
	И бях дошла в Мейн, за да го променя.
	Така че имах само една възможност.
	Независимо какво трябваше да направя, независимо колко време щеше да ми отнеме, независимо каква болка щеше да ми причини, независимо колко щеше да ми струва, независимо дали щях да съм принудена да дам всичко от себе си и да намеря още, трябваше да направя онова, заради което бях дошла в Мейн.
	Трябваше да си създам дом.
	Трябваше да излекувам семейството си.
	Трябваше да открия себе си.
	Трябваше да оставя миналото зад себе си.
	Трябваше да се взема в ръце и да започна отначало.


>	Глава 5
>	Във вихъра си

	— Имаме… купа — обяви Алиса, след като извади същата тази купа от торбичката и опаковъчния материал и я постави върху плота в кухнята ми.
	Аз се взрях в нея.
	— Хубава е — обади се застаналата до Алиса Джоузи.
	— Цял ден обикаляхме по магазините из целия окръг и единственото, което купихме, е една купа — възрази Алиса.
	— Украсяването на цяла къща не става за един ден, Алиса — напомни й Джоузи.
	— Знам, но когато обиколиш петнайсет магазина в три града, в продължение на цели девет часа, трябва да купиш нещо повече от една купа. — А после, въпреки че бродех отнесено из кухнята си, приковала очи в купата, аз разбрах, че следващите думи на Алиса бяха насочени към мен: — Момиче, трябва да си намериш дивани и легло. Даже телевизор нямаш. Трябва да ускориш нещата.
	Аз спрях и откъснах очи от купата. Беше красива купа. Не, беше поразително красива купа; голяма, дълбока, тумбеста, тъмносива отвън, а вътрешният й ръб — блестящо син, толкова син, че изглеждаше почти черен, преливащо в мастилено, което бе толкова невероятно, че направо спираше дъха.
	Така че я бях взела, единствената ми покупка от петнайсетте магазина в три различни града.
	Погледнах към слънцето, залязващо над морето навън.
	Все още беше светло и лъчите му обагряха облаците в нежнорозово и кремаво.
	Ала аз вече две седмици се взирах през тези прозорци. Знаех, че цветовете ще се променят. Наситено прасковено и нежно лавандулово, ярко оранжево-жълто, смайващо лилаво, кобалтовосиньо… всички те — отразени в морето.
	— Амелия, добре ли си?
	Чух въпроса на Джоузи, ала бях потънала в съзерцание на бледорозови и кремави багри.
	— Бейби. — Усетих как някой ме докосва лекичко по кръста и в ухото ми се разнесе шепотът на Алиса: — Добре ли си?
	— Сира* — промълвих аз.
	[* Винен сорт червено грозде. — Б.пр.]
	— Какво каза? — Алиса остана все така близо до мен.
	Обърнах се, сваляйки ръката й от кръста си, и ги погледнах.
	— Чашите за сира от онзи магазин в Залива. Всичките им чаши за червени вина. Пино ноар, каберне. Тези за бяло вино не ми харесаха, а чашите за шампанско бяха потресаващи. Но ще си взема чашите им за червени вина.
	— Ъъъ… казва ли изобщо нещо, което да разбираш? — измърмори Алиса на Джоузи.
	— Говори за онези чаши в „Стъкларията“ — обясни Джоузи.
	— Смята да купи различни чаши за различните видове червено вино? — попита Алиса.
	— Шшт, Алиса! Усещам, че се задава момент на просветление. — Джоузи вдигна ръка и я размаха срещу Алиса.
	— Онова кресло с кожена тапицерия и кабари — продължих аз, когато те млъкнаха. — Кожата беше толкова мека. Невероятна. Заедно с табуретката за крака. Горе на площадката. — Вдигнах ръка и посочих огромната площадка срещу кухнята. — И осемдесетинчов телевизор, монтиран на стената. Голям, така че да можеш да го гледаш отвсякъде в стаята.
	— Ясно. Давай, бейби, продължавай в същия дух — насърчи ме Алиса.
	Аз я погледнах.
	— Керамичните съдове от „Уилям-Сонома“. Ще смеся оранжевите, сините и зелените.
	— Страхотни бяха. Продължавай — подкани ме Алиса.
	Погледнах към Джоузи.
	— Онези лампи от магазина за осветителни тела. Бяха подредени ужасно, но тази стоящата, заедно с настолната от същия комплект, железните, които сякаш бяха направени от халки. Стоящата — в по-тъмната част, а настолната — върху масичката. Прекрасно ще свържат двете помещения.
	— Бяха наистина красиви, Амелия — меко каза Джоузи и в същия миг отново усетих ръка върху кръста си, която ме побутваше лекичко.
	— Отоманката в шоурума на интериорния ти дизайнер — продължих, а Джоузи се отдръпна, защото Алиса ме буташе към входната врата. — Всъщност цялото място. Кремавата желязна масичка, която сякаш беше покрита с цветя. Килимчето, което изглеждаше като речни камъчета. Фантастичната лампа с перленобялата основа, която сякаш беше направена от вътрешността на мидени черупки. Искам я в спалнята си, от другата страна на камината. О, и онези постелки. От мемори пяна. Три от тях за кухнята — пред умивалника, работното място и печката.
	— С колко време разполагаме? — измърмори Алиса.
	— Някои от магазините ще бъдат затворени, но все още можем да отидем в мола — отвърна Джоузи и излезе през входната врата, която вече беше отворила.
	— Възглавнички — не спирах аз. — В „Потъри Барн“. Онези големите, пухени, с калъфки в наситени цветове.
	— Отключвай колата и да потегляме — нареди Алиса.
	Поршето на Джоузи избипка и Алиса ме бутна на предната седалка, след което самата тя се пъхна отзад.
	Джоузи се настани зад волана и ние поехме.
	Отне ни още четири часа и си тръгнахме чак когато молът затвори, но успяхме да накупим керамични съдове, постелки за кухнята, възглавнички и нови хавлии за всички бани. Освен това взехме нови чаршафи за леглата. Харесахме също така комплект за легло за стаята на Олимпия с индийски десен в яркорозово и оранжево, любимите й цветове.
	Поршето на Джоузи не беше малко, ала докато поемем към вкъщи, беше натъпкано до пръсване.
	Освен това Джоузи се беше обадила на своя дизайнер и бе резервирала нещата, които исках — единственото, което аз трябваше да направя, бе да му дам номера на кредитната ми карта и да уредя доставката.
	На следващия ден отидох да направя именно това и да прибера нещата, които можеха да се поберат в колата ми, с други думи — една лампа и винените чаши. Уредих също така доставката на нов телевизор, DVD плейър, X-box, принтер, лаптоп и настолен компютър. Намерих дори масичка, която си подхождаше с креслото на площадката, състарени дървени греди в долната и горната част, скрепени със спираловидни обръчи ковано желязо.
	Беше невероятна.
	През останалата част от деня пуснах няколко пъти миялната машина и прибрах новите си винени чаши, изпрах и прибрах хавлиите, също както и чаршафите, и оправих леглата.
	Доставките започнаха да пристигат на следващия ден и много скоро телевизорът вече висеше на стената, приемникът беше включен към аудиосистемата (чиито компоненти обаче засега трябваше да стоят на пода, защото все още нямах секционен шкаф), компютърът беше монтиран, и той — сложен направо на пода в задната стая.
	Нуждаех се от бюро.
	Излязох, за да купя хартия, и когато се прибрах, си направих списък със задачи.
	Няколко списъка.
	Освен това прекарах часове наред, като лепях листчета от мостри за боя по стените, преподреждах ги, отдръпвах се назад, за да ги разгледам и преценя, местех ги в друга част на помещението, където светлината беше различна.
	Бях във вихъра си.

	* * *

	Бях луда.
	Въпреки това направих обратен завой на тихата уличка (за четвърти път) и отново минах покрай църквата.
	Определено бях луда.
	Продължих напред.
	А после, сякаш принадлежаха другиму, ръцете и краката ми сами направиха обратен завой и този път не подминах църквата.
	А спрях пред нея.
	Вдигнах очи към бялата постройка с витражни прозорци и висока камбанария.
	Никога не бях имала работа. Нито за ден. Не бях работила дори в местната сладоледаджийница като тийнейджърка, просто за забавление.
	Отишла бях да следвам в „Станфорд“, където беше учил и баща ми, получила бях степен по английска литература, защото дори аз можех да чета.
	Бях се справила добре, завършила бях cum laude. Баща ми се беше дипломирал summa cum laude*, но аз бях момиче, той не очакваше много от мен и беше останал доволен.
	[* Съответно с много добър успех и с пълно отличие (буквално, от латински, „с почести“ и „с най-високи почести“). — Б.пр.]
	След това не бях започнала работа. Момичетата като мен не работеха. Моята професия вече беше избрана от майка ми — щях да бъда съпруга на заможен мъж, да се грижа за дома му, да отглеждам децата му, да продължавам да изпълнявам най-важната си роля, тази на една Хатауей, и да участвам в ръководството на най-различни подобаващи благотворителни дейности.
	Преди да срещна Конрад, бях живяла от доверителните си фондове и си бях прекарвала добре. Излизах заедно с приятелките ми, издокарана в малки черни роклички. Пиех изискани коктейли. Флиртувах. Ходех по срещи.
	Всичко това правех съвсем благоприлично. Немислимо бе да си създам репутация. Немислимо бе да се забавлявам така, както би могла да иска една жена на двайсет и няколко години.
	Така че не го правех.
	С Конрад се запознах на един благотворителен бал. Бях облечена в разкошна вечерна рокля. И двамата стояхме до каменния парапет на задния балкон в едно великолепно имение. Аз бях излязла, за да се спася от задушаващата горещина на множеството тела, а той — от задушаващата компания.
	Беше толкова красив в ушития си по мярка смокинг и с коса — пусната малко по-дълга в акт на тих бунт, че се влюбих от пръв поглед.
	Беше ми казал, че и той е изпитал същото.
	Сега обаче си мислех, че се е влюбил в деколтето и краката ми (които, макар да не бяха дълги, бяха хубави), подаващи се през цепката на роклята.
	Бяхме започнали да се срещаме. Бяхме се сгодили. Бяхме се оженили. И аз бях направила онова, което се очакваше от мен.
	Станала бях съпруга на заможен мъж, грижила се бях за дома му, отглеждала бях децата му и бях участвала в ръководството на най-различни подобаващи благотворителни дейности.
	С други думи — сега не ставах за нищо. Не бих могла да си намеря никаква работа, освен ако не започнех от най-долното стъпало.
	И прекрасно го осъзнавах.
	Не можех обаче да купувам мебели до безкрай. Не можех да пека сладкиши, защото нямаше кой да ги яде, освен мен, а аз обичах да ги меся, но не и да ги ям. Не можех да прекарам в четене цели дни, седмици, месеци, години.
	Трябваше да правя нещо.
	С тази мисъл слязох решително от колата и влязох в църквата.
	Когато се озовах вътре, установих, че да се намираш в църква посред бял ден без никаква причина изобщо не беше като по филмите. Нямаше доброжелателен пастор, появил се почти незабавно, за да приседне до мен на някоя от пейките, да изслуша тревогите ми и да сподели мъдростта си.
	Въпреки че църквата беше отворена, вътре нямаше никого.
	Почаках мъничко, а после тръгнах да обиколя наоколо. В един страничен коридор видях табелка с надпис „Офис“ и стрелка.
	В дъното на коридора имаше отворена врата и аз спрях на прага.
	Определено беше офис, сравнително хубав, не прекалено голям, но не и мъничък, с официално на вид бюро и малък, но красив витражен прозорец зад него. Една жена се беше привела над бюрото и пишеше нещо на лист хартия.
	— Ъм… извинете? — повиках я аз.
	Тя се изпъна и обърна изненадани очи към мен.
	— Съжалявам, че ви стреснах.
	Тя поклати глава, сякаш за да събере мислите си, и се завъртя към мен.
	— Няма нищо. Мога ли да ви помогна с нещо?
	— Търсех пастора.
	Тя кимна и крайчетата на устните й се повдигнаха лекичко нагоре.
	— Преподобният Флетчър, моят съпруг, не е тук. — Изведнъж върху лицето й се изписа притеснение. — Да не би да имахте уговорка?
	— Не, не — уверих я и поклатих глава. — Просто минавах оттук. Всъщност в Магдалийн съм съвсем отскоро и той дори не ме познава.
	Съпругата на пастора се облегна на бюрото, тревогата се изпари от лицето й и то отново стана дружелюбно.
	— Може би аз бих могла да ви помогна. Или пък да му предам съобщение, или да ви запиша час, ако искате да говорите с него.
	Пристъпих в стаята и докато гледах пасторската съпруга, знаех, че жената до един такъв мъж вероятно бе също толкова добра.
	Или дори по-добра.
	— Според мен бихте могли да ми помогнете — уверих я.
	Дружелюбното й изражение стана още по-дружелюбно.
	— Ами да видим тогава.
	Аз кимнах и с учудване установих, че не знам какво да правя с ръцете си. Сякаш бях дошла на интервю за работа само за да ме отхвърлят, още преди да съм им дала автобиографията си.
	Сплетох ръце пред себе си.
	— Ами както ви споменах, наскоро се преместих тук, но съм… ами… — Облизах устни, стиснах ги за миг и си признах: — Доста богата.
	Тя кимна, сякаш признанието ми изобщо не я беше впечатлило.
	— Добре дошли в Магдалийн.
	— Благодаря — измърморих и като се прокашлях, продължих: — Тук съм, защото ми хрумна… ами това е църква и си казах, че църквите винаги се нуждаят от доброволци, а пък аз не работя, нито се налага да работя, нито пък знам… — Гласът ми заглъхна, но аз събрах сили и започнах отново: — Както и да е, мога да работя с компютър и съм наистина организирана… — И този път не довърших, защото не можах да се сетя за никакви други умения, които притежавам. Така че казах просто: — Нуждаете ли се от някого, който да ви помага с това-онова в църквата?
	Жената на пастора се усмихна и по предпазливия и мил начин, по който го направи, разбрах, че автобиографията ми действително е отхвърлена.
	— Паството ни е малко, защото градчето е малко, но имаме късмет, защото хората са наистина щедри. Не можем да се оплачем от липса на доброволци — обясни тя.
	Прехапах устни и кимнах.
	— Колко време може да отделите за доброволческа дейност?
	_Всичкото време на света_, помислих си.
	— Не съм съвсем сигурна — отвърнах на глас. — Може би два-три дни в седмицата, за по два или три часа? — подхвърлих колебливо, сякаш тя можеше да ми каже какво бях в състояние да предложа.
	— Бива ли ви с възрастните хора? — попита съпругата на пастора и аз се сепнах изненадано.
	— Моля?
	Тя се изпъна и направи крачка към мен, уловила лактите си в шепи. Беше странна поза. Странна, защото не беше студена или затворена, а дружелюбна, сякаш с много обич беше приютила нещо в ръцете си.
	— Имаме старчески дом, който се ръководи от много мили хора. Хора, които са затрупани с работа и нископлатени. Правят всичко по силите си, защото наистина харесват работата си. Или защото за тях то не е работа, а призвание. Ала винаги има цял куп неща за вършене, а непрекъснато все някой от персонала или от доброволците им напуска. Вероятно защото заплащането е малко, а доброволците намират работата за трудна, понякога досадна, понякога — мъчителна, ала неспирна. Преди няколко дни ми казаха, че една от доброволките им е напуснала, за да се върне в колежа, а друга просто престанала да идва. Помолиха ни да се оглеждаме за желаещи. Аз ще им помагам, докато си намерят нови хора, и ще го правя редовно. Но ако вие имате време и нямате нищо против тежката работа, помощта ви със сигурност ще им бъде добре дошла.
	Време имах, ала не бях сигурна дали нямам нищо против тежката работа. Никога не бях вършила такава. Докато растях, имахме истинска прислуга, която живееше с нас, а след това за всичко се бяха грижили платени служители.
	Понякога, след като с Конрад се преместехме на ново място, преди да съм намерила служба за почистване, го правех сама, пак сама се грижех и за „Синята скала“, откакто бях дошла в Магдалийн, и ми беше приятно. Не изгарях от желание да го правя по осем часа на ден пет дни в седмицата, но не беше ужасно. Пък и беше приятно да чувствам, че съм свършила нещо.
	Не, приятно бе да чувствам, че изобщо правя нещо. Нещо полезно. Нещо истинско.
	Никога досега не се бях замисляла за възрастните хора, но не изпитвах отвращение към тях. Всичките ми баби и дядовци ме бяха обичали, както и тези на Конрад. Ама наистина ме бяха обичали. Всъщност винаги когато бяхме заедно, аз бях с тях, говорехме си, споделяхме, шегувахме се, смеехме се. Харесвах моите дядовци и баби, както и тези на Конрад много повече, отколкото родителите си (пък и тези на Конрад), и бях съсипана, когато ги изгубих, един по един.
	Може би това бе още нещо, за което имах талант.
	Все пак на жената на пастора отговорих:
	— Ако трябва да съм откровена, бих искала да обсъдя онова, което се очаква от мен, но мога да чистя. Мога да готвя. Мога да разговарям. Мога да разтребвам. Мога да организирам. Мога да се грижа за другите. И ми е приятно да правя всичко това. Така че бих се радвала, ако е възможно да го обсъдя.
	Жената на пастора присви лекичко очи, преценяващо, не недружелюбно, и каза:
	— Не ми се ще да ги запознавам с доброволец, който не е готов да помага с всичко, от което се нуждаят, и не възнамерява да се задържи за по-дълго.
	— Напълно съм съгласна — отвърнах. — Именно заради това ми се ще да знам какво ще се очаква от мен, за да съм сигурна, че ще мога да им дам онова, от което се нуждаят. Все пак иска ми се да си намеря нещо, което да ми е приятно да правя, нещо полезно и дългосрочно.
	Поех дълбоко въздух, за да си спечеля малко време, преди да изрека онова, което се налагаше, без да съм принудена да излъжа в божия дом.
	След това заявих:
	— Децата ми поотраснаха. Вече не се нуждаят от мен колкото преди, а със съпруга ми сме разведени, така че те не са при мен през цялото време. Никога не съм работила, но къщата ми е празна и се нуждая от нещо, с което да осмисля живота си. Струва ми се, че би ми харесало да го запълня с възрастни хора, които ще ми върнат услугата, като ми правят компания.
	Тя ме изгледа изпитателно в продължение на един миг, а после каза меко:
	— Харесва ми, че мислите така.
	— Радвам се — отвърнах и й се представих. — Аз съм Амелия Хатауей.
	— Рут Флетчър.
	Улових протегнатата й десница — ръкостискането й беше силно и топло.
	— Приятно ми е да се запознаем, Рут.
	— И на мен, Амелия.
	Когато си пуснахме ръцете, тя махна към бюрото.
	— Защо не ми дадеш телефонния си номер? Ще се обадя в „Гълъбовата къща“ и ще уредя да се срещнем с Дела Колман.
	— Отлично — съгласих се и се приближих до бюрото с нея.
	Оставих й номера си, след което двете се сбогувахме топло и аз се върнах при колата ми.
	Не се размотавах пред църквата, чудейки се дали бях постъпила правилно.
	Тръгнах си, мислейки, че да работя като доброволец в старчески дом би могло да означава какво ли не и много от тези неща едва ли бяха приятни.
	Ала не бих искала да им предложа помощта си, а после да настоявам да ми възлагат единствено да чета на обитателите на дома или да им помагам с различни игри и творчески занимания.
	Исках да бъда истински доброволец и да правя всичко, което трябваше да бъде свършено.
	Което би могло да означава почистване на най-различни неприятни неща, сменяне на чаршафи, пране, кой знае?
	Докато карах към вкъщи, в мен се прокрадна нещо странно. Нещо странно и ново, и невероятно.
	Защото умът ми беше пълен с всички неща, които биха могли да се очакват от един доброволец в старчески дом, а единственото, за което бях в състояние да мисля, бе колко много се надявах да ме харесат.
	Защото нямах търпение да започна.

	* * *

	— Слава тебе, господи! — провикна се към небето жената зад бюрото в „Гълъбовата къща“; ръцете й бяха вдигнати нагоре, изобилните черни плитки на главата й подскачаха. След това отпусна ръце и погледна към Рут, която седеше от другата страна на бюрото до мен. — Щом се обадиш на преподобния — тя кимна към мен, — и добрият Бог ти изпраща чудо.
	Рут грейна.
	— Едва ли бих могла да се нарека чудо — смотолевих аз.
	— Извинявай — попита ме Дела Колман, директор на Дома за възрастни хора „Гълъбовата къща“, — не каза ли току-що, че нямаш нищо против да сменяш подлоги и чаршафи, да се грижиш за изкуствени ченета, да бършеш полусдъвкана храна, да чистиш с прахосмукачка, да бършеш прах? Да не споменаваме пък хора, които те наричат с чужди имена и се кълнат, че си родното им дете или момичето, откраднало гаджето им преди години, и се опитват да ти издерат очите?
	— Да, действително казах, че нямам нищо против — потвърдих.
	— И не каза ли също така, че можеш да си на разположение три дни в седмицата, по три часа на ден и че не искаш да ти плащам? — продължи тя.
	— И това казах, да.
	— В такъв случай, ако действително идваш за по три часа три дни в седмицата, работиш както трябва и не се изпариш или пък ми сервираш как — тук тя вдигна ръце и описа кавички във въздуха — се връщаш в университета на петдесет и шест години, значи, действително си чудо.
	— Хората се връщат в университета на всяка възраст — обади се Рут и Дела се обърна към нея.
	— Рут, миличка, видях я в „Бараката“ да нагъва омлети и да се налива с кафе, заобиколена от дружките си, и пред нея нямаше лаптоп, на който да си пише курсовата работа за онлайн лекциите по графичен дизайн — заяви тя направо. — Аз си имам старци, които всеки ден се опитват да избягат, а те може и да са възрастни, но не са глупави. Така че трябва или да ги заключваме, или да ходим да ги прибираме от „Пътника“, за да не се шляят по пантофи между щандовете. Лорета няма да става никакъв графичен дизайнер. На Лорета й писна да бърше полусдъвкана храна и да слуша как всеки път щом я види, госпожа Макмърфи й крещи да стои далече от мъжа й.
	Забих поглед в скута си, за да не се разсмея.
	— Трябва да мога да разчитам на теб.
	Думите на Дела ме накараха отново да вдигна глава.
	Бяха тихи, но пропити със смисъл.
	— Ще забележиш, че възрастните хора не се надпреварват да се настанят при нас — продължи тя. — Не искат да бъдат тук. Ела само веднъж и ще разбереш защо. Правим каквото можем с това място, но то не е дом. Тук идваш, за да умреш, когато вече не можеш да се грижиш за себе си сам и няма на кого да разчиташ да го прави. Това е тъжно място. Всеки ден даваме всичко от себе си, за да го направим поне мъничко по-малко тъжно, ала това е изгубена битка, Амелия. Трябва да го знаеш, ала да продължиш да си изпълняваш задълженията, към мен и към тях, с усмивка на уста, та всички да можем да разчитаме на теб. Защото те се нуждаят от мен, за да направя престоя им тук мъничко по-добър, а не да им изпращам човек след човек като теб, с добри намерения, което оценяваме, но който ще се пръждоса, когато му дойде в повече.
	Аз изпънах рамене и продължих да я гледам право в очите.
	— В такъв случай ще те помоля да ми дадеш една вечер, за да взема решение. Ще обмисля това, което ми каза, и няма да ти се обадя, за да уредим да ме обучиш, ако не съм сигурна, че мога да поема такъв ангажимент.
	Дела кимна.
	— Оценявам го.
	— А аз оценявам това, че ми отдели от ценното си време, за да се запознаеш с мен — отвърнах.
	Дела поклати глава и устните й се извиха нагоре.
	— Знаеш ли, ако всички доброволци гледаха на това, което правят, като работа, за която трябва да се кандидатират, да отидат на интервю и да си заслужат правото да останат, светът щеше да бъде много по-добро място.
	Напълно бях съгласна с нея, така че не казах нищо.
	Дела се изправи, заобиколи бюрото си и ми протегна ръка.
	— Надявам се да ни се обадиш, Амелия.
	— Надявам се, че притежавам необходимото, за да ти се обадя, Дела — отвърнах, поемайки ръката й.
	Рут остана да говори с Дела, защото беше дошла да поработи в дома, макар че не се нуждаеше да бъде обучавана, тъй като често го правеше, а аз се качих в колата ми и се прибрах у дома.
	Вместо да се замисля дълбоко за това, дали притежавам необходимото, за да стана доброволец в старчески дом, отидох право при лаптопа си и започнах да разглеждам различни интериорни идеи и мебелни сайтове, занимание, на което с удоволствие се отдадох чак до вечерта. Въпреки че не си купих нищо. Обичах да докосвам нещата, които купувам, и ако си поръчвах нещо онлайн, то трябваше да е разкошно.
	Открих обаче още няколко магазина, които да добавя в частта _Да посетя…_ в шестлистовия си списък със задачи.

	* * *

	В девет часа на следващата сутрин се обадих на Дела Колман и приех работата.

	* * *

	Бях в кухнята и правех кексчета за обитателите на „Гълъбовата къща“.
	По-рано същия ден бях преминала въвеждащото обучение, а после бях отишла в един магазин за домашни потреби и бях купила четири кутии за кексчета, каквито притежават майките на малки деца, за да могат да носят десерти в училище за рождените им дни.
	Докато бях там, си взех и нов комплект кърпи за съдове, които съвършено си пасваха с новите ми кухненски постелки.
	Както и настолен миксер с великолепен къпинов цвят.
	На следващия ден започвах работа като доброволка в „Гълъбовата къща“.
	И смятах да занеса кексчета на обитателите.
	Вече бях на втората доза, когато телефонът ми върху кухненския плот иззвъня.
	Вдигнах очи от шоколадовата глазура, с която покривах ванилените кексчета, видях номера на екрана и замръзнах.
	В същия миг отекна входният звънец.
	Погледнах натам и видях тяло, което бих познала навсякъде.
	На телефона — татко.
	На вратата — Мики.
	Защо на мен?
	Мама беше престанала да ми се обажда преди няколко дни и не би трябвало да се изненадвам, че татко беше поел щафетата. Всъщност би трябвало да съм учудена, че му беше отнело няколко дни, преди да направи първия си опит.
	За Мики обаче нямах идея.
	Принудена бях да направя труден избор, опитвайки се да преценя кое щеше да ме нарани по-малко, и без да съм сигурна дали избирам правилно, пренебрегнах телефона и се отправих към вратата.
	Отворих и вдигнах очи.
	Не беше минало много време, откакто го бях видяла за последен път, едва седмица, ала дори за толкова малко незнайно как той беше станал още по-красив.
	— Здравей — поздравих, звучейки мъничко дрезгаво.
	— Здравей, Ейми — отвърна той, звучейки както винаги.
	Погледнах към къщата му от другата страна на улицата и отново към него.
	— Всичко наред ли е?
	— Децата са при мен и докато си приказвах с Аш, тя ме помоли да ти искам рецептите за нещата, които беше направила за разпродажбата. — Той ми се усмихна широко. — И понеже не ти знам телефона, а онези неща бяха страшно вкусни и нямам нищо против дъщеря ми да се опита да ги сготви за брат си и мен, дойдох да ти поискам рецептите.
	— Разбира се — отвърнах и се отдръпнах, за да му направя път. — Заповядай.
	Той влезе, правейки ми място, за да затворя, след което ме последва в кухнята.
	А аз си мислех как присъствието на Мики в къщата ми, по-красив от всякога и очевидно — по-добрият от двама ни, след като беше напълно способен да остави моето идиотско държание зад гърба си, бе погрешният избор. Съвсем не бе онзи, който ми причиняваше по-малко болка.
	С други думи — трябваше да пренебрегна вратата и да вдигна телефона.
	— Мога да ти ги изпратя по имейла или да ги разпечатам, или и двете — предложих, докато отивах до лаптопа върху кухненския плот.
	— По имейла — промърмори той. — Добави и телефонния си номер. Аз ще ти пусна моя.
	Да имам номера на Мики.
	Защо от мисълта за това, от мисълта, че никога няма да го използвам заради причините, заради които бих искала, ми се дощя някой да ме убие?
	— Окей — отвърнах и натиснах копчето на лаптопа в мига, в който замлъкналият ми телефон се раззвъня отново.
	— Трябва ли да вдигнеш? — попита Мики.
	Аз погледнах към екрана.
	Мама не беше достатъчно невъзпитана, за да се обади повече от веднъж.
	Татко бе достатъчно арогантен, за да звъни, докато не му обърнеш вниманието, което смяташе, че заслужава.
	И именно това правеше сега.
	— Не — отвърнах, обръщайки се към лаптопа, докато чаках да зареди.
	Мики мълчеше.
	Докато въвеждах паролата си, телефонът спря да звъни.
	— Къщата ти отново ухае божествено, милинка — отбеляза Мики.
	— Кексчета — обясних, докато отварях пощата си. — От утре започвам да работя като доброволка в „Гълъбовата къща“ и възнамерявам да си купя симпатията на обитателите с тях.
	— Ще работиш като доброволка в „Гълъбовата къща“?
	Изумлението в гласа му ме накара да го погледна.
	Да, все така невероятно красив.
	Някой.
	Да.
	Ме.
	_Убие._
	Отново насочих вниманието си към лаптопа.
	— Аха, три дни седмично, по три часа на ден.
	— Не си търсиш работа.
	Погледнах го и видях, че сега неговите очи бяха приковани в лаптопа ми, а лицето му беше безизразно.
	Ясно ми беше защо.
	Бях споделила нещо за себе си и досущ като останалата част от мен, то далеч не беше обещаващо.
	— Не — прошепнах.
	Той ме погледна и макар че исках много неща от сините му очи, празнотата там определено не беше едно от тях.
	— Хубаво е, че го правиш — каза той въпреки това. — Прабаба ми отиде там, когато алцхаймерът й се влоши. Те винаги се нуждаят от помощ.
	— Да.
	Той наклони глава към лаптопа.
	— Е, готова ли си да запишеш имейла ми?
	С други думи — хайде да свършваме, та да изпълня молбата на дъщеря ми и да се измитам от тук.
	— Казвай.
	Той ми издиктува адреса си и след като прикачих рецептата, написах телефонния си номер и сложих заглавие на имейла, аз го изпратих.
	— Готово — заявих и когато вдигнах очи, видях, че неговите са се спрели на бедрата ми.
	— Вечеряла ли си? — попита той, вдигайки поглед към лицето ми, и аз зяпнах, мъничко изненадана, че дори не бях помислила за вечеря, а вече като нищо наближаваше осем часът.
	Заповядах си да се усмихна.
	— Ще вечерям с тесто за кексчета.
	Той се взира в очите ми в продължение на няколко дълги мига, преди да промълви:
	— Окей.
	Звучеше така, сякаш му се искаше да каже още нещо.
	Телефонът ми отново иззвъня.
	Баща ми. Мускулите на врата ми се напрегнаха само при мисълта, че с всяко позвъняване гневът му става все по-голям, също както и решимостта му да го сподели с мен.
	— Виждам, че не си много близка с баща си — отбеляза Мики и аз откъснах очи от телефона, за да го погледна.
	— Имаме си… проблеми — признах.
	— Жалко.
	— Така е — съгласих се. — Ами ти… — поколебах се дали да го попитам, да удължа посещението му, да му поискам информация, на която нямах право, но устата ми реши вместо мен: — Ти близък ли си с родителите ти?
	— Абсолютно.
	Отговори ми твърдо, без колебание, ала тонът му не приканваше към по-нататъшен разговор.
	— Имаш късмет — промълвих и сведох очи към лаптопа.
	— Абсолютно — повтори той без колебание.
	Аз кимнах към лаптопа и вдигнах очи.
	— Искаш ли кексче, преди да си тръгнеш?
	Устните му се свиха, а аз гледах как го прави, необяснимо запленена.
	То бе, защото не ми беше убегнало, че има наистина хубави устни, долната беше по-пълна, с пленителни гънки около тях, всичко това — подчертано от изкусителни бакенбарди и леко хлътнали бузи с остри скули и квадратна челюст.
	Колкото и да беше странно, гневно присвита, устата му бе още по-красива от обикновено.
	Дори и така, трудно ми бе да разбера защо едва завоалираният ми опит да му дам възможност да избяга от мен бе предизвикал такъв гняв.
	— Откъде идваш? — попита той.
	— Моля?
	— Преди Магдалийн — обясни той.
	— Ла Хоя. Калифорния.
	— Знам къде се намира, Амелия.
	_Амелия._
	Не _Ейми_.
	Беше ядосан.
	Но защо?
	— Родителите ти там ли живеят?
	— Израснах в Ла Хоя. Конрад работи в болници в Бостън и Лексингтън, но накрая се върнах в родното място, преди, ами… — Наклоних глава настрани. — Преди да дойда тук.
	— Болници?
	— Той е неврохирург.
	И отново — устните на Мики се свиха.
	— Ами твоето семейство? — попитах, опитвайки се да сменя темата с нещо, което може би нямаше да го ядоса. — Спомена, че са ти продали…
	— Флорида — прекъсна ме той, отговаряйки на въпроса ми, преди да го бях задала докрай, казвайки ми нещо, което вече знаех. — Имам трима братя. Най-големият е в Бостън, прехвърли семейния бизнес там. Вторият е в Бар Харбър, ръководи филиал на компанията. Най-малкият, Дилън, живее във Вермонт. Преподава в колеж.
	— О — промълвих аз.
	— Прадядо ми е бил рибар. — Както обикновено, Мики споделяше информацията за себе си свободно и открито. — Дядо поел неговия бизнес и го развил. Татко го направи още по-голям. Достатъчно голям, за да може да си позволи къща в този квартал, където да даде дом на жена си да отгледа синовете си. Достатъчно голям, че Магдалийн му стана малък и Шон трябваше да го премести в Бостън.
	— Шон ли е най-големият?
	Мики кимна.
	— Шон, после Франк, после аз и накрая Дилън.
	Четиримата братя Донован.
	Ако и останалите бяха дори наполовина толкова великолепни, колкото Мики, беше добре, че не живеят в Магдалийн, защото иначе цялото женско население щеше да има проблеми, също като мен.
	— Баща ти все още ли работи? — попита той и мускулите на врата ми отново се напрегнаха.
	— Да. Вероятно няма да се пенсионира, докато Одън не навърши пълнолетие, така че да може да предаде бизнеса на някого от семейството. — Това беше самата истина и татко го беше споделил със сина ми, ала тази мисъл ме ужасяваше. Естествено, не го признах на Мики. Вместо това обясних: — Брат ми пое по свой собствен път. Живее в Санта Барбара и е адвокат.
	Мики отново сви устни, но все пак попита:
	— С какво се занимава баща ти?
	Не исках да му отговоря.
	Всъщност не бях сигурна защо ме беше попитал, при положение че не бе възможно да го интересува.
	Всъщност изобщо не бях сигурна защо все още не си бе тръгнал, след като не можех да си представя, че иска да бъде тук.
	Ала той обикновено беше съвсем откровен с мен и може би това бе опит да запази отношенията ни приятелски. Опознай съседа си или нещо такова.
	Така че, макар да не исках да го правя, аз му отговорих.
	— Изпълнителен директор на „Калуей Нефт“, семейната компания.
	Очите му припламнаха и той ги притвори за миг.
	— Исусе.
	Реакцията му не беше учудваща. Освен ако току-що не се връщаше от Марс, нямаше как да не е чувал за „Калуей Нефт“. Из цяла Америка имаше техни бензиностанции (както и в Канада, и по света).
	В Магдалийн нямаше, но то бе, защото в града имаше всичко на всичко две бензиностанции.
	Ала и в двата съседни града имаше станция „Калуей“.
	Прадядо ми бил тексасец. Имал ранчо и още преди да открие нефт, бил плашещо богат. Той, а после дядо ми, след което и баща ми брилянтно, пъклено, безмилостно и решително се грижели бизнесът да процъфтява, дори след като „златните мини“ на прадядо пресъхнали.
	Сега компанията се занимаваше с офшорни сондажи.
	Семейството на майка ми беше в корабния бизнес… бизнес с мащабите на Онасис.
	Можех само да се надявам, че Мики няма да попита и за нея.
	Очите му се плъзнаха зад мен, към стената от прозорци, отвъд която се откриваше изглед към морето за милиони.
	— Не се налага да работиш — измърмори той.
	Не отговорих — ето че вече прекрасно знаеше защо имах изглед за милиони, как така можех да продам всичките си неща и да ги заменя с нови почти незабавно, и разполагах с време, за да работя като доброволка в старческия дом.
	Знаех също така, че според него това беше отвратително.
	Той ме погледна и доказа, че е точно така, като заяви рязко:
	— Мисля, че ще се откажа от кексчето, Амелия.
	— Окей, Мики — отвърнах тихичко.
	— Благодаря за рецептите. Аш страшно ще се зарадва.
	Аз кимнах.
	Мики вдигна ръка и отново я отпусна.
	— Можеш да продължиш с работата си. Не е нужно да ме изпращаш.
	Много ясно.
	— Окей. Приятно ми е, че се видяхме.
	— Аха. И на мен — отвърна той разсеяно, докато се обръщаше.
	Проследих го с поглед, докато прекосяваше къщата ми. На прага се обърна и ме погледна, преди да затвори вратата след себе си.
	— Чао, Амелия.
	— Чао, Мики.
	Той кимна, затвори вратата и изчезна.
	Аз затворих очи.
	Телефонът ми иззвъня.
	Отворих очи, грабнах го и му изключих звука.
	А после, тъй като нямах друг избор (или поне никакъв добър избор), отново се залових с кексчетата.

	* * *

	Нямах представа дали Мики бе получил имейла ми.
	Знаех само, че не ми отговори, за да ми даде номера си, както ми беше обещал.
	И си казах, че не ме е грижа.
	Ала лъжех себе си.


>	Глава 6
>	Никой от тях не отговори

	В три и половина в петъчния следобед, в който децата ми трябваше да дойдат при мен, аз бях готова.
	Думите на Мики за това, как бившата му жена оставяла на децата да им се размине всичко, защото се опитвала да изкупи собствените си грешки, не бяха останали без последици.
	Двамата вече бяха имали възможност да свикнат с новата ми къща при първото си посещение. Изборът дали да го направят, или не си беше техен (макар че, след като не прекарваха тук почти никакво време, знаех, че не са го направили).
	Настъпил бе моментът да им обясня, че този дом е и техен, че аз съм тяхна майка, че сме семейство и че нещата не може да продължават така.
	Ето защо, докато стоях на прага на входната врата и гледах как червената хонда сивик се приближава по алеята, бях готова да се изправя очи в очи с децата ми и да започна да лекувам семейството ни.
	И този път пристигането им мина като предишния — те извадиха саковете си, аз ги поздравих. Пипа не ме поглеждаше, Одън почти не ми обръщаше внимание.
	Пуснах ги да влязат и затворих вратата зад нас.
	Въпреки че и двамата зяпнаха учудено при вида на променената вътрешност на къщата, изобщо не забавиха крачка и тръгнаха право към стаите.
	Поех си дълбоко дъх, за да си вдъхна смелост, и скръстих ръце на гърдите си.
	— Почакайте малко, деца — повиках ги.
	Те спряха почти на прага на коридора и се обърнаха към мен.
	Преместих поглед между тях и започнах, както се бях упражнявала:
	— Окей, просто исках да ви кажа, че ако имате планове за тази вечер с приятелите си, не искам да ги променяте в последния момент. Така че ще ви позволя да излезете, ако имате такова намерение.
	Устните на Одън потръпнаха, а лицето на Олимпия стана каменно и тя заби поглед в пода.
	— Утре обаче — продължих аз, — ще си направим семейна вечеря. Ако имате други планове, ще се наложи да ги промените. Може да правите каквото си искате през деня и след вечеря, но ще седнем заедно на масата. Освен това ми се ще, рано или късно, да се запозная с новите ви приятели, така че ми се иска някой ден да ги поканите тук. Искам да ви кажа също така, че не прекарвам много време с вас и вие ужасно ми липсвате, когато си тръгнете. Ето защо, когато сте при мен, ми се ще наистина да сте с мен. Това означава, че след този уикенд ще ви помоля плановете ви да бъдат да бъдете заедно с мен, а не да излизате и да правите нещо друго.
	При тези думи Олимпия най-сетне вдигна присвити очи към мен, а Одън ме изгледа яростно.
	— Естествено, ако става въпрос за нещо специално или нещо, което не искате да пропуснете — продължих меко, — нямам нищо против да го направите. Но ако не е, искам да бъдете с мен.
	Пипа скръсти ръце на гърдите си, забила поглед в дивана, а Одън продължи да се взира яростно в мен.
	— В неделя — продължавах аз — смятам да отида на търг разпродажба. — При тези думи махнах с ръка наоколо. — Както ви писах и както сега можете да видите сами, продадох по-голямата част от старите ни неща, за да събера средства за детската боксова лига. Нов град за мен, както и ново начало, и то в много отношения, едно, от които, надявам се, ще бъдете вие.
	Замълчах за миг, гледайки ги изпитателно, ала никой от тях не отговори, макар че Пипа погледна към морето.
	Така че нямах друг избор, освен да продължа.
	— Ще отида на разпродажбата с една нова приятелка, Джоузи. Много е мила. Ще ми се да се запознаете с нея. Никога досега не съм ходила на търг разпродажба, но може да се окаже интересно. Има нужда да се направят още цял куп неща, та тази къща да се превърне в дом, и наистина, ама наистина бих се радвала, ако се включите в това заедно с мен.
	И двамата продължаваха да мълчат.
	Поех си дъх и продължих:
	— Подредих стаите ви. Освен това прегледах нещата ви. Ще ми се този уикенд да погледнете купчините с вещи, които вероятно вече не можете или не искате да използвате. Ако вие не ги искате, може да бъдат използвани другаде. Но ако изберете да си ги задържите, нямам нищо против. Просто ги прегледайте, отделете нещата, които искате да запазите, а онези, които не ви трябват, сложете в една от празните стаи и аз ще се погрижа. Освен това, Пипа — чувайки името си, момиченцето ми вдигна очи към мен и аз му се усмихнах, — в стаята ти има изненада за теб. Надявам се, че ще ти хареса.
	Тя не каза нищо.
	Аз също нямах какво повече да кажа.
	Потънали в мълчание, ние стояхме на петнайсетина крачки един от друг, ала всъщност ни деляха хиляди мили.
	Най-сетне Одън се обади:
	— Свърши ли?
	Думите и тонът му ме порязаха дълбоко и аз усетих бликналата кръв.
	— Да — отвърнах. — Само да добавя, че съм направила овесени курабии с канела. В тенекиената кутия на плота са. Вземете си.
	Одън не обърна внимание на това, въпреки че тези курабии му бяха особено любими, и заяви:
	— И двамата имаме планове.
	Аз облизах устни и ги стиснах, кимвайки с глава.
	— Така че, ако си приключила, може ли да се заемем с тях? — попита той гадно.
	— Както ти казах, миличък, можете. Но утре вечер ви искам вкъщи за вечеря.
	— Все тая — измърмори той и понечи да се обърне, следван от Пипа.
	— Не е все тая — извиках след тях, твърдо, привличайки отново вниманието им. — Говоря сериозно, деца. Искам ви вкъщи за вечеря.
	— Щом трябва, ще сме тук — сопна се Одън.
	Не беше много, но щях да се задоволя и с толкова.
	Погледнах към Пипа.
	— Сладичката ми?
	— Щом трябва, ще го направя — измърмори тя.
	Същото, но и с него щях да се задоволя.
	— Благодаря ви — промълвих.
	Пипа погледна брат си и направи физиономия.
	Одън погледна сестра си и поклати глава.
	След това, без да се бавят повече, и двамата се изгубиха по коридора.
	След малко отново се появиха.
	Но само за да излязат.

	* * *

	На следващия ден приготвих за вечеря едно от любимите им ястия — ростбиф с моя хрянов сос, картофи огретен, зелен фасул и домашно опечени хлебчета. Завърших всичко това с нещо от любимите на Олимпия — изобилно сиропирана морковена торта с дебела глазура от сирене крема.
	Имах предостатъчно време да го направя, при положение че децата ми бяха излезли много рано, за да прекарат една тийнейджърска събота, и се бяха прибрали точно в шест часа, така че на никого да не му се наложи да остане насаме с мен.
	Тъй като все още не бях купила нова маса за хранене, вечеряхме от новите ми съдове, седнали на дивана.
	Разговорът беше скован, най-вече смотолевени оплаквания, задето масата ни я нямаше, така че те бяха принудени да се навеждат към пода, за да вземат напитките си.
	Все пак седяха заедно с мен и аз бях доволна, повтаряйки си, че това е напредък, малък напредък, но по-добре от нищо.
	След като се нахранихме, когато се надявах, че ще се излегнат на дивана заедно с мен и ще изгледаме някой филм на новия ни огромен, скъп телевизор с всички възможни екстри, те отнесоха съдовете си на мивката и понечиха да се приберат в стаите си.
	— Деца — повиках ги и те забавиха крачка, ала не спряха. — Аз сготвих. Смятам, че е справедливо вие да измиете съдовете.
	— Ще го направим по-късно — отвърна Одън и потъна в мрака на коридора.
	Пипа изчезна, без дори да каже нещо.
	Потиснах желанието да си налея още една чаша вино.
	Вместо това си взех книга, ала не прочетох нито дума. Седях си на дивана, книгата — отворена пред мен, и чаках децата ми да се появят и отново да излязат.
	Те обаче не го направиха и това ме изненада.
	Изненада ме и ми вдъхна надежда.
	Ако възнамеряваха да прекарат вечерта вкъщи, навярно бих могла да ги убедя да го направят заедно с мен, като изгледаме някой филм. Все някак щях да се справя с киселото им държание, тъй като филмът щеше да отвлича вниманието ни.
	Ето защо оставих книгата настрани, изкачих стъпалата на хола, който беше на по-ниското ниво и поех по коридора.
	Стаите им бяха отворени. Лампите светеха.
	Дори не бях стигнала до вратата на Пипа, когато чух гласа й.
	Язвителният й тон ме накара да спра и да се заслушам:
	— … трябват ми слънчеви очила, толкова е ярка тази завивка и толкова грозна. Не мога да си представя защо е изхвърлила предишните ми неща и ми е взела това. Мразя го. _Тя е напълно луда._
	Краката ми се раздвижиха, отнасяйки ме в обратната посока от мястото, където исках да отида, и ето че се озовах на прага на стаята й.
	Моето красиво малко момиченце, което вече се превръщаше в голямо момиче, долови движението, вдигна рязко глава и очите й, _моите_ очи, се спряха върху мен.
	Разшириха се от ужас.
	Разтопиха се от страх.
	А после в миг станаха сурови.
	— Подслушваме, а? — саркастично попита тя.
	— Не забравяйте съдовете, миличка — прошепнах.
	Тя ме изгледа свирепо.
	Пресегнах се, улових бравата и затворих вратата.
	С разбити, кървящи вътрешности, краката ми ме отнесоха до стаята на сина ми, който също говореше.
	Този път не си направих труда да подслушвам — облегнах се на касата на вратата и загледах как той крачи из стаята. Беше с гръб към мен, така че не ме забеляза.
	— … всичко, татко, продала е _всичко_. Цялата ни къща, до последната вещ. Твърди, че било за някаква благотворителност. Тотално се слага на _всички в града_. Вероятно защото иска да не я вземат за пълна откачалка. И е продала всичко в къщата ни заради някаква шибана детска боксова лига. Сякаш я е грижа за някакви боксиращи се деца. Не я е грижа за _нищо_ и очевидно не и за _дома ни_, защото се е отървала от всичко.
	Той подскочи, зърнал с периферното си зрение движението ми, когато посегнах към бравата.
	Очите му се спряха върху мен и лицето му се обтегна и пребледня. Задържах погледа му с овлажнели очи и затворих вратата.
	След това се затворих в спалнята си и отидох право при разкошната отоманка върху мекото килимче до великолепната ми камина. Седнах, долепила гръб до облегалката, свила колене пред гърдите си, обвила глезените си с ръце, и зареях поглед към слънцето, което потъваше в морето отвън.
	Децата ми ме мразеха.
	_Мразеха ме._
	Нужна ми бе и последната ми капчица сила, ала когато най-сетне избухнах в плач, го направих безмълвно.

	* * *

	Когато станах на следващата сутрин, съдовете не бяха измити.
	Направих си кафе и ги измих, след което се върнах в стаята си с чашата кафе, взех си душ и се приготвих да посрещна новия ден.
	Излязох в коридора и почуках на вратата на Пипа. Не я отворих, а извиках:
	— Трябваш ми, Олимпия. В кухнята. Искам да си поговорим. Още сега.
	Направих същото и с Одън, след което се върнах в кухнята, напълних една термочаша и зачаках.
	Сънени, все още по пижами, изглеждащи сладки, млади и красиви, децата ми се появиха и застанаха предпазливо от другата страна на плота срещу мен.
	И двамата избягваха очите ми.
	Както казваха те — „все тая“.
	— Понеже се съмнявам, че някой от вас ще иска да дойде на търга с мен и Джоузи, а се налага да изляза още сега, смятам да направя именно това. Тъй като няма да съм вкъщи, а вие и двамата ясно дадохте да се разбере, че не искате да бъдете тук, няма никаква причина да стоите, докато ме няма. Може да се върнете при баща си.
	Очите им се разшириха; Пипа погледна към Одън, а той обърна предпазлив поглед към мен.
	— Преди да си тръгнете, искам да си подредите стаите, да си оправите леглата и да прегледате купчините с вещите си, както ви помолих. Ако не го направите, ще реша, че не искате никоя от тях, и ще ги даря на някоя благотворителна организация. — Погледнах дъщеря си. — И ако новите завивки наистина не ти харесват, старите са в първата спалня за гости. Вземи ги и ги смени, а аз ще се оправя с новите.
	След това си поех дъх, отидох до плота, пъхнах телефона в чантата си и я преметнах през рамо.
	Децата ми все така мълчаха.
	Аз заобиколих плота и спрях, обръщайки се към тях.
	— Допуснах сериозни грешки — прошепнах и видях как те се напрегнаха. — Знам го. Признах си го. Дойдох тук не за да продължа с тях, а за да си върна семейството обратно. Вие сте ми деца и аз ви обичам. Обичам ви повече от всичко на света. Обичам ви повече от собствения си живот. Провалих се с вас и възнамерявам да поправя грешката си. Разбирам гнева ви и не ви виня за него. Единственото, за което ви моля, е да ми дадете шанс. Един последен шанс да ви покажа, че съжалявам, да ви върна майката, която обичате. Майката, която искате да бъде част от живота ви. Защото няма нищо, което да искам повече от това, вие да бъдете част от моя.
	Те не отговориха, така че аз кимнах и довърших:
	— Обичам ви, милички. Приятен ден, вземете курабиите със себе си и ще се видим след един месец.
	И с тези думи излязох.

	* * *

	Въпреки че Джоузи бе така мила да не изкоментира, че се появих на търга без децата ми, аз все пак се чувствах неловко.
	Ала това не беше най-лошата част от деня.
	Най-лошото вече беше минало.
	Ако обстоятелствата бяха различни, търгът щеше да ми хареса.
	Въпреки че едва бях в състояние да функционирам, все пак успях да намеря и да купя разкошен комплект мебели, който включваше въртящ се кожен стол с висока облегалка и старинно писалище, и който беше съвършен за задната стая.
	Освен това открих ексцентричен спален комплект за стаята за гости. Щях да имам нужда от матраци, но си представях една причудлива плажна стая, благодарение на която щях да предложа на гостите, които някога щях да имам (макар и много рядко, при положение че единствената възможност в момента бяха брат ми и неговото семейство, само трима, от които исках в къщата си), едно спокойно, ала изключително красиво място, което да наричат дом, далеч от дома.
	Върнах се в „Синята скала“ малко след три, два часа преди официалния край на посещението на децата ми.
	Къщата беше празна.
	Не бяха взели курабиите. Не бяха прегледали купчините с вещите си.
	Олимпия не беше сложила старите си завивки в стаята си.
	Пуснах им съобщения, за да съм сигурна, че нямат нищо против да даря нещата им, като в това на Пипа добавих, че очевидно иска да задържи новия спален комплект.
	Никой от тях не ми отговори.


>	Глава 7
>	Да събера парчетата

	На следващата вечер седях в колата и се взирах в киното отвън, потънала в мисли.
	Не мислех за катастрофалното посещение на децата ми този уикенд.
	А за това, че мебелите, които бях купила на търга, щяха да пристигнат на следващия ден, така че можех да насоча вниманието си към това, да създам една спокойна, плажна, причудлива стая, която да носи наслада на оскъдните гости, които навярно никога нямаше да имам.
	Мислех също така за триумфа си в „Гълъбовата къща“, как не си бях изкарала акъла по време на обяда, когато госпожа Макмърфи сключи пръсти около китката ми, притегли ме към себе и като впи ясни, светлосини очи в мен, изсъска:
	— Знам, че си шпионка. — След това ме пусна, но само за да прокара заплашително пръст по шията и да заяви: — Ще докладвам на генерал Патън.
	Мислех също така за това, че точно в този миг, вместо да изляза да си купя синьо-зелен форд тъндърбърд с бяла тапицерия и да скоча с него от най-близката скала, при положение че бях забъркала такава каша от живота си, аз бях отишла на кино.
	Сама.
	Никога не бях правила каквото и да е сама, с изключение на пазаруването. Никога не бях ходила на ресторант сама. Дори на спа процедури не бях ходила сама.
	След като изгубих Конрад и всичките си приятели, Робин беше идвала с мен.
	При тази мисъл телефонът ми иззвъня.
	Не трябваше да го вадя от чантата. Знаех кой е.
	Можеше обаче да са Джоузи или Алиса. Те като че ли наистина ме харесваха и определено им допадаше да се занимават с обзавеждане.
	Ала когато погледнах екрана, видях, че съм била права.
	Пишеше „татко“.
	Дълго се взирах в телефона. Достатъчно, та той да престане да звъни. Достатъчно, за да ми съобщи, че имам неприето повикване.
	А после, за мое учудване, той избръмча отново, за да ми каже, че имам гласова поща.
	Никога досега не ми беше оставял съобщение на гласовата поща.
	Мамка му.
	И тогава за втори път направих нещо, което не биваше.
	Влязох в гласовата си поща и го изслушах.
	— Амелия, обади ми се — процеди баща ми ледено.
	— Мамка му — прошепнах и като свалих телефона от ухото си, плъзнах пръст по екрана, за да отворя папката с есемесите.
	Не че възнамерявах да изпратя съобщение на баща ми. Знаех, че вече е на път да си изгуби ума, че прелива от ярост и крои планове да ме направи на нищо. Той не изпращаше есемеси. Опитах ли се да му отговоря така, сигурно щеше да плати милиони долари на някой гениален учен, за да изобрети снежни бомби, да ги насочи към къщата ми и да ме погребе под ледена лавина.
	Не отворих съобщенията между мен и Робин.
	За последно й бях писала преди две седмици.
	Ала отговорът ми беше изпратен два дни след нейния.
	Тя се отказваше от мен.
	Казах си, че именно това исках. Нуждаех се от стабилни, здрави връзки. Посещението на децата ми само беше затвърдило решимостта ми да не се отклонявам от този път.
	Ала приятелката ми наистина ми липсваше.
	Отпуснах ръката, в която държах телефона, и облегнах чело на волана.
	Джоузи и Алиса бяха мили. И двете ясно даваха да се разбере, че ме харесват и че са насреща, ако искам да споделя нещо.
	Само че това не можех да споделя, не и всички грозни неща, които бях причинила на семейството ми. Исках да продължат да ме харесват, а не да ме смятат за откачалка, както ме беше нарекъл синът ми.
	Не, точно в този миг имах нужда от някого, който ме познаваше. Който ме разбираше. Който знаеше откъде идвам и къде отивам.
	Робин разбираше първата част.
	Втората… не бях сигурна дали би могла.
	Ала в този миг вече не бях убедена дали не трябва да й дам възможност да опита.
	И се тревожех, че колкото по-дълго не й предлагах тази възможност, толкова по-малко вероятно бе да открия дали е в състояние, или не.
	И дали аз съм в състояние да й отвърна със същото.
	— Ден за ден — прошепнах на волана. — По едно предизвикателство наведнъж. По едно нещо наведнъж. Просто продължавай напред, Ейми.
	Примигах и се изправих рязко.
	Никога не си бях казвала Ейми, защото никой не ме беше наричал така.
	Досега.
	— О, господи, ето че се измъчвам с абсурдности — изругах предното стъкло.
	Онова, което се намираше отвъд него, дойде на фокус и аз си напомних, че си бях отправила предизвикателството да отида да изгледам един филм. Да продължа да си изграждам живота. Да се науча да се чувствам удобно със себе си.
	Да седя в колата и да си говоря сама, измъчвайки се от съмнения, означаваше, че се провалям.
	Така че изключих решително звука на телефона, прибрах го в чантата си, грабнах я и излязох от колата.
	Вече бях седнала на мястото си в киносалона, когато си дадох сметка, че нищо от това не беше трудно.
	Всъщност беше не просто лесно, а страхотно.
	Е, да, да купя само един билет, беше мъничко трудно.
	Но след това си взех такива лакомства, каквито аз исках, знаейки, че не се налага да ги деля. Така че си избрах пуканки, шоколадови дражета и диетична кока-кола толкова голяма, че можеше да утоли жаждата на цяла армия.
	А когато влязох в киносалона, установих, че не се налага да се съобразявам с ничии предпочитания в избора на място, освен с моите.
	Не беше нужно да седя в средата на някой от средните редове, защото Одън обичаше да е близо, а Олимпия — далече.
	Не беше нужно да седя и най-отзад, където си избираше Робин, защото й беше по-интересно да наблюдава хората повече, отколкото да гледа филма.
	Така че седнах там, където исках аз — точно зад местата за инвалидни колички, знаейки, че никой няма да се настани пред мен и че ще мога да сложа крака върху перилата, без да преча на никого.
	Е, добре, може и да беше малко встрани.
	Но беше страхотно.
	Пийвах си кока-кола. Хапвах от лакомствата, които си бях взела. Отговорих на почти всички въпроси от теста с любопитни въпроси, които се появиха на екрана, и вътрешно се смеех на абсурдните реклами. Изкарвах си страхотно и с нетърпение очаквах да потъна във филма, да открия нещо, което ми беше приятно да правя сама.
	И тогава то се случи.
	Светлините в салона вече бяха приглушени, а трейлърите бяха започнали, когато забелязах някакво движение край входа срещу моето място.
	Обърнах глава натам с намерението да хвърля само един мимолетен поглед, ала той изобщо не се оказа такъв.
	Защото закъснелите бяха двойка.
	И единият от тази двойка беше Мики.
	Стомахът ми се сви, мускулите ми се напрегнаха и аз зяпнах, докато той прекрачваше в киносалона, прегърнал през раменете една много висока, много пищна, много хубава червенокоса жена, която изобщо не приличаше на мен.
	Осветлението беше приглушено, така че не можех да преценя възрастта й, ала цял куп други неща бяха съвсем ясни.
	Тя беше много по-висока от мен.
	Косата й беше много по-хубава от моята.
	Беше облечена много по-добре, отколкото аз щях да бъда някога.
	Беше много, много по-хубава от мен.
	И докато се усмихваше на Мики, който й отвръщаше със същото — най-големият удар…
	Тя беше на среща с Мики.
	Обърнах се рязко към киноекрана, обзета от желание да повърна, надявайки се отчаяно той да не ме види как седя съвсем сама в киното.
	Не след дълго салонът потъна в мрак и аз зачаках. Всъщност броях секундите.
	Когато прецених, че моментът е подходящ, предпазливо и много тихо оставих закуските си на пода (въпреки че аудиосистемата би могла да заглуши и бомба), взех си чантата, след което, ниско наведена (въпреки че салонът изобщо не беше пълен и не закривах екрана), се втурнах към изхода.
	Заповядвайки си да вървя, а не да тичам, прекосих бързо фоайето, излязох от киното и отидох право в колата.
	Хвърлих чантата си на мястото до шофьора, запалих двигателя и се изнесох от там.
	Подкарах към вкъщи, а не би трябвало. Би трябвало да си поема дълбоко дъх. Да си събера мислите. Да се овладея.
	Ала аз не го направих.
	Като по чудо успях да се прибера невредима.
	А когато стигнах у дома, установих, че не искам да се прибирам. Бях се опитвала да го отложа. Като се имаше предвид на колко малко се крепеше равновесието ми, това бе последното, което исках.
	Ала както им беше станало навик, краката ми решиха вместо мен.
	Ето как се озовах в банята, запалих осветлението и застанах пред огледалото.
	Погледнах се. Трябваше да го направя. Не можех да го избегна.
	Ала го направих, абсолютно уверена, че всъщност не виждам себе си.
	В този миг повече не можех да си затварям очите.
	И онова, което видях, се оказа по-ужасно, отколкото очаквах.
	Не по-ужасно, отколкото би могло да бъде. Откакто бях навършила четиринайсет години и за първи път ми беше позволено да нося лек грим, майка ми ми беше набила в главата един неизменен режим.
	Така че аз почиствах лицето си. Овлажнявах кожата си сутрин и вечер. Ексфолирах я и два пъти в седмицата го правех наистина дълбоко, преди да си сложа маска за лице.
	Но ако оставим това настрани… изобщо не изглеждах като себе си.
	В лъскавата ми кестенява коса имаше сиви кичури. Сребристосиви, които един ден може би щяха да изглеждат поразяващо, когато превземеха цялата ми коса.
	Ала в този момент ме караха да изглеждам така, сякаш не ме беше грижа.
	Имах бръчки на челото си, но не много.
	Ала кожата ми беше жълтеникава. Бузите ми бяха хлътнали. Очите ми изглеждаха огромни, но не по хубав начин. Имах грим, но той беше безличен и не ми отиваше.
	Вече знаех, че дрехите ми са консервативни, качествени и старешки. Не бях на двайсет и няколко години и въпреки това дрехите ми бяха прекалено бабешки за мен.
	Изглеждах така, сякаш изобщо не ме беше грижа.
	Което си беше самата истина.
	Откакто бях дошла в Магдалийн, не бях ходила на козметик. Не си бях правила нито маникюр, нито педикюр. Не се бях подстригвала още отпреди да се преместя в Магдалийн. И никога не се бях боядисвала — сивите кичури бяха започнали да се появяват, след като Конрад ме напусна (естествено, винях го за всеки сив косъм, макар че на моите години те можеха да се очакват), а аз не бях направила нищо.
	Робин се беше опитала да каже нещо предпазливо, деликатно. Майка ми бе казала същите неща далеч не предпазливо, нито деликатно.
	Аз се държах така, сякаш изобщо не ги бях чула.
	Бях се запуснала.
	Мики очевидно имаше вкус към друг тип жени — по-високи, вероятно по-млади, модно облечени, с красива червена коса (е, да, онази мадама имаше големи гърди, също като мен, но това бе единственото, по което си приличахме).
	Докато се взирах в катастрофалното си отражение, изобщо не се учудвах, че Джейк Спиър не позволяваше на очите си дори да се спрат на косата ми. И нищо чудно, че онзи боксьор в залата не ми беше обърнал внимание.
	Вече не бях млада.
	— Но все още не съм мъртва — прошепнах на отражението си.
	С тези думи свалих чантата от рамото си и извадих телефона си.
	— Здравей, Амелия, как върви вечерта ти? — попита Джоузи.
	— Имам нужда от обяд.
	Пауза, а после:
	— Моля?
	— Ти. Аз. Алиса. Обяд утре. Спешно е — бе всичко, което успях да кажа, все така приковала очи в огледалото.
	— Добре ли си? — Гласът на Джоузи беше натежал от тревога.
	— Не. Далеч не съм добре.
	— Искаш ли да дойда още сега?
	— Обяд — почти изписках аз. Започвах да губя контрол. Усещах го. — Утре. Ще се обадиш ли на Алиса?
	Затворих очи, борейки се с мислите си, които ми казваха, че се държа мелодраматично, егоистично, безразсъдно, прилепчиво, слабашки. Ала тези жени бяха добри, щяха да ме разберат. Ако им позволях, щяха да ме разберат. Отворих очи и прошепнах:
	— Моля те, Джоузи.
	— Каквото поискаш, Амелия. Всичко, от което се нуждаеш — прошепна Джоузи в отговор. Да, наистина беше добра жена. — Ще се обадя на Алиса. Дотогава ще се справиш ли сама?
	— Да. — Гласът ми беше дрезгав и аз се прокашлях. — Да. Ще се справя.
	— Окей. — Звучеше така, сякаш не ми вярва. — Ще ти пусна съобщение с часа и мястото.
	— Окей, Джоузи.
	— Сигурна ли си, че ще бъдеш добре?
	Не.
	Ала бях сигурна, че трябва да продължа да се опитвам.
	Поне още малко.
	— Да. И, Джоузи…?
	— Да?
	— Благодаря ти — промълвих.
	— Както ти казах — винаги, Амелия. Всичко, от което се нуждаеш.
	Да, толкова много я харесвах.
	Само се надявах и тя да продължи да ме харесва.
	— Ще се видим утре.
	— До утре, Джоузи.
	Сбогувахме се и след като затворихме, аз отидох право в гаража, взех няколко кутии и заедно с една ролка тиксо от кухнята се върнах в банята.
	Освен ако нямаше да ми бъдат абсолютно необходими, за да не остана съвсем гола през следващите два дни, опаковах всичките си неща.
	Абсолютно всичко.
	Дрехи. Обувки. Колани. Чанти.
	Изхвърлих и всичките си гримове.
	Замъкнах кутиите в гаража, взех си душ, облякох единствената нощница, която си бях оставила, и се пъхнах в леглото.
	Беше рано.
	Отне ми цяла вечност, докато заспя.
	А после ми се прииска да не бях заспивала.
	Защото, когато най-сетне заспах, сънувах, че гледам как Мики се жени за висока, красива червенокоса жена и това не бях аз.

	* * *

	На следващия ден изхвръкнах от вратата още преди камионът да си беше тръгнал, след като ми доставиха новите мебели.
	Отидох в града, паркирах на Крос Стрийт и се отправих към „Закусвалнята на Уедърби“ пеша.
	Начаса забелязах Джоузи и Алиса седнали в едно сепаре, готови за мен. Разбрах го, защото седяха от една и съща страна, а пред тях имаше три чаши с вода.
	Не обърнах внимание на шокираните им изражения, когато ме видяха да се появявам без грим, с коса, прибрана назад в опашка, знаейки, че изглеждам бледа и обезумяла.
	Настаних се срещу тях и Алиса ахна.
	— О, господи, миличка, изглеждаш като…
	— Нуждая се от пълно преобразяване — обявих аз и Алиса затвори уста.
	Двете ме зяпнаха изненадано.
	А после подскочих, тъй като Джоузи изхвърча от сепарето, защото Алиса я беше изблъскала настрани.
	Възвърнала си равновесието, Джоузи се обърна рязко, присвила очи и попита с яростно изражение и леден тон:
	— Какво, за бога?
	Алиса, която, без да губи нито миг, беше станала след нея, размаха ръка пред лицето й.
	— Няма време — измърмори тя и погледна към дългия бар. — Марджъри, три сандвича с кайма и сирене. Ще изпратя някой от салона да ги вземе след двайсет минути.
	— Не искам сандвич с кайма и сирене — сърдито каза Джоузи.
	Алиса изобщо не я погледна.
	— Два сандвича с кайма и сирене и един с телешко.
	Джоузи се приближи до нея.
	— Не искам и сандвич с телешко. Искам салата „Коб“.
	— О, за бога! — ядоса се Алиса. — Два сандвича с кайма и сирене и една салата „Коб“.
	Докато това се разиграваше, аз също станах и добавих предпазливо:
	— Всъщност бих искала салата „Цезар“ с пилешко.
	Алиса вдигна отчаяно ръце, но попита сервитьорката, която очевидно се казваше Марджъри:
	— Имате ли такава?
	— Да, бейби — отвърна Марджъри.
	— И три диетични коли — продължи Алиса, като в същото време ме сграбчи за ръката и ме задърпа към изхода.
	Вече бяхме на тротоара и Алиса ме теглеше към салона си, „Къщата на красотата на Мод“ (Алиса беше фризьорка, която имаше свой собствен салон, а Джоузи работеше в модния свят, поради което и се бях обърнала за помощ към тях), когато Джоузи попита:
	— Може ли да ни обясниш защо се държиш като умопобъркана?
	Алиса се закова рязко на място и аз се блъснах в нея.
	Тя обаче не ме погледна, тъй като цялото й внимание беше насочено към Джоузи.
	— Защото нашето момиче тук е красиво — заяви тя.
	Аз си поех шумно дъх.
	Ала Алиса не беше свършила.
	— Само че е развалина.
	Взрях се в профила й, затаила дъх.
	Алиса продължи:
	— Не знам защо. Знам само, че е станало нещо гадно. А всяко момиче знае, че едно пълно преобразяване е началото на събирането на парчетата, и аз съм насреща.
	Тя се обърна към мен и тогава забелязах, че очите ми са замъглени.
	— Ако искаш да споделиш, давай — заяви тя. — Ако не искаш — можеш да го запазиш за себе си. Ала смятам да направя каквото мога, и Джоузи също. Аз ще се заема с косата ти, а Джоузи ще се погрижи за грима. После и двете ще ти изберем дрехи. — При тези думи тя вдигна ръка и се обърна към Джоузи. — Знам, че аз съм на ръба на вулгарното и това ми харесва. То е моят стил. На моето момче му харесва. Държи го точно такъв, какъвто го искам. Ала знам, че с нашата Амелия е друго. Ти имаш класа, но не си мисли, че моята намеса ще бъде нещо долнопробно. Моят принос ще бъде нещо по-така. Защото с дупе и гърди като тези това момиче направо ще прелива от сексапил. — Тя отново се обърна към мен. — Само дето твърде много взе да отслабваш. Сестро, трябва да се храниш.
	И без да каже нито дума повече, тя отново ме затегли към „Къщата на красотата на Мод“.
	Преди да разбера какво става, вече седях в един стол, облечена в халат, а Алиса продължаваше да се разпорежда.
	Тикна един таблет в ръцете на Джоузи и заяви:
	— В един и половина имам ангажимент. Това не ми оставя много време, но смятам да се развихря. Ти влез в интернет. Паролата за безжичния е в най-горното ми чекмедже. Покажи й всичко, което намериш. Покажи го и на мен. Изпрати й линкове. Всичко, което си харесаме по магазините, ще идем да вземем утре. — Тя сложи ръка върху рамото ми. — Всичко, което искаш да купиш, бейби, като се прибереш, отваряй линковете и се развихряй. А сега! — възкликна тя въодушевено. — Отивам да забъркам малко магия. Няма да се бавя.
	И тя изчезна, а аз останах да седя в стола по халат и да се взирам след нея.
	А после очите ми бавно се обърнаха към Джоузи.
	Тя стоеше до стола ми, стиснала забравения таблет в ръка, и гледаше натам, където беше изчезнала Алиса.
	— Ако имаш нещо друго… — започнах, но спрях, когато очите й се обърнаха към мен.
	— Точно сега няма нищо по-важно от това, от което ти се нуждаеш.
	Очите ми отново се замъглиха.
	— Аз… — започнах отново.
	— Ти събираш парчетата — довърши тя вместо мен. — А ние сме до теб, за да ти помогнем.
	Усетих как по бузата ми се стича една сълза.
	— Постъпвам егоистично — прошепнах.
	Джоузи наклони глава на една страна и в очите й се появи объркване.
	— И как точно?
	— И двете захвърлихте всичко, само и само за да получа нова прическа — обясних и поклатих глава. — Това съм аз. Поне част от мен. Егоистична.
	— Мога ли да те попитам, ако се запознаеше с мен и аз се държах така, както се държиш ти, откакто се запознахме, а после изведнъж ти се обадех, давайки ти да разбереш, че имаш нужда от мен, как би се почувствала?
	О, господи.
	— Би било чест, че си се обърнала към мен — отвърнах тихичко.
	— Именно — заяви тя твърдо.
	— Обърках целия си живот.
	— Добре дошла в клуба — отвърна тя незабавно.
	Аз примигах и по бузата ми се търкулна още една сълза.
	За какво говореше?
	Тя беше страхотно красива. Беше най-стилната жена, която бях срещала някога. Винаги изглеждаше съвършено. Имаше Джейк, който беше мил и сладък, и почти толкова красив, колкото Мики, и страшно си падаше по нея. Синът й беше осиновен, ала очевидно безумно я обожаваше. А другите две деца на Джейк я обичаха по същия начин.
	Тя имаше всичко.
	Как бе възможно животът й да е бъркотия?
	— Невинаги съм имала Джейк и всичко, което той донесе в живота ми — обясни тя, сякаш беше чула мислите ми. — Невинаги съм имала Конър и Амбър, и Итън. Невинаги съм имала Алиса и Джуниър. Имаше време, когато нямах почти нищо. А после — тя се наведе към мен и задържа очите ми със своите, — с много помощ, най-сетне (и като го казвам, имам предвид, че при мен отне десетилетия), аз събрах парчетата. — Тя се протегна и улови ръката ми. — Имай предвид, че не го направих сама.
	Още една сълза се търкулна по бузата ми.
	Джоузи я проследи с поглед, а после вдигна очи към мен.
	— Ще ми окажеш ли честта да ми позволиш да ти помогна да не го направиш сама?
	Неспособна да сторя нищо друго, аз кимнах.
	Джоузи стисна ръката ми и прошепна:
	— Благодаря ти.
	— Няма за какво — прошепнах в отговор, единственият начин, по който бях способна да говоря.
	Джоузи се изкиска.
	— Ето ме и мен! — провикна се Алиса и двете с Джоузи подскочихме. Джоузи се изправи, а аз погледнах към Алиса в огледалото. — И така, нека ти върнем естествената красота, като добавим тук-таме из тази изобилна прелест и руси кичури, за да бъде по-вълнуващо — заяви тя и като остави две купи на плота пред мен, нежно освободи косата ми от опашката, на която я бях вързала, така че тя се разпиля по раменете ми. — А около лицето ти — Алиса преметна косата ми над раменете и подръпна няколко кичура около слепоочията ми — малко повече русо, за да подчертаем красивото ти лице. Как ти се струва?
	Нямах представа. Никога не си бях правила кичури. Майка ми смяташе, че простеят.
	Не ме беше грижа.
	Алиса можеше да прави каквото си поиска.
	Стига само да ми помогнеше да открия новото си аз.
	— Звучи страхотно — отвърнах меко.
	Тя се усмихна широко на отражението ми в огледалото, изправи се и се провикна към някого в помещението:
	— Руби! Имаме мисия, а за това ще е нужно да се подкрепим, така че трябва да си вземем поръчката от „Уедърби“. Имаш една бутилка текила от мен, ако отидеш да я донесеш. Кажи им да я пишат на сметката на салона.
	— Салонът има сметка? — попита глас, който, предположих, че принадлежеше на Руби.
	Алиса, която вече си слагаше найлонови ръкавици, отговори:
	— Кажи им да ни отворят.
	— Щом предлагаш текила, ще очаквам да е „Патрон“ — заяви невидимата Руби.
	— Все тая. Заминавай. Момичетата ми са гладни. — Алиса се появи и отвори чекмедже, пълно с фризьорско фолио.
	— Отивам — каза Руби, а Алиса се зае да раздели косата ми.
	— Какво ще кажеш за тези? — обади се Джоузи и аз обърнах очи към екрана на таблета.
	Върху него имаше чифт сребристи обувки, които бяха просто божествени.
	— Може би няма да е зле да извадиш кредитната ми карта от чантата — предложих аз.
	— Размер? — В гласа на Джоузи се долавяше усмивка.
	— Шест и половина.
	Тя взе чантата ми и се настани на стола до мен.
	Алиса усукваше и подкъсяваше косата ми тук-там.
	И докато времето минаваше, аз установих, че е учудващо лесно да събереш парчетата.
	Трябваше просто да си седиш в стола…
	В компанията на добри жени.

	* * *

	— Готова ли си?
	Беше няколко часа по-късно.
	Няколко хиляди долара, похарчени в онлайн пазаруване, по-късно.
	Два урока по гримиране по-късно (салонът на Алиса предлагаше грим за специални случаи и беше пълен с продукти). Междувременно косата ми беше измита, Алиса се беше погрижила за една клиентка, след което се беше върнала, за да ме подстриже (при което аз бях или в профил, или с гръб към огледалото), поела бе още една клиентка и беше дошла за последните щрихи.
	И ето че бях готова.
	Взирайки се в задната стена, неспособна да се погледна в никое от многобройните огледала наоколо, аз излъгах, защото бях невероятно притеснена:
	— Да.
	Алиса ме завъртя със стола.
	Погледнах се в огледалото и лицето ми се сгърчи.
	— Момиче, само не започвай да плачеш! — направо викна Алиса. — Ще си развалиш грима.
	Поех си дъх през носа. И още един — през устата.
	И се взрях в себе си.
	Алиса ме беше подстригала на деликатни пластове, от които сега лъскавата ми, вече непосивяваща, деликатно изсветлена коса беше станала по-лека. Етажите бяха особено подчертани около лицето, където тя ги беше изтънила и беше оформила бретон, който падаше над миглите ми и се спускаше по-ниско на слепоочията. Това, както и светлите кичури около лицето ми, караха кожата ми да сияе. А умелият подход на Джоузи към полагането на грим, в който най-важното бяха правилно избраните цветове, прекрасно подчертаваше очите ми.
	Изглеждах по-млада, не с десетилетия, но определено — по-млада.
	И най-вече, изглеждах така, сякаш ме беше грижа. Сякаш… държах на себе си.
	Сякаш заслужавах да се грижат за мен.
	Заслужавах да ме глезят.
	Заслужавах всичко.
	— Съпругът ми, когото обичах повече от всичко на света, с изключение на децата ми, ми изневери с една сестра от болницата, сложи годежен пръстен на пръста й, преди да се е развел с мен, и се ожени за нея броени дни след като подписахме документите за развода — казах аз на огледалото, приковала очи в собствените си очи, които като млада смятах за най-хубавото в мен.
	И които сега отново бяха най-хубавото в мен.
	Най-сетне.
	— О, мамка му — измърмори Алиса.
	Усетих как Джоузи се наведе към мен, но не откъснах поглед от себе си.
	— Аз откачих. Напълно — продължих. — Обезумях и ги карах да ми плащат за това предателство при всяка възможност. Децата ми го видяха. Не беше хубаво. На тях не им хареса. Продължи с години и стана толкова зле, че бившият ми се премести в другия край на страната, за да избяга от мен. Накара съдията да му присъди децата ми. Те всички са тук и аз ги последвах, за да излекувам семейството ми. Съпругът ми ме посрещна в Магдалийн, като се появи в новата ми къща, крещейки и сипейки заплахи. А през миналия уикенд децата ми ясно дадоха да се разбере, че ме мразят.
	— Амелия — прошепна Джоузи.
	Алиса приседна на стола от другата ми страна и улови ръката ми.
	Аз преместих поглед между тях двете и отново се взрях в огледалото.
	— Всичко обърках — прошепнах признанието си.
	Никоя от тях не каза нищо.
	— И продължих да го правя.
	Те все така мълчаха.
	— А сега се опитвам с всичко, на което съм способна, да оправя онова, което разруших, но се боя, че няма да успея, защото те напълно са изгубили вяра в мен.
	Новите ми приятелки продължаваха да мълчат.
	— Семейството ми ми липсва. — Думите прозвучаха почти като скимтене.
	— Естествено, че ти липсват. — Алиса стисна ръката ми, а аз продължих:
	— Всичко съсипах.
	— Естествено, че не си — заяви Алиса и аз я погледнах сепнато.
	— Моля?
	— Доколкото разбирам, си откачила, след като съпругът ти те е напуснал?
	— Да.
	— И тези двамата, той и новата му жена, не го заслужават… но сега? — продължи тя.
	Аз зяпнах.
	— Случват се гадни неща, бейби — продължи Алиса. — Браковете се разпадат по най-различни причини. В момента седиш на стол, в който са били разказани цял куп грозни истории и част от тях са били на жени, изгубили мъжа си, защото престанал да ги обича и се влюбил в друга. Не ми се е случвало, не знам какво е, така че не мога да кажа дали е редно това да се случи. Мога обаче да ти кажа, че не е редно да се случи, докато някой все още носи венчална халка.
	— Права е — обади се Джоузи и аз я погледнах за миг, преди Алиса отново да продължи:
	— Не знам какво са видели децата ти. Мога само да си представя, че е било наистина лошо, след като сега нещата са толкова гадни за теб. Онова, което знам, е, че имаш право — не е трябвало да го виждат. Но освен това грешиш. Децата трябва да се научат да се грижат за себе си. Да научат, че всяка постъпка си има последици. Че не можеш да си играеш с чувствата на другите. И че никога не бива да се подиграваш с тях. Е, излязло е извън контрол. Ала ти се опитваш да се вземеш в ръце. Ако са добри деца — ново стискане на ръката, — а съм сигурна, че са добри деца, Амелия. Ти си добра жена и не би могла да имаш лоши деца. Така че знам, че ще го разберат.
	— Надявам се, че си права — прошепнах.
	— Знам, че ще прозвучи грубо — отвърна тя, — но те имат добра майка и ако последват примера на баща си и я отритнат, ще бъде ужасно, убийствено, но това е животът и ти трябва да продължиш да се грижиш за себе си. Ако не им дойде акълът, това ще е неправилното решение, Амелия. Ти си се вдигнала от другия край на страната с подвита опашка, давайки всичко от себе си, и ако те не са в състояние да забравят станалото и отново да те приемат в живота си, техните постъпки ще имат последици. Ще те изгубят.
	— Не можеш да твърдиш, че ще бъде голяма загуба, след като едва ме познаваш — напомних й.
	— Знам, че се държиш на косъм — отвърна тя начаса. — Последната нишка, която ти е останала, след като си изгубила контрол над себе си, ала си намерила силата и смелостта да продължиш да се държиш и го правиш заради децата си. Бившият ти е съсипал живота ти. Той го е направил. Не ти. Предал е доверието ти. Стъпкал е сърцето ти в пръстта. Ти може и да си се препънала по пътя, но все още не си паднала. И след всичко това продължаваш да се бориш, за да запазиш семейството си, и ако не са в състояние да си отворят очите и да го видят, те губят.
	— Алиса — обади се Джоузи предупредително.
	Алиса я погледна и като пусна ръката ми, се облегна в стола, повтаряйки:
	— Те губят.
	— Ако стане невъзможното и това се случи с теб, би ли изпитвала същото към твоите деца? — попита Джоузи.
	— Ако Джуниър се подиграе с мен и те го видят, след като цял живот са ме гледали как демонстрирам обичта си към него, в добро и лошо? — Алиса поклати глава. — И то след като съм ги родила, бърсала съм им дупетата и сополивите носове, чистила съм им повръщаното, обичала съм ги и съм зарязвала всичко в минутата, в която са имали нужда от мен, а после дойде момент, в който се нуждая от малко разбиране и те ме отрежат? Абсолютно.
	Джоузи ме докосна по коляното и аз я погледнах.
	— Права е отчасти. Ала смятам, че трябва да им дадеш още време.
	— Така и правя — уверих я.
	— Това е добре — меко каза тя.
	В този миг Алиса обви пръсти около брадичката ми, принуждавайки ме да я погледна.
	— Дай им време. И се бори за семейството си. — Тя обърна лицето ми към огледалото. — Ала това тук не е чудо, Амелия. Просто правим каквото ни е по силите, за да ти напомним за всичко онова, което вече имаш. Тръгнеш ли си от тук, без да вярваш в това, в което ние вярваме, без да виждаш това, което ние виждаме, без да смяташ, че децата ти трябва да си отворят очите и да видят същото, всичко вече е изгубено. Ти заслужаваш да бъдеш щастлива. Заслужаваш хората в живота ти, които те обичат, да искат същото за теб. Ала ти си тази, която трябва да излезе и да го намери. Да им докажеш, че го заслужаваш. Да им обясниш, че дълбоко в себе си винаги си го знаела. Че заслужаваш да се отнасят с теб добре и да те обичат истински. И че може и да си попрекалила малко, но сега отново си станала себе си и очакваш да получиш същото, което им даваш.
	Погледнах отражението си в огледалото и не бях сигурна дали виждам онова, което виждаха те.
	Знаех обаче, че това насреща съм аз.
	Косата ми беше страхотна. Гримът ми беше невероятен.
	Ала Алиса беше права.
	Това бях аз.
	Не някакво ново, подобрено аз.
	Просто аз.
	С фантастични кичури и умело поставен грим.
	— Ще купя и на двете по едно порше — заявих.
	Алиса избухна в смях. Джоузи — също, макар и не толкова гръмогласно.
	— Вече си имам, сладурче — заяви Джоузи, когато смехът й утихна.
	— А аз — не. И не искам никакъв кайен. А турбо. Черно — добави Алиса.
	Обърнах се и й се усмихнах широко, знаейки, че се шегува, ала въпреки това ми се искаше да ме остави да й купя порше.
	Щях обаче да направя нещо друго.
	Щях да направя онова, което тя искаше.
	Щях да й върна услугата.
	Не фантастични кичури и красива подстрижка.
	А истинско приятелство.

	* * *

	На следващия ден, прибирайки се след поредното пазаруване с Алиса и Джоузи (този път с много повече от една купа), заварих стъпалата пред къщата си отрупани с пакети.
	Резултатите от онлайн пазаруването с доставка на следващия ден.
	Нищо не ми ставаше, защото, както бях открила днес по магазините, бях свалила един размер.
	Въпреки това задържах всичко, прибирайки го заедно с нещата, които си бях купила днес, след което натъпках и последните останки от гардероба на предишния ми живот в кутии в гаража.
	После отидох в кухнята, отворих бутилка вино и си направих страхотна вечеря.


>	Глава 8
>	Победена

	По-късно същата седмица, в един от дните, в които не бях в „Гълъбовата къща“, отидох в „Пътника“, за да напазарувам.
	Изживявах готварски ренесанс, започвайки с различни печива, които страшно се харесваха на обитателите на „Гълъбовата къща“ (особено на господин Денисън, който беше голям флиртаджия, и госпожа Макмърфи, която все още смяташе, че съм нацистка шпионка, но то не й пречеше да си хапва с най-голямо удоволствие от моите курабии).
	Ала освен това се учех да готвя за сам човек, нещо, което някога ме бе накарало да пропадна в бездната на агонията, която сама си бях изкопала, но сега бях решила да го приема като предизвикателство.
	Първо, имаше неща, които бих могла да замразя и ако някога останех в „Гълъбовата къща“ един или два часа по-дълго (както правех обикновено) и се приберях уморена у дома, щях да имам готово — и вкусно — ястие.
	И разбира се, касероли*, които много често са дори още по-вкусни на следващия ден.
	[* Популярно в САЩ ястие, носещо името на стъкления или глинен съд, в който се пече; има най-различни разновидности, включващо месо, риба, зеленчуци и др. — Б.пр.]
	Докато търсех какво да добавя към моята причудлива плажна спалня (която напредваше — вече бях купила матраците и освен това бях открила разкошни гравюри за стените, които бяха ексцентрични и морски, без обаче да са банални или сладникави), се бях отклонила и бях започнала да се оглеждам за рецепти.
	И открих една, която нямах търпение да изпробвам. Касерол с настъргани пържени картофки, който с тези продукти просто нямаше как да не те накара да си оближеш пръстите.
	Днес обаче щях да ходя у Джоузи и Джейк, за да вечерям с тях и децата. Джейк се готвеше да изпрати най-големия си син в колежа и Джоузи ми беше казала, че общо взето, се държи, но най-вече защото не искаше Конър да усети, че баща му никак не се радва да види как първородният му син отлита от гнездото. Така че Джоузи търсеше начини да го разсее, като в същото време му осигури възможност да прекара малко повече време със сина си, което според нея означаваше парти за вечеря.
	Очаквах го с нетърпение, и то не само защото харесвах Джоузи (след моя срив, двете доста се бяхме сближили), а защото харесвах съпруга и децата й и ми се искаше да ги опозная по-добре.
	Още повече че приятелката на Конър и дъщеря на Алиса, Софи, също щеше да бъде там, а Джоузи ми беше казала, че двамата са просто очарователни заедно (дори беше подчертала думата). Софи беше певица и имаше някакъв ангажимент в деня на разпродажбата, така че все още не се бях запознала с нея, нито пък я бях виждала с гаджето и, така че и това очаквах с нетърпение.
	Ала на следващия ден щях да ходя в „Гълъбовата къща“ и исках да имам касерол с настъргани картофки за вечеря, навярно с хубаво свинско филе, остатъка, от което бих могла да използвам за сандвичи. И тъй като Дела не беше открила още доброволци, трите ми дни в седмицата се превръщаха в четири или пет часа на ден, а понеже знаех колко много работа има там, гледах да се отбивам за по час-два и през другите дни.
	Когато към това се добавеше собственото ми чистене, пране, дребни задачи, пазаруване, попълването на гардероба ми, разходките из новото ми обкръжение, срещите с новите ми приятели и обзавеждането на новия ми дом, означаваше, че съм заета и вечно в движение.
	И тъй като бях заета и вечно в движение, доста бързах да приключа с покупките, да мина през цветарския магазин, за да избера букет, който да взема със себе си в „Лавандуловата къща“ (където живееха Джоузи, Джейк и семейството им), да се върна вкъщи и да сложа всичко по местата, преди отново да изляза. Бях попитала Джоузи дали мога да й помогна с приготвянето на вечерята, а тя беше отговорила, че Итън е официалният й помощник, но аз бих могла да вляза в ролята на резервен помощник-готвач, докато пийваме вино и си бъбрим.
	Звучеше забавно и не исках да пропусна тази възможност.
	Поради което вече бях готова да отида на вечеря у приятелката ми.
	Което означаваше, че носех впити дънки — тъмносини, но с деликатен сребрист отблясък. Бях ги съчетала с разкошна сребристозелена блузка, пристегната в кръста и на китките, с широки ръкави и без яка, но за сметка на това с копчета отпред, които можеха да бъдат разкопчани (или пък да не бъдат, както в момента), за да разкрият нещичко.
	Косата ми беше грижливо оформена със сешоар, фини кичури от бретона докосваха миглите ми. Гримът ми беше издържан в кафяво, тъмносиво, зелено и прасковено — доста повече цветове и апломб, отколкото майка ми ме беше учила, но те подчертаваха всяка моя хубава черта, карайки лешниковите ми очи и закръглените ми скули да изпъкват красиво.
	И накрая, на краката си носех престъпно елегантни, невероятно модни сребърни обувки с високо токче — първите, които Джоузи ми беше показала, когато двете с Алиса ми бяха помогнали да открия себе си.
	Издокарана по този начин, дори най-обикновеното пазаруване нямаше как да не се развие по възможно най-добрия начин.
	И то започна, когато поех по една пътека между рафтовете, оглеждайки ги за продукти, от които се нуждаех или просто исках да имам в килера си, и изведнъж усетих как косъмчетата на тила ми настръхват.
	Погледнах напред и замръзнах, когато видях дъщеря ми Олимпия заедно с мащехата й, Мартин.
	Плъзнах поглед по красивото ми момиче, а после приковах очи в Мартин.
	Не ми беше убегнало от вниманието, че мъжът ми си имаше тип.
	Така че Мартин Мос беше мое по-младо копие.
	И докато стоях там и се взирах в нея, издокарана в невероятен тоалет (но като никога, моят беше далеч по-великолепен), с изящно личице, обрамчено от облак гъста тъмна коса, вперила широко отворените си зелени очи в мен, нямаше как да не го забележа.
	Нямаше как да не забележа и че ме зяпаше с отворена уста.
	Също като дъщеря ми.
	Да си призная, както всеки път, щом видех Мартин, първият ми порив бе да се приближа и да я зашлевя през лицето. Никога обаче не го бях направила. Не го направих и сега.
	Не постъпих обаче и както обикновено, като вдигна дяволски скандал.
	Вместо това се приближих бавно, спрях пред тях и погледнах дъщеря ми.
	— Здравей, миличка — казах тихо.
	С видимо усилие тя смени изуменото си изражение с отегчение и смотолеви:
	— Мамо.
	Погледнах към Мартин.
	— Мартин.
	Тя също изтри слисаното си изражение, ала нейното лице окаменя и тя не отговори.
	Без да обръщам внимание на това, аз отново погледнах към дъщеря ми.
	— Радвам се да те видя, Пипа. — Наклоних глава надолу и се усмихнах. — Имаш хубави панталонки.
	Тя просто се взираше сърдито в мен.
	Преглътнах го и продължих да й се усмихвам.
	— Нямам търпение да се видим след две седмици.
	— Все тая — измърмори тя, забила очи в пода.
	Аз преглътнах и това и казах меко:
	— Приятен ден, сладката ми. — Тя все така не ме поглеждаше, така че аз се обърнах към Мартин. — На теб също — пожелах й и ми се прииска да се вържа на фльонга, за да се потупам по рамото, задето думите излязоха (почти) така, сякаш наистина ги мисля.
	След това се обърнах към пътеката и понечих да се отдалеча, бутайки количката си.
	Спрях, когато гласът на Мартин изплющя:
	— Ти сериозно ли?
	Продължих напред, но се извъртях към тях:
	— Моля?
	— Наистина ли мислиш, че ще се хванем на простотиите ти? — попита и лицето й се разкриви.
	Вперила поглед в нея, изведнъж бях осенена от закъсняло, ала ослепително ясно прозрение.
	Неведнъж. Не два пъти. Не понякога. А почти винаги.
	Тя ме предизвикваше.
	Не се усмихваше сконфузено и не се изнизваше. Дори ако аз бях в настроение просто за дребни заяждания, тя отвръщаше на огъня с отровни стрели. Тя беше откраднала моя съпруг и от самото начало изобщо не се колебаеше да ме напада.
	А сега, когато аз се канех да си тръгна, се опитваше да ме предизвика.
	_Искала_ бе да ме накара да изглеждам като кучка пред децата ми. _Искала_ бе те да ме мислят за откачалка.
	А аз й бях _позволила_ да го направи.
	Ала точно в този момент аз имах разкошни впити дънки, фантастична прическа и обувки, за които всяка жена би убила, ала те бяха на моите крака и не ме беше грижа какво говореше за мен фактът, че не гледах на това като на броня. Не гледах на него като на патерица.
	А го оставих да ме подхрани.
	— Ако нямаш нищо против — заявих спокойно и тихо, — бих предпочела да не го правим. — Задържах погледа й и довърших. — _Никога._
	— Сякаш ти вярвам — заяде се тя. — Сякаш това, че за малко си спряла да лееш отрова, не е просто опит да ни залъжеш, че си се променила, преди отново да нападнеш.
	— Както казах — отвърнах аз твърдо, — приятен ден, Мартин.
	Обърнах поглед към дъщеря ми, която наблюдаваше сцената много внимателно, с объркано изражение, от което сърцето ми се сви. Ала въпреки че това ме разкъсваше, единственото, което можех да сторя, бе да й се усмихна меко.
	След това се обърнах и се отдалечих.
	— Нали знаеш, че Кон приключи с теб — извика Мартин след мен. — Още една грешка, Амелия, и той ще сложи край.
	Не казах нищо. Не погледнах назад. Може и да се разтреперих, но не мислех, че тя ще забележи.
	Просто продължих да вървя.
	Освен това реших да пообиколя наоколо, така че, ако ме видят отново, да не си помислят, че бягам.
	След това платих и се изнесох от там.
	Не бях купила всички продукти, от които се нуждаех за касерола с настъргани картофки, но можех да ги взема и утре.
	Не бе добре обаче, че бях успяла да мина покрай рафтовете с вино, защото, когато поех по тротоара с торбите в ръце, някакъв мъж изхвърча от един магазин надолу по улицата и се блъсна право в мен. Аз политнах и изпуснах и двете торби, при което двайсетдоларовата бутилка вино, която бях купила, за да занеса на вечерята у Джейк и Джоузи, се строши и алената течност напои дъното на торбата и се разля върху тротоара.
	— Гледай къде… — чух рязък глас и се изпънах рязко, възвръщайки си равновесието, след което се обърнах към него, готова за бой.
	Бях бясна, защото, първо, току-що бях налетяла на Мартин, което никога не беше приятно.
	Второ, тя беше заедно с дъщеря ми, моята дъщеря — пазаруваше заедно с нея, докато дъщеря ми отказваше да ме погледне и никога и през ум не би й минало да пазарува заедно с мен.
	Та тя почти не говореше с мен.
	И накрая, той беше изскочил от магазина, без да гледа къде върви. Аз вече бях на тротоара и следователно (поне според мен) имах предимство. Така че той нямаше да обвини мен, задето беше счупил бутилката ми с вино.
	— Аз ли да гледам къде вървя? — попитах мъжа, който беше висок, тъмен и привлекателен, но ми напомняше на баща ми.
	Гледайки ме замислено, той махна с ръка към тротоара.
	— Моите извинения. Счупих виното ти.
	— И още как — потвърдих аз и се отдръпнах от увеличаващото се петно, тъй като не исках то да изцапа престъпно страхотните ми обувки, след което клекнах, за да спася другата торба.
	— Нека аз. — Той приклекна до мен.
	— Благодаря, мога и сама — отвърнах хладно.
	— Не, сериозно — промълви той и обви пръсти около китката ми — нежелана фамилиарност, толкова скоро след като се бяхме запознали, която ме накара да вдигна очи към неговите. — Нека аз.
	Искаше да го направи?
	Ами нека го направи тогава.
	Отдръпнах се и станах.
	Той улови дръжките на здравата торба и прехвърли съдържанието на съсипаната в нея, оставяйки я на земята, за да не я скъса сега, когато беше толкова пълна.
	— Ще отида в „Пътника“ за още една торба и за друга бутилка вино — предложи той. — Имаш ли нещо против да ме изчакаш тук, докато се върна?
	Въпреки че „Пътника“ бе последното място, където бих искала да бъда, нещо у него ме накара да му откажа.
	— Отново благодаря, но мога и сама.
	— Моля те — настоя той. — Беше си тръгнала от магазина, когато се блъснах в теб, и ще се почувствам ужасно, ако и другата ти торба се скъса, докато поправям нещо, за което съм виновен аз.
	Е, за това беше прав.
	— Доста бързам — поизлъгах мъничко.
	Той се усмихна широко.
	— Значи, няма да се бавя.
	Въздъхнах и реших, че ако продължа да го обсъждам с него, нещата само ще се проточат, да не говорим, че щях да съм принудена да остана в компанията му още по-дълго, така че кимнах.
	Все така усмихвайки се, той кимна в отговор.
	След това се отдалечи, без да бърза и без да си даде труда да ме попита какво бе виното, което се очакваше да замени.
	Аз останах отвън, надявайки се с цялото си същество Олимпия и Мартин да не излязат и да ме заварят да стоя на тротоара, изглеждайки като изключително добре облечена, коафирана и гримирана дневна проститутка.
	Страховете ми не се оправдаха и само след няколко минути един от служителите на „Пътника“ изхвръкна навън с торба в ръце и се залови да пренареди покупките ми. Докато той беше зает с това, се появи още един служител с метла и кошче за боклук и разчисти строшената бутилка и скъсаната торба.
	И двамата вече бяха приключили, докато мъжът се върне с още една торба, двойно подсигурена заради тежкото си съдържание, което очевидно нямаше как да бъде просто бутилка вино.
	Приближи се до мен, все така усмихнат.
	— Нека ти помогна да отнесеш всичко това в колата.
	— И сама мога.
	— За да ти се извиня, купих четири бутилки вино. Тежичко е.
	Четири бутилки?
	Аз го зяпнах.
	— Колата ти? — напомни той.
	Аз въздъхнах и отново отстъпих.
	— Насам — казах и поех към колата.
	— Не съм те виждал в Магдалийн — отбеляза той, докато вървеше до мен.
	— Не, не си — потвърдих.
	— Казвам се Бостън Стоун — представи се той и аз се обърнах, за да го погледна, принуждавайки го да спре, преди отново да ме последва, докато отивах към колата ми, паркирана на улицата.
	— Здравей, Бостън Стоун — отвърнах, тъй нямах представа какво друго да кажа.
	— А ти си? — попита той, докато аз оставях торбите на земята, за да натисна копчето на багажника.
	Докато капакът се повдигаше, аз отворих уста, без да съм сигурна дали ще му кажа името си, или ще продължа да го държа настрани, но така и нямах възможност да открия кое щях да избера.
	— Бейби — чух да изръмжава някой зад гърба ми и когато се обърнах, видях Мики да се приближава с широка отсечена крачка.
	Изобщо не изглеждаше щастлив.
	— Мики — поздравих го колебливо, несигурна заради държанието му.
	Не го бях срещала от деня, когато той не ме беше видял (или поне така се надявах) в киното.
	Носеше униформата си на пожарникар-който-не-потушава-пожар — син панталон и тениска. Очите му се движеха нагоре-надолу по тялото ми. Все още беше невероятно красив (тази униформа… сериозно!).
	Той не отвърна на поздрава ми.
	Когато спря пред нас, погледът му се насочи към Бостън Стоун и стана стоманен.
	— Какво искаш? — попита той необяснимо враждебно.
	— Просто помагах на тази прелестна дама с покупките й — отвърна Стоун.
	— Аз ще се погрижа — отсече Мики и го направи. С други думи — внимателно ме дръпна назад, взе торбите, които бях напълно в състояние да вдигна сама, и ги сложи в багажника.
	След това посегна към торбата в ръцете на Стоун и я улови, ала Стоун не я пусна.
	— И сам мога да я оставя в багажника, Донован — тросна се той.
	Очевидно двамата се познаваха.
	— Както ти казах, аз ще се погрижа, Стоун — сопна се Мики в отговор.
	Да, двамата се познаваха.
	Те задърпаха торбата и дръжките се обтегнаха.
	— Моля ви! — възкликнах аз. — Вече имахме инцидент с бутилка вино. Тротоарът на Магдалийн беше осветен с едно червено вино, нека да не помазваме Крос Стрийт с още четири.
	Мики начаса пусна торбата и се дръпна назад, при което се блъсна в мен, но не се извини, нито се отмести.
	Остана близо, тялото му се докосваше до моето.
	И именно в този миг забелязах каква топлина се излъчваше от него.
	Стоун остави торбата в багажника ми, затвори го, а после бавно се обърна към нас двамата.
	Погледът му обаче беше прикован в Мики.
	— Вие да не излизате заедно?
	— И как точно ти влиза в работата това? — попита Мики в отговор.
	— Влиза ми в работата, защото, ако не излизате заедно, бих искал да те помоля да си тръгнеш, за да я поканя на вечеря — отвърна Стоун.
	Аз вдигнах рязко глава, замръзнала от изумление.
	— Няма да го бъде — изръмжа Мики.
	Макар и все така замръзнала, аз обърнах очи към каменното лице на Мики, още по-слисана отпреди.
	— Значи, действително излизате заедно — отбеляза Стоун.
	— Пак ти казвам, че не ти влиза в работата — процеди Мики.
	Лицето на Стоун придоби проницателно изражение.
	— Което ме навежда на мисълта, че красивата жена, която стои зад теб, е свободна да вечеря с мен.
	— Ти да не би да забрави английския? — попита Мики. — Вече ти отговорих.
	— Смятам, че сама мога да говоря за себе си — намесих се аз.
	Той едва-едва помръдна глава, за да ме погледне.
	Очите му отново говореха.
	Говореха, че наистина не харесва Бостън Стоун.
	Имайки предвид какво знаех за Мики, това, съчетано със собствената ми антипатия към господин Стоун, по всяка вероятност щеше да ме накара да откажа поканата му.
	За съжаление, Мики реши да добави думи към погледа си, така че нямах възможност да го направя.
	— Никъде няма да ходиш с този тип.
	Той сериозно ли?
	Не можеше да ми казва какво да правя. Да не ми беше баща, брат или пък любовник?
	Та той почти не ме познаваше!
	Единственото, което знаеше за мен, бе, че самият той не ме иска. Аз бях неговата „привлекателна“ съседка, при която вече не се отбиваше, дори за да си измоли някоя рецепта (е, добре, Ашлин може и да не знаеше, че имам други мои рецепти, но все пак).
	Той дори не отговори на имейла ми!
	Освен това излизаше с изваяни червенокоси красавици, усмихваше им се, водеше ги на кино.
	Не, Мики не можеше да ми казва с кого мога и с кого не мога да се срещам.
	— Така ли? — сопнах се аз.
	— Да. — Той се обърна изцяло към мен; заплашително изцяло. — Никъде няма да ходиш с този тип — повтори, натъртвайки отчетливо всяка дума.
	— Нима? — попитах аз саркастично. — И от кога стана големият ми брат?
	Все така отчетливо (и опасно) той заяви:
	— Определено не съм големият ти брат.
	— Не, не си. — Аз отметнах косата си, надявайки се, че блести на слънцето. Надявах се също така, че от движението разкошните изрусени кичури в нея ще уловят слънчевите лъчи и ще засияят. — Ти си ми съсед. И ако искам да изляза с някого и гък не можеш да ми кажеш.
	— Този тип е задник — процеди той и посочи с палец Бостън Стоун.
	Очите ми се разшириха и като се повдигнах на пръсти, аз се наклоних към него и изсъсках:
	— Това е невъобразимо грубо, Мики Донован.
	— Не е грубо, ако е вярно.
	— Ти може и да мислиш така, но не може да го казваш пред мъжа, за когото става дума.
	— Може, ако става въпрос за задник от неговия калибър — отсече Мики.
	Очите ми се разшириха още повече и аз се наведох още по-близо.
	— Престани да бъдеш гаден — настоях.
	— От колко време си в града? — попита той, а после продължи с още един въпрос, на който не очакваше отговор: — Един-два месеца? Аз съм прекарал тук целия си живот, така че, вярвай ми, спестявам ти цял куп неприятности, ако този тип ти хвърли око.
	Аз се отпуснах на токчетата си.
	— Голямо момиче съм, Мики. Пораснала и всичко останало. Смятам, че и сама мога да вземам решения.
	— Вземи ги и ако тези решения са различни от това, което ти казвам да направиш, ще сгрешиш.
	Аз го изгледах свирепо.
	След това минах безцеремонно покрай него и се приближих до Бостън Стоун, протегнала ръка.
	— Бостън — казах, докато той я поемаше, ухилвайки се арогантно и доста противно. — Макар и с малко закъснение, приятно ми е да се запознаем. Аз съм Амелия Хатауей.
	Ръката му стисна моята и той промълви:
	— Амелия.
	— Знаеш ли „Синята скала“? — попитах го, издърпвайки ръка от неговата.
	— Разбира се. — Той наклони глава настрани по един помпозен и леко стряскащ начин.
	— Аз живея там — обясних и отново отметнах коса, опитвайки се да не обръщам внимание на плашещото му излъчване. — Тази вечер съм заета, но утре съм свободна. А ти?
	— Не бях — отвърна той, — но ми трябва само едно телефонно обаждане и ще се освободя.
	— Отлично. Седем часът?
	— За мен би било удоволствие — отвърна той тихо, а във веселите искрици в очите му определено се долавяше нещо зло.
	Мен обаче не ме беше грижа.
	Щях да изляза с него веднъж просто за да дам урок на Мики.
	След което щях да приключа с Бостън Стоун.
	Пък и имах около седем нови тоалета, които биха били съвършени за среща, и го знаех, макар че не бях излизала на срещи от две десетилетия.
	— Ще се видим утре тогава — казах.
	— Да, Амелия. — Той наведе брадичка към мен. — Очаквам го с нетърпение.
	— Аз също.
	Той ми отправи още една арогантна усмивка, след което я обърна към Мики.
	— Донован.
	Мики не отговори.
	Стоун отново ме погледна.
	— До утре, Амелия.
	— До утре, Бостън. И моля те, наричай ме Ейми.
	Мики изсумтя.
	Бостън се усмихна, а после се завъртя и се отдалечи.
	Аз се обърнах рязко към Мики и наклоних глава на една страна.
	— Видя ли? Напълно пораснала и способна сама да вземам решения.
	— Това, което виждам, е нещо като лайтмотив в живота ти — отвърна той неприятно.
	— Нима? — попитах аз с пресилен интерес. — Искаш ли да споделиш с мен?
	И Мики сподели с мен.
	— Когато те видях за първи път, бившият ти правеше сцена, ругаеше те и те заплашваше, крещеше ти и се държеше като истински задник. Очевидно е богат и самодоволен и изобщо не го е грижа, че си сама и поради това едва ли се чувстваш в безопасност. Също толкова очевидно бе, че му позволяваш да те използва за боксова круша. Въпреки че никоя жена не заслужава да й говорят по този начин, той продължаваше да нанася удар след удар. Сега ти знаеш, че типът, с когото току-що си уреди среща, е абсолютен задник, и въпреки това се съгласи да излезеш с него. Така че това е лайтмотивът в живота ти. Позволяваш на най-различни задници да те мачкат. И ако ти харесва, бейби, изобщо няма да се хабя да ти показвам, че има и друг начин.
	Преди да успея да отговоря, той се завъртя и се отдалечи.
	Аз го проследих с яростен поглед, а после се обърнах към колата.
	И се заковах на място, защото Олимпия и Мартин стояха пред нея.
	Мартин се взираше невярващо след Мики, а малкото ми момиченце се взираше в мен с разширени, слисани очи и пребледняло лице.
	— Миличка — меко казах аз и забързах към нея.
	— Татко ти е крещял? — прошепна тя.
	Аз спрях до бордюра.
	— Той…
	Не можах да стигна по-далеч, защото Мартин я сграбчи за ръката и я затегли.
	— Да си вървим, миличка.
	Не знаех как да постъпя. Исках да ги спра, но Мартин очевидно не искаше да бъде спряна и ако се опитах да го сторя, можеше да се стигне до сцена.
	Така че ги оставих да си вървят.
	А аз останах безсилна на тротоара и гледах как доведената майка на дъщеря ми я отвежда, докато тя все така бе обърната, приковала очи в мен.
	Вдигнах ръка и й помахах.
	Мартин я издърпа зад един джип и аз я изгубих от поглед.
	Затворих очи и си поех дълбоко въздух, след което ги отворих и се обърнах към колата ми.
	Качих се, извадих телефона ми от чантата и написах съобщение на дъщеря ми.
C>
	„Само за да довърша, гласеше то, не беше чак толкова страшно. Добре съм. Баща ти просто ми обясняваше как стоят нещата, след като пристигнах в Мейн. Всичко приключи и аз съм добре. Обичам те, Пипа. Нямам търпение да се видим след две седмици, миличка.“
C$
	Изпратих го, а после реших да изпратя още едно.
C>
	„И си струва да повторя, че късите панталонки ти стояха адски симпатично, сладката ми.“
C$
	След като изпратих и второто съобщение, погледнах през прозореца към момчето с престилка на „Пътника“, което миеше петното от вино с един маркуч.
	Това наистина се беше случило.
	В гърдите ми се надигна истеричен кикот, който обаче не трая дълго, защото бързо го преглътнах.
	Не можех да повярвам, че се беше случило.
	Преди всичко, какво беше това между Мики и Бостън Стоун?
	Каквото и да беше, Мики нямаше да използва мен, за да го разреши.
	За съжаление, упорито и определено глупаво се бях съгласила да отида на среща с мъж, с когото дори един поглед ми бе достатъчен да разбера, че не искам да имам нищо общо.
	Е, вече нямаше какво да се направи.
	Пък и поне щях да имам възможност да облека един от новите ми тоалети, който едва ли скоро щеше да ми се случи да нося заради мъжете, които не се редяха на опашка пред вратата ми.
	С изключение на господин Денисън, който очевидно си падаше по мен. Ала тъй като той беше на осемдесет и осем години и живееше в старчески дом, без достъп до превозно средство, силно се съмнявах, че нещата между нас ще потръгнат.
	С тази мисъл, тъй като имах работа за вършене, реших, че ще е най-добре да се размърдам и да се заловя с нея.
	Така че запалих колата, излязох внимателно от мястото, където бях паркирала, и направих именно това.

	* * *

	— Прекарах си прекрасно — казах на Бостън Стоун, докато стоях на стъпалата пред къщата ми, и го гледах, надявайки се да не се опита да ме целуне.
	Беше на следващата вечер.
	Предишната нощ бях гостувала на Джоузи, Джейк и децата им (Софи и Конър действително бяха очарователни заедно — младежка любов, като че ли истинска, нещо, което не бях виждала досега, но което беше невероятно).
	Не споделих с Джоузи за кашата „Мики-Стоун-и-аз“, която бях забъркала, защото не беше необходимо. Знаех, че тя е близка с Мики, имах чувството, че Джейк е още по-близък с него, и не исках да го обсъждам зад гърба му с приятелите му.
	Бездруго всичко щеше да приключи още следващата вечер.
	Така че си бях прекарала чудесно със семейство Спиър и се бях прибрала у дома.
	На другия ден бях станала и бях отишла в „Гълъбовата къща“. Пофлиртувах с господин Денисън, изслушах разказите на госпожа Нейгъл за дванайсетте й правнучета, открих изкуствено чене под възглавниците на едно кресло, помогнах на един от служителите в крайно неприятната ситуация, предизвикана от твърде много сливов сок, и избегнах госпожа Макмърфи, заплашваща да разкаже на президента Рузвелт за мен.
	След което отидох на среща с Бостън Стоун.
	Оказала се бях права. Той действително бе мъж, с когото не исках да имам нищо общо.
	Освен това беше скучен.
	Беше също така богат и не пропускаше възможност да ми го напомни (включително и като поръча бутилка шампанско за четиристотин долара).
	Което бе още по-скучно.
	Така че сега нямах търпение вечерта да свърши, за да си вляза вътре и да се възхитя на това, как изглеждам в роклята си (която дори аз бях принудена да призная, че е разкошна), преди да я съблека и да се пъхна в леглото с книга.
	Онова, което не исках, бе той да ме целуне.
	И както ставаше обикновено, света не го беше грижа какво искам.
	Той се наведе и ме целуна.
	Целувката беше кратка и лека и включваше единствено ръката му, обвита около кръста ми. Дъхът му миришеше на шампанско и мента, което не беше чак толкова лошо. А устните му бяха твърди, което също не беше чак толкова лошо.
	И на последно място, езикът му си остана на мястото, което си беше истинско облекчение.
	Той вдигна глава и каза с глас, който вероятно би трябвало да е секси, но определено не беше:
	— Бих искал отново да те видя, Ейми.
	Господи, защо ли му казах да ме нарича Ейми!
	— Защо не ми се обадиш? — предложих, като ми се щеше, след всичките ми хвалби, че съм пораснала, да бях достатъчно зряла, за да откажа очи в очи всякакви по-нататъшни срещи с един мъж, когото не харесвах.
	Той се поотдръпна съвсем лекичко… и съвсем недостатъчно.
	— Ще го направя, ако ми дадеш номера си.
	Мамка му.
	Сега пък му давах номера си!
	Е, нали успешно бях избягвала майка ми, която също знаеше номера ми. Най-добрата ми приятелка, която, за съжаление, вече не ми се обаждаше. И баща ми, който бе достатъчно богат, за да наеме командоси, които да ме открият, да ме отвлекат и да ме замъкнат в Ла Хоя, за да ме завържат за един стол и да ме подложат на разпит защо не се обаждам на майка ми.
	Значи, можех да избегна и Бостън Стоун.
	— Телефонът ти у теб ли е? — попитах.
	Това беше добър ход.
	— Разбира се — отвърна той и го извади.
	Аз му дадох номера си.
	Той го въведе в апарата, след което се наведе за още една кратка шампанено-ментова целувка за лека нощ, преди да се изправи и да ми пожелае лека нощ.
	— Лека нощ, Бостън — смотолевих аз и като му се усмихнах набързо, затворих вратата и дори не изчаках да се поотдалечи, както бе възпитано, така че да не чуе как заключвам след него.
	Хубаво би било, ако бях казала на Джоузи за глупавата ми постъпка, за да мога сега да й се обадя и двете да направим разбор на тази мъчително скучна среща.
	Или пък ако бях споделила с Алиса.
	А най-добре би било, ако бях открила по-зрял начин да се оправя с Робин, така че сега да направим разбор на всичко.
	И най-вече да обсъдим това, че колкото и да беше скучно, бях стигнала толкова напред, че вече ходех по срещи, още нещо, за което ми се щеше да се потупам по рамото.
	С тази мисъл се приближих до кухненския плот, оставих лъскавата си нова чантичка отгоре му и извадих телефона.
	Намерих поредицата съобщения между мен и Робин и изпратих едно:
C>
	„Отдавна не сме се чували. Добре ли си?“
C$
	Беше жалък опит за комуникация, но все пак беше нещо.
	Взирах се в телефона си, сякаш Робин само чакаше да й изпратя съобщение, за да може незабавно да ми отговори (при положение че вероятно правеше вуду куклички на егоистичната си, пъзлива бивша приятелка, на която не й стискаше да заяви направо как трябва да бъдат нещата, и забиваше в тях карфици, нещо, което знаех, че прави, защото го бях правила с нея… неведнъж), когато той иззвъня в ръката ми.
	На екрана се изписа местен номер, който не познавах.
	Не беше късно. Не беше и рано — минаваше девет часът, така че всъщност беше твърде късно за учтиви обаждания (поне според майка ми, за която границата бе в девет часа, по някаква си нейна причина).
	Освен ако не се намираш в Калифорния и след като си се сдобил с нов телефон, с номер, който не си дал на никого, искаш да позвъниш на своенравната си дъщеря или приятелка и да й се накараш.
	В Калифорния беше с няколко часа по-рано.
	Мамка му.
	Въпреки това вдигнах:
	— Ало?
	— Наистина излезе с онзи задник.
	Аз зяпнах плота.
	Беше Мики.
	— Мики? — попитах, за да се уверя.
	Той не го потвърди, но и не беше нужно. Вместо това попита:
	— Говори ли с Джоузи за онзи тип?
	— Не съм сигурна как това ти влиза в работата.
	— Не си го направила — досети се той. — Ако й беше казала, тя щеше да ти обясни как онзи задник се опита да й открадне дома. „Лавандуловата къща“.
	Аз примигах срещу плота.
	„Лавандуловата къща“, домът на Джоузи, беше красива. _Великолепна._ И беше въплъщение на самата Джоузи — едновременно впечатляваща и гостоприемна.
	Знаех също така, че тя принадлежи на рода й от поколения.
	Джоузи я обичаше. Обичаше семейството в нея. Ако имаше нещо, което бе очевидно у Джоузи, която бе мила и сладка по свой специфичен начин, но едновременно с това бе и костелив орех, това бяха тези два факта.
	— Какво? — ахнах аз.
	— Аха. При това го направи по един отвратителен, подмолен начин. Здравата я уплаши. Направо й изкара акъла. Забърка семейството й, гадният тип, като доведе някого, когото Джоузи не беше виждала от години и който не само че й направи сцена пред всички, но и се опита да влезе с взлом посред нощ и да я обере.
	— Господи — прошепнах.
	— Свестен тип е този Бостън Стоун — заяви Мики саркастично и аз се изпънах.
	— Можеше да ми кажеш всичко това вчера, Мики.
	— Вчера ти не изгаряше от желание да ме чуеш, Ейми.
	— Защото се държеше като задник, Мики — не му останах длъжна.
	— Задник, който се опитваше да ти помогне — ядоса се той.
	Е, за това май беше прав, така че промених тактиката.
	— Държа да ти съобщя — започнах, — че дъщеря ми стоеше наблизо и чу какво ми наприказва за баща й.
	— Сигурен съм, че от това се очаква да се почувствам гадно — отвърна той незабавно. — Ала не е така. Виждаш ли, опитвах се да разбера защо жена, която приготвя най-жестоките сладки, която играе на фризби в задния ми двор, която има толкова много пари, че не й се налага да работи, ала въпреки това не си пилее времето по спа центрове, а го прекарва в шибания старчески дом, която изглежда готова да завърже детето ми за стола само при възможността то да си избере опасна професия, при това след цяло шибано десетилетие… защо децата на тази жена прекарват с нея само два дни в месеца.
	Поех си рязко дъх.
	Ала Мики не беше свършил.
	— Вместо това живеят с бившия ти, който е шибан задник.
	— Мики — ахнах аз. — Ти да не ме шпионираш?
	— Червена хонда „Сивик“ на алеята пред къщата ти, бейби, лесно се вижда.
	Време бе да дам на Одън ключ от вратата на гаража. Всъщност не можех да повярвам, че все още не го бях сторила.
	И ако синът ми не отговореше на съобщението да дойде да го вземе (както и щеше да стане), щях да му го изпратя по пощата.
	Гласът на Мики наруши мълчанието ми.
	— Фрашкана си с пари, така че очевидно не е, като да не си в състояние да си наемеш свестен адвокат. Така че не съм сигурен къде е проблемът. Само дето той е направил точно това, което правят задници като него. Особено задници, които смятат, че могат да се държат с една жена така, както той се държа с теб. Накарал те е да повярваш, че ти си боклук, когато боклукът е той, и ти си се предала без съпротива.
	О, господи.
	— Мики, моля те…
	Той отново ме прекъсна:
	— Нищо чудно да е убедил и децата ти, че си боклук. Те са достатъчно големи, за да дойдат сами, ако искат да видят майка си. Ала червената хонда се появява пред къщата ти само два дни в месеца. Така че ако момичето ти наистина ме е чуло, това може би най-сетне му е поотворило очите за истината, Ейми, и ще ти кажа, че изобщо не се чувствам гадно, че стана така.
	— Аз… не мога да разговарям за това с теб — отвърнах с разтреперан глас; думите му ме бяха разтърсили.
	— Не се учудвам — отвърна той и изстреля последния си залп: — Без никаква съпротива.
	— Нищо от това не ти влиза в работата — сопнах се аз, съвзела се най-сетне.
	— О, да, вече ми даде да го разбера.
	Какво искаше да каже с това? Как му бях дала да го разбере?
	Не. Не, не ме беше грижа.
	— Очевидно не съм била достатъчно ясна — отвърнах. — Да ти е минавало през ума, с всичко, което изприказва за неща, за които не знаеш нищичко, че може би ти се отнасяш с мен по същия начин, по който и Конрад?
	— А, не — прошепна той и при звука на гласа му по гърба ми пробяга ледена тръпка. — Изобщо не си и помисляй да ми излизаш с това, Амелия — продължи да шепти той зловещо. — Ако беше моя, какъвто и гаден номер да ми извъртеше, щеше да получиш единствено уважение от мен. Знам го, защото първата ми жена се пропи, разби живота ни, бъдещето ни, децата ни и въпреки това никога не съм се държал с нея по този начин. Не смей да ми твърдиш, че каквото и да се е случило между вас двамата, е по-лошо от това, да предпочетеш пиячката пред собственото си семейство. Така че да не си посмяла да ми кажеш, че си си заслужила начина, по който той ти говореше, защото това просто не е вярно.
	И този път беше напълно прав по начин, който отново ме разтърси.
	— Не мога да разбера защо обсъждаме всичко това — отвърнах отбранително. — Почти не се познаваме и пак ти повтарям, че моят живот не ти влиза в работата.
	— Предполагам, че си права и действително не можеш да разбереш защо обсъждаме всичко това, защото дори когато някой, който го е грижа за теб, независимо че едва се познавате, ти казва нещата такива, каквито са в действителност, ти дотолкова си затънала в онова, което той те е научил да вярваш, че отказваш да видиш истината.
	И отново — той беше напълно прав, а аз бях напълно разтърсена.
	— Може би ще е най-добре да престанем да говорим — предложих аз.
	— Може би — отвърна той.
	— _Веднъж завинаги_ — продължих аз.
	— Щом така искаш, Ейми, сам-самичка в голямата си къща, задоволяваща се с трохи, въпреки че жена като теб би трябвало да получава всичко, така да бъде.
	И преди да успея да отговоря, той ми затвори.
	Аз отдръпнах телефона от ухото си и се взрях в него, питайки се дали това наистина се беше случило.
	Естествено, и телефонът, и къщата си останаха потънали в тишина.
	_Накарал те е да повярваш, че ти си боклук, когато боклукът е той, и ти си се предала без съпротива._
	Думите на Мики кънтяха в главата ми като шамари, разтърсващи цялото ми тяло.
	Наистина ли го бях направила?
	Наистина ли се бях предала без съпротива?
	Имах чувството, че се боря от години. Всеки път, когато видех Конрад и Мартин, всеки път щом ги заставех да ме видят, аз се борех.
	Ала всъщност не го правех.
	В играта, която те ме бяха принудили да играя против волята ми, всеки път, когато то се случеше, аз не се съпротивлявах.
	Разкривах им картите си.
	Много ясно, че ме бяха победили.
	_Нищо чудно да е убедил и децата ти, че си боклук._
	Съпругът ми ми беше изневерил. Беше ме изоставил. Той бе разбил семейството ни.
	Мислех си, че сме били щастливи. В продължение на години бях преминавала всичките ни мигове, часове, седмици, месеци и единственото, за което не бяхме на едно мнение, бе, че той не искаше да разглезвам децата. Ако не се брои това, не бях открила нито секунда, в която с каквото и да било да ми е показал, че нещо не е наред.
	Нито веднъж не ме бе накарал да седна, за да сподели, че нещо не се получава. Никога не си бе направил труда да ми каже, че нещо, което аз правя, го разстройва, смущава, дразни.
	Нито веднъж.
	Та ние бяхме правили любов, и то с голямо удоволствие, до нощта, преди да ми съобщи, че ме напуска!
	— О, господи! — ахнах аз, взирайки се невиждащо в телефона си. — Разкрих им всичките си карти и те ме победиха.
	Повдигнах глава и се загледах в отражението си в стената от прозорци.
	Беше вълнообразно, но това бях аз.
	Страхотна прическа.
	Рокля, която ми стоеше страхотно.
	Освен това знаех, че на краката си нося елегантни, шикозни сандали с високи токчета.
	Ала това бе просто опаковка.
	Всичко това, всичко това бях аз.
	Открай време.
	А аз бях оставила Конрад — и Мартин — да ме убедят в нещо друго.
	— Те ме победиха — прошепнах, а пръстите ми с всичка сила стиснаха телефона. — Тези задници ме победиха. Те всички ме победиха.
	Вгледах се яростно в отражението си.
	Време бе най-сетне да порасна.
	С тази мисъл прекосих разкошната си къща за милиони и отидох право в недовършения си кабинет/работна стая/каквото-си-исках-да-бъде.
	Включих компютъра върху старото ми, внушително, покрито с изящна дърворезба бюро, настаних се на страхотния кожен стол зад него и след като отворих имейла си, написах адреса на баща ми.
C>
	Татко,
	Давам си сметка, че с мама се опитвате да се свържете с мен. Пиша ти, за да ти обясня защо не ви вдигах.
	Преди да си тръгна ти казах, че се местя в Мейн, за да съм по-близо до моите деца. Отношенията ми с тях през последните няколко години се влошиха и е жизненоважно да направя всичко възможно, за да поправя разрива между нас.
	Сигурна съм, че разбираш колко работа е нужна, и именно това правя, откакто съм тук.
	Не искам да те нараня или засегна, намеквайки, че двамата с мама ще ме разсейвате от тази задача, ала съм убедена, че всички ще се съгласим, че точно в този момент приоритет са Олимпия и Одън, както и аз самата.
	Искам да те уверя, че съм тук. В безопасност. Къщата е още по-прекрасна, отколкото си мислех. Запознах се с нови хора и създадох нови приятелства. Работя като доброволец. И въпреки че пътят ми не беше никак лесен, започвам да се установявам и се надявам да открия щастие тук… с Одън и Олимпия.
	Приемете най-искрените ми извинения, че не споделих всичко това по-рано. Сигурна съм, че сте се тревожили и ужасно съжалявам, че ви накарах да се чувствате така. Ала трябва да ви кажа също, че може би няма да ви пиша често, защото работата, която трябва да свърша, поглъща цялото ми внимание. Ще се опитам да не допусна да мине толкова много време, преди отново да получите новини от мен, и ще се радвам, ако и вие ми пишете за онова, което се случва с вас. Обещавам, че ще сторя всичко по силите си да ви отговоря възможно най-бързо.
	С много обич, която те моля да предадеш и на мама,
	Амелия
C$
	Препрочетох го само веднъж за правописни грешки и го изпратих.
	Не хранех абсолютно никаква надежда, че това ще попречи на баща ми да опита да се свърже с мен, за да ме нахока, ала не ме беше грижа. Нямах сили за това. Омръзнало ми беше винаги да ме побеждават. Омръзнало ми беше да позволявам да се чувствам недостойна. Омръзнало ми беше да не бъда себе си, а онази, която другите очакваха.
	Така че изпълних дълга си на дъщеря.
	Ако татко не бе в състояние да прочете писмото ми и да разтълкува от какво се нуждая, и вместо това настояваше да получи от мен онова, от което той се нуждаеше, можеше да ходи да се хвърли в някое езеро.
	Изключих компютъра, върнах се в кухнята, отворих бутилка вино, напълних една от изящните си нови чаши и се настаних в креслото, направено от толкова мека кожа, че беше като масло.
	Запалих лампата.
	След като бях изразходила всичките си запаси от смелост, с каквито не знаех, че разполагам, аз не се сгуших в стола, за да се обадя на Робин, както би трябвало да направя.
	Вместо това се обадих на брат ми.
	Така беше правилно.
	След като обсъдихме родителите ни и Конрад, аз му разказах за начина, по който се държаха децата ми, и за нещата, които Алиса и Мики ми бяха казали за Конрад и Мартин.
	Подкрепящ ме както винаги, брат ми се съгласи напълно с всичко.
	Уви, освен това беше изключително ядосан на децата ми, но пък навярно действително би трябвало да им е ядосан… също като мен.
	В края на краищата този разговор бе точно от каквото се нуждаех.
	Затворих телефона с усмивка.
	През целия си живот бях позволявала да ме мачкат, дори сама им бях давала муниции за това.
	В този миг, докато седях сгушена в креслото с елегантните ми обувки, красивата рокля и изящна винена чаша, аз взех още едно решение.
	Веднъж завинаги щях да сложа край на това.


>	Глава 9
>	Хубава рокля

	— От господина ей там… за вас — каза барманът.
	Аз преместих погледа си от него към коктейла „Космополитън“, който бе поставил пред мен, а след това — към привлекателния русокос мъж с посребряващи слепоочия, чиито засмени очи бяха обърнати към мен.
	— Леле — подхвърли Алиса, която седеше до мен на бара в симпатичния ресторант „Брийз Пойнт“ в едно градче, недалеч от Магдалийн.
	— Колко мило — обади се Джоузи от другата ми страна.
	Бяхме излезли „на лов“, както се бе изразила Алиса, или както го бе нарекла Джоузи — „на момичешка вечер с възможността да се случи нещо“.
	Аз реших да го сметна за второто, както и за възможност да облека друг от новите си тоалети.
	Ала в този миг, когато възможността нещо да се случи стана факт, не бях сигурна как да постъпя. Толкова отдавна мъж не ми беше купувал питие, че бях забравила какво правех, когато това се случи.
	От питието ми оставаше съвсем малко, така че го довърших, след което обвих пръсти около столчето на новата чаша и отново погледнах към русокосия мъж.
	Усмихнах се.
	Той ми се усмихна в отговор.
	— Адски готино — заяви Алиса одобрително.
	— Добре изиграно — включи се и Джоузи.
	Аз я погледнах и отбелязах:
	— Изпрати ми го само защото вие и двете носите по един огромен диамант на пръста си.
	И действително беше така. Въпреки че този на Джоузи беше значително по-голям, и двата пръстена красноречиво даваха да се разбере, че тези две жени са взети, взети.
	А те и двете бяха далеч по-привлекателни от мен — високи, руси и поразително красиви.
	— Ако още веднъж издрънкаш подобна простотия, като нищо ще ти плесна един, за да ти дойде акълът в главата, хич и не се съмнявай — измърмори Алиса.
	Погледнах я и видях, че е присвила очи насреща ми. Въпреки това дълбоко се съмнявах — Алиса никога не би го направила. Би заплашвала с нещо подобно (и то неведнъж, ако се налагаше), но никога не би го направила.
	— Ти си страхотна мадама — заяви тя.
	— Не съм висока, стройна блондинка — изтъкнах аз.
	— Не, ти си красиво, тъмнокосо миньонче с големи бомби, страхотни крака и убийствено дупе, въпреки че си родила няколко хлапета, а останалата част от теб все още е прекалено кльощава — отвърна тя. — А сега млъквай или в „Брийз Пойнт“ ще се развихри женски бой, колкото и шикозно да е това място.
	— Алиса има право — обади се Джоузи и аз я погледнах. — Има най-различни видове… готини мадами.
	Да чуя как Джоузи използва разговорен израз, нещо, което й се случваше много рядко, ме накара да се изкискам.
	— А сега грабвай питието, момиче, и си занеси убийственото дупе при онзи секси тип — заповяда Алиса.
	Погледнах я изненадано.
	— Аз да отида при него?
	— Той направи първата стъпка — обясни тя. — Ти си тук с подкрепления. Не го карай да идва тук и да си излага мъжкото достойнство на опасност, и то пред свидетели. И така е достатъчно трудно да си рискува кожата, купувайки питие на една красива мадама, излагайки се на опасността да го отсвирят най-позорно, при положение че той е симпатичен, но ти си нещо много повече. Не го прави по-трудно, отколкото трябва.
	Тя като че ли имаше право (макар да не бях напълно съгласна за това, че аз съм „много повече“) и все пак това не ми харесваше.
	И осъзнах, че не ми харесва, защото не беше в мой стил.
	Аз бях алчна.
	Исках всичко.
	Исках мъж, достатъчно уверен в себе си, за да рискува всичко. Мъж, който още щом ме види, да бъде толкова привлечен от мен, че да не го е грижа дали рискува достойнството му да пострада… заради мен. Мъж, който би рискувал да дойде при мен и приятелките ми и да ми покаже колко много ме желае. Исках мъж, който би демонстрирал, че ме желае толкова силно, че е готов на всичко, само и само да получи шанс с мен.
	Щеше да ми купи питие.
	Щеше да се приближи и да ме заговори.
	Изобщо не би се боял да не се „изсере там, където живее“, защото ми е съсед.
	Вместо това щеше да ме пожелае толкова отчаяно, че щеше да захвърли всякаква предпазливост на вятъра, само и само да има шанс с мен.
	Ето какво исках.
	И именно това щях да получа. Това или нищо.
	И колкото и да бе изумително, нямах нищо против да бъда сама в голямата ми къща, без никой за компания, освен самата себе си. Нямаше да се задоволя, с когото и да е просто за да не бъда самотна, защото вече не бях самотна.
	Просто бях сама.
	И нямах нищо против.
	— Ако ме иска — промълвих и поднесох питието, което ми беше купил, към устните си, отпивайки, преди да довърша, — нека дойде да ме вземе.
	— Ами приготви се, бейби, защото ето го и него — прошепна Алиса престорено тихо.
	Тялото ми се стегна.
	— Дами — разнесе се приятен мъжки глас.
	Аз отпих (за щастие, без да се задавя) и се завъртях на стола си.
	Той действително беше там — усмихна ми се, а после погледна зад мен.
	— Ще донесеш ли по едно питие и на другите две дами за моя сметка. — Той премести поглед от бармана към мен. — Ще ми отделите ли една минутка, за да ви се представя насаме?
	И ми протегна ръка.
	Аз се вгледах в сините му очи, които не бяха толкова красиви, колкото тези на Мики, а после в десницата му, която не бе толкова силна, колкото тази на Мики, и изобщо не беше груба, но все пак беше хубава ръка.
	И сякаш надарена със собствена воля, ръката ми се вдигна и пръстите ми се обвиха около неговите.
	Той ги стисна и ми помогна да стана от стола.
	Взех питието си и водена за ръка, го последвах към мястото му на бара.
	Докато отивах натам, погледнах през рамо и видях Джоузи да ми се усмихва, а Алиса оформи безмълвно: „Давай смело, тигрице“.
	Усмихнах им се широко и позволих да бъда отведена.
	Името му беше Брадли.

	* * *

	Телефонът и входният звънец се обадиха едновременно.
	Грабнах телефона — беше непознат местен номер и тъй като се случваха много неща и обаждането можеше да се отнася за всяко едно от тях, вдигнах, втурвайки се към вратата.
	— Ало?
	— Ейми?
	Не беше Мики.
	А Бостън.
	По дяволите.
	От срещата ни бяха минали три дни.
	Типичен ход на женкар. Колко скучно.
	— Бостън — казах, отваряйки входната врата. На прага стоеше мъж, облечен в бял, опръскан с боя гащеризон. Вдигнах пръст в знак, че ей сега свършвам, а после се отдръпнах, поканвайки го с жест да влезе. Той го направи, а аз продължих да говоря. — Много съжалявам, но в момента съм заета и ме чакат.
	— Твърде жалко, но имаш ли достатъчно време, за да ми кажеш, дали си свободна утре вечер?
	Свободна бях.
	— Съжалявам, не съм — излъгах.
	— В петък заминавам и няколко седмици няма да съм в града.
	Страхотна новина. На глас обаче казах едно съвсем неутрално „О!“.
	— Ще ти се обадя, докато ме няма.
	Далеч не толкова страхотна новина.
	— В момента се случват много неща и ще съм доста заета — отвърнах и този път не излъгах.
	— Все ще намерим време, Ейми.
	Господи, наистина, ама наистина ми се щеше да не му бях казала да ме нарича Ейми.
	Щеше ми се също така да разбира от намеци.
	— Е, добре — казах разсеяно. — Сега наистина трябва да затварям.
	— Ще се чуем по-късно.
	— Окей.
	— Довиждане, Ейми.
	— Чао, Бостън — смотолевих, след което затворих и погледнах към бояджията, който, надявах се, щеше да ми направи изгодна оферта за пребоядисването на внушителната ми къща за милиони.
	И се усмихнах.

	* * *

	След срещата ни аз стоях на стъпалата пред къщата ми и се целувах с красив русокос мъж, на име Брадли.
	Той не беше скучен. Всъщност беше много мил и внимателен, и достатъчно заможен, за да ме заведе на вечеря в прекрасен ресторант и да поръча бутилка отлично вино, без да го направи така, сякаш иска да се изфука.
	Така че бях искала да ме целуне.
	Нямаше вкус на мента.
	А на шоколад (десерта му) и топлина и това бе съчетано с миризмата на одеколона му — не прекалено силна, дървесна и приятна.
	Пък и не се задоволи с кратка целувка.
	Започна бавно, но когато аз не скрих, че ми харесва, той отиде по-далеч.
	Езиците ни се срещнаха, аз го прегръщах и истински се наслаждавах на случващото се.
	Поне докато тъмнината зад затворените ми клепачи не бе разпръсната от приглушена светлина и вниманието ми беше отвлечено за миг.
	Брадли бързо си го върна.
	Ала го изгуби окончателно, когато далечен звук, който не можеше да бъде сбъркан, ме изтръгна от мига и ме накара да откъсна устни от неговите.
	Погледнах през рамо и видях гаражът на Мики да се отваря, за да пропусне черния му форд експедишън.
	— Амелия? — повика ме Брадли и аз го погледнах.
	— Може би стига за тази вечер — прошепнах.
	Ръцете му, които все още бяха обвити около мен в приятна, силна прегръдка, инстинктивно ме стиснаха малко по-силно, но той кимна.
	— Как си с плановете за утре вечер? — попита ме.
	Плановете ми бяха, че Джуниър и Алиса искаха да отидат на романтична среща само двамата, същото искаше и най-голямата им дъщеря, Софи, която обикновено наглеждаше по-малките деца, когато тях ги нямаше. Ала сега тя имаше гадже, което много скоро щеше да отиде в колеж в Бостън, и тя искаше да прекара възможно най-много време с него.
	Така че бях предложила на Алиса да отида у тях и да стоя с децата, а тя бе посрещнала предложението ми като човек, който дни наред се е влачил из пустинята и изведнъж се е озовал в оазис.
	— Утре вечер ще гледам децата на една приятелка. Какво ще кажеш за вдругиден?
	— Имам служебен ангажимент — промърмори той разочаровано, а после отново ме стисна лекичко. — Ще ти се обадя.
	Аз му се усмихнах, все така обвила ръце около раменете му.
	— Ще се радвам — отвърнах меко.
	Очите му откриха устата ми, а след тях и устните му сториха същото.
	Целувката беше страстна и гореща, ала кратка, а после с една последна сексапилна усмивка (която действително беше сексапилна) той ми пожела лека нощ и се отправи към виненочервения си нисан инфинити.
	Проследих го с поглед в продължение на няколко мига, преди да вляза и да заключа след себе си.
	Отидох в кухнята и запалих осветлението, след което извадих телефона си и направих онова, което правех често напоследък, макар и все така да не получавах отговор. Изпратих на Робин есемес, който гласеше:
C>
	„Хей, тук се случват цял куп неща и имам да ти разказвам толкова много. Не ми отговаряш и това ме притеснява. Напиши ми кога е удобно да ти позвъня и ще го направя. Обичам те!“
C$
	Започнах да се приготвям за лягане, малко замечтано, защото Брадли беше очарователен и беше очевидно, че ме харесва, ала тъкмо когато се канех да се пъхна в леглото, внезапно си дадох сметка, че Робин отново не ми беше отговорила.
	Така че, пораснала най-сетне, аз й позвъних.
	Включи се гласовата й поща и аз оставих съобщение.
C>
	„Окей, сега вече наистина се притеснявам. Миличка, трябва да те чуя. Има неща, които трябва да ти обясня. Моля те, обади ми се.“
C$
	Взех си една книга и отидох в маслено мекия си кожен стол, но така и не можах да се зачета; постепенно изгубих и замечтаността си.
	Защото приятелката ми не ми се обади.

	* * *

	На следващата сутрин, тъкмо влизах забързано в „Гълъбовата къща“, когато телефонът ми избръмча. Съобщение.
	Извадих го, докато отварях входната врата, и погледнах към Рут на рецепцията.
	— Здрасти — казах и й помахах.
	— Добро утро, Амелия — отвърна тя с усмивка и натисна копчето, отключващо страничната врата.
	Аз пристъпих вътре, поглеждайки телефона си, и се заковах на място, докато вратата се заключваше зад мен.
	Трескаво прокарах пръст по екрана, за да прочета цялото съобщение.
C>
	„Получих ключа за гаража — написал ми бе Одън. — Както пишеше в бележката ти, ще паркирам вътре. Реших, че трябва да знаеш, че го получих.“
C$
	Това беше всичко.
	Никакво чао.
	Никакво _до скоро, мамо_.
	Никакво _обичам те_.
	Не ме беше грижа. И това ми стигаше.
	Усмихвайки се широко, аз поех напред в същия миг, в който някой изпищя:
	— Нацистка!
	Погледнах надясно и видях госпожа Макмърфи да седи в общата стая, приковала свиреп поглед в мен. Стисната в юмрук, едната й ръка беше вдигната над главата, а езикът й беше изплезен като на обесена.
	— Добро утро, госпожо Макмърфи — поздравих я аз.
	Тя размаха пръст насреща ми.
	— Държа те под око.
	Аз се усмихнах и се отдалечих, като се кисках тихичко.
	Защото госпожа Макмърфи можеше да смята, че съм нацистка.
	Но аз бях щастлива.

	* * *

	Бях в спалнята, пълнейки малък пътен сак с вещи за едно нощуване, с цел да не умра от натравяне с изпарения от бои, когато телефонът ми иззвъня.
	Боях се, че е Алиса, която бе споделила, че е прекарала наистина страхотна романтична нощ с мъжа си, нощ, която бе започнала и свършила в един мотел заедно с бутилка бърбън и шише с шоколадов сос, и сега вероятно искаше да го повтори.
	Възможно най-скоро.
	Аз обаче бях прекарала същата тази нощ с децата й, които бяха страхотни, но и доста шумни и направо ме бяха довършили.
	Исках да бъда добра приятелка. Харесваше ми да оставам с децата й. Ала трябва да го правя на малки дози, в противен случай те щяха да ме уморят.
	Номерът беше непознат, но беше местен и ми се струваше, че съм го виждала и преди, така че вдигнах, надявайки се, че не е бояджията, обаждайки се, за да ми каже, че работата по „Синята скала“ ще отнеме не една, а две седмици.
	Днес бяха боядисали спалнята ми — прекрасен гълъбовосив цвят с елегантен син акцент. Ето защо си събирах нещата. Не можех да спя тук, не исках да спя в стаите на децата ми, а в спалнята за гости цареше пълен хаос, защото бояджиите щяха да се заемат с нея на следващия ден. Дневната беше боядисана предишния ден и все още миришеше, така че диванът също не ставаше.
	Ето защо щях да прекарам поне една нощ в „Лавандуловата къща“ със семейство Спиърс.
	Така че вдигнах.
	— Ало?
	— Ейми — процеди Мики.
	Тонът му ме накара да изпъна гръб.
	— Мислех, че не си говорим.
	— Така е. Проблемът е, че децата ми не знаят, че не си говорим, а Аш има някаква рецепта, която иска да опиташ. Иска утре да дойдеш на вечеря.
	Катастрофа.
	Катастрофа, която трябваше да бъде избегната.
	Така че отбелязах:
	— Според мен фактът, че двамата с теб очевидно не се разбираме, означава, че трябва да предпазиш децата си от това.
	— Според мен фактът, че си голяма жена, означава, че си в състояние да се държиш така, сякаш можеш да ме търпиш, та децата ми, които те харесват, да могат да те поканят на гости, така че момичето ми да може да ти сготви нещо, а момчето ми да ти надуе главата от приказки.
	Колкото и да беше дразнещо, имаше право.
	— Добре тогава — сопнах се.
	— Добре — изплющя той.
	— В колко часа? — озъбих се аз.
	— В шест — изплю той.
	— Прекрасно — изсъсках аз.
	— Страхотно — процеди той.
	И ми затвори.
	А моята глава се взриви и палецът ми се плъзна по екрана на телефона не само за да въведа номера му, така че никога вече да не бъда хваната неподготвена от Мики Донован, но и за да го набера отново.
	Което и направих.
	— Какво? — попита той рязко вместо поздрав.
	— Не обичам да ми затварят — заявих сприхаво.
	— Ще си го отбележа — изсумтя той така, сякаш му се искаше да не издава дори този звук, докато си общува с мен.
	— Освен това трябва да знам дали искаш да донеса нещо.
	— Изобщо не ме интересува какво правиш. Носи, ако искаш.
	Беше просто невъзможен!
	— Очарователно — промърморих аз.
	— Карам форд и имам работа, заради която на кръста си нося колан с инструменти, Ейми. Чарът не е силната ми част. Не съм мъж с „Инфинити“ и гадно възпитание, заради което се натискам с една жена пред къщата й в семеен квартал.
	Беше ме видял с Брадли.
	Усетих, че присвивам очи.
	— Наистина ме шпионираш.
	— Амелия, ти го правеше на стъпалата пред къщата си — отвърна той рязко. — Не беше трудно да се види.
	— Ами недей да гледаш.
	— Прави го вътре — изстреля той в отговор.
	— Така и ще го сторя, Мики — троснах му се аз.
	— Страхотно — процеди той, ала звучеше така, сякаш изобщо не мислеше, че е страхотно. И добави: — И след като така и така водим този задушевен разговор, кажи ми, че тази вечер няма да спиш в онази къща.
	Това ме обърка, така че попитах:
	— Моля?
	— Защото няма да го бъде — информира ме той. — Ще дойдеш у нас и ще спиш в моето легло.
	Сърцето ми прескочи един удар, а коленете ми омекнаха.
	— Аз ще си легна на дивана — продължи той. — Ти обаче няма да спиш сред изпарения на бои. Тази гадост може здравата да те прецака.
	О, господи, ето че отново се държеше по онзи негов дръпнат, властен, но сладък начин.
	— Смятам да отида в „Лавандуловата къща“ — уверих го.
	— Добре. Ами тогава, приготви се, както можеш. Мисля да затворя.
	Сега си беше само дръпнат.
	— Не се дръж като задник, Мики — казах ядосано.
	— Бъди мила с мен, бейби, и ще получиш същото в замяна. — Ниският, сърдит глас, с който ми отговори, беше дразнещо, ала неоспоримо сексапилен, което придаваше тежест на възможността действително да съм луда. — Готова ли си да затварям?
	— Бях готова още преди пет минути.
	— Чао, Ейми.
	— Довиждане, Мики.
	Той затвори, а аз метнах телефона върху завивката на леглото с изящни стилизирани цветя в меко сиво, порцеланово синьо, нежно сиво-кафяво и приглушено ябълково зелено.
	В съзнанието ми изникна образът на високото, едро, кораво тяло на Мики, омотано в тази завивка, и с едно гневно възклицание аз отидох в банята, за да взема тоалетните си принадлежности.

	* * *

	— Госпожа Макмърфи май е голям образ — отбеляза Килиън ентусиазирано.
	Беше на следващата вечер и аз седях на масата в трапезарията у Мики, стая, която не бях видяла при последното ми посещение, защото тя се намираше зад вратата в другия край на кухнята, а аз не бях обиколила цялата къща.
	В нея имаше дълга селска маса със столове с кожени облегалки и меки тъмносини възглавници и именно нея Ашлин беше подредила за вечерното си парти.
	Това беше семейна маса, на която седеше едно семейство.
	Харесваше ми. Харесваше ми, въпреки че двамата с Мики едва ли бяхме разменили повече от няколко думи, откакто бях дошла чак до този миг, в който довършвахме великолепната торта с шоколадова глазура на Ашлин. След като бяхме вечеряли с вкусна шунка с марината от кока-кола и умело сотирани картофи.
	Храната беше отлична, ала най-много се наслаждавах на това, че се намирах сред истинско семейство.
	Този път имах какво да кажа и разговарях с Килиън, разказвайки му за обитателите на „Гълъбовата къща“, за негово голямо удоволствие.
	Мики се беше разположил начело на масата, мълчалив и намусен; Ашлин седеше от дясната му страна, Килиън беше до нея, а аз, за съжаление, седях от лявата страна на Мики… което беше смущаващо близо.
	По време на вечерята смело го пренебрегвах, като в същото време се опитвах това да не проличи.
	Което не беше никак лесно. Той бе красив, както винаги, облечен с тъмносива памучна риза с навити ръкави. Риза, която правеше невероятни неща с очите му.
	Беше обут в дънки — старички, но не и износени, те му стояха по начин, който ми се искаше да мога да забравя, защото изникваше в съзнанието ми в най-неподходящи моменти, с други думи — постоянно.
	Докато седяхме, беше малко по-лесно, защото не можех да видя дънките му, а после стана още по-лесно, когато забелязах, че Ашлин си беше Ашлин, мълчалива, малко срамежлива, услужлива, грижеща се за семейството си, но най-вече — тиха.
	Боях се, че то е, защото тя не беше единайсетгодишно момче, което нямаше да забележи, че двамата с Мики не си говорим, а четиринайсетгодишно момиче, което щеше да го забележи.
	И това очевидно я притесняваше.
	На свой ред аз се притесних, защото ми се струваше, че тук има нещо повече. Нещо по-дълбоко. Нещо, което засяга единствено Ашлин и няма нищо общо с мен и Мики.
	Нещо, което може би имаше връзка с майка й.
	— Тя наистина е голям образ — съгласих се аз с Килиън и дръпнах стола си назад, извивайки се, за да кръстосам крака встрани, като в същото време тайничко наблюдавах Ашлин. — Макар че, ако някога се срещнете, наистина се надявам да не те помисли за нацист.
	— Аз също — отвърна Килиън. — Може би, когато дойдем с теб в „Гълъбовата къща“, ще се облека в униформа на войник от Съюзническите сили, за да не остане с погрешно впечатление.
	Това ме развесели, но и поразтревожи, защото беше казал: „когато“ дойдат с мен в „Гълъбовата къща“.
	Тъкмо се канех да го изкоментирам, когато почувствах нещо твърде приятно да плъзва по краката ми, при това, без образът на Мики в дънки да бе изникнал в съзнанието ми за пореден път.
	Погледнах надолу, а после към Мики.
	Беше се облегнал в стола си, едната му ръка — в скута, лакътят му — върху облегалката, подпрял брадичка върху свитите си пръсти, а очите му бяха приковани в краката ми.
	Не, цялото му внимание беше приковано в краката ми.
	Напълно.
	Аз носех жълто-кафяви сандали с високи токчета и копринена рокля с деликатен женствен десен на наситенорозов фон.
	В кръста беше пристегната с колан от същата материя, отпред имаше копчета (които бях разкопчала съвсем малко на шията) и дълги ръкави. Фестонираният ръб на полата стигаше малко над коляното.
	Когато седях обаче, той се вдигаше много по-високо.
	Така че в момента Мики виждаше солидна част от бедрата ми.
	Усетих как горещина парва бузите ми (пък и не само тях) и я потиснах, впервайки поглед в Мики, объркана, докато преглъщах порива да скрия крака под масата.
	Защо гледаше краката ми?
	— Е, кога можем да отидем?
	Въпросът на Килиън привлече вниманието ми към него.
	— Къде, миличък?
	— С теб, в „Гълъбовата къща“.
	Аз примигах.
	— Би било хубаво — тихичко се обади Ашлин. — И съм сигурна, че помощта ни няма да е излишна. Бихме могли да отидем някой ден преди училище, докато татко е на работа.
	— Аз…
	Килиън ме прекъсна, за да заяви:
	— Няма да чистя старческо повръщано.
	Ашлин го погледна.
	— Няма да е нужно. Можеш да играеш с тях на дама или нещо такова.
	— Не мога да бия старци на дама — отвърна той. — Би било гадно, а мен страшно ме бива в дамата.
	— Тогава играй на нещо, в което не те бива.
	— Няма нищо, в което да не ме бива. — Килиън се ухили дръзко.
	— Тогава защо искаш да отидеш? — попита Ашлин.
	— Защото Ейми е върхът и искам някаква старица да крещи по мен — обясни Килиън и сестра му направи физиономия, която никак не ми беше приятно да видя.
	Ала преди да разбера защо, лицето й си възвърна обичайния вид и тя го скастри:
	— Това не е хубаво, Кил. Тя не е добре с главата, защото е стара. Не бива да ходиш в старчески дом само за да се подиграваш на хората.
	Килиън се дръпна назад, дълбоко засегнат.
	— Няма да й се подигравам. Бас държа, че всички я гледат така, сякаш е луда. Ако ми се развика и ме нарече нацист, ще започна да марширувам напред-назад по онзи техен тъп начин и ще я накарам да се почувства така, сякаш не е луда.
	Беше шантаво, но по един много мил начин.
	— Ако отидете с Ейми, ще й помагате — намеси се в разговора Мики, гласът му беше пропит с бащински авторитет. — Ако тя иска да играете дама с обитателите, ще играете дама… и ще загубите. Или ще миете чинии. Всичко, каквото тя ви каже.
	О, не, това не можеше да се случи.
	Харесвах децата на Мики. Приятно ми беше да бъда с тях. Приятно ми беше да седя на масата им, да си бъбрим и да похапваме.
	Макар и с Мики да не се разбирахме, хубаво бе да се чувствам част от семейство.
	Ала не можех да си затварям очите за факта, че с Мики не се разбирахме, и ако не исках това да притеснява Ашлин, нито пък, рано или късно, да бъде забелязано и от Килиън, трябваше да ограничим съвместните си занимания.
	А не да си измисляме нови.
	— Искам само да ви напомня, че колата ми е двуместна — обадих се и погледнах към Мики. — Не мога да ги закарам до там.
	— Аз ще ги откарам.
	— Не мога да ги върна обратно — отвърнах отчаяно.
	— Аз ще ги взема — отвърна той спокойно.
	Аз го изгледах свирепо.
	Той спря поглед върху устните ми и неговите изтъняха.
	— Жестоко! — провикна се Килиън и аз се насилих да изтрия гневното си изражение и да погледна към него. — Кога може да отидем? Утре?
	Следващите думи, които трябваше да изрека, можеха да ме убият.
	— Трябва да кажа на Дела, че ще дойдете. Тя ръководи мястото. Така че защо първо не поговоря с нея и ако тя каже, че е окей, ще се обадя на баща ви и ще изберем някой ден, преди да отидете на училище?
	— Супер! — възкликна Килиън.
	— Да, Ейми, би било готино — тихо каза Ашлин и се усмихна за миг.
	Усмивка, заради която си струваше да търпя баща й.
	— Ще очаквам това обаждане с нетърпение — измърмори Мики, но само аз разбрах истинския смисъл, вложен в думите му.
	Поместих крак, за да го изритам по кокалчето.
	Тялото му подскочи и той ме погледна рязко.
	Аз го изгледах в отговор — гадно, както се надявах.
	Той не извърна очи, някаква мисъл пробяга в съзнанието му и устните му се извиха в усмивка.
	Извърнах поглед.
	— Може ли да си взема още едно парче торта, татко? — попита Килиън.
	— Да, синко.
	Обърнах се към Ашлин, която местеше поглед между мен и баща си, но побърза да наведе очи към чинията си.
	— Вечерята беше невероятна, цветенце — меко казах аз.
	Тя повдигна очи за миг и промълви:
	— Благодаря, Ейми.
	Да, нещо у Ашлин Донован определено ме тревожеше.
	Килиън си взе още едно парче торта, след което раздигнахме масата, Мики изпрати децата да измият чиниите, а аз заявих, че е време да си вървя.
	Децата ми казаха довиждане, а Мики, за съжаление, реши да ме изпрати до входната врата.
	— И сама мога да отида до там — промърморих си под носа.
	— Можеш да отидеш до там и с мен — отвърна той, също под носа си.
	Аз млъкнах.
	Стигнахме до вратата, аз спрях… и незабавно видях грешката си — трябваше да спра встрани, а не точно пред вратата, или пък трябваше просто да я отворя сама.
	Беше грешка, защото, познавайки навика на Мики да поема контрол (отказвах да мисля, че е проява на кавалерство), трябваше да се досетя, че така ще се наложи да усетя коравите му гърди и прелестната топлина на тялото му до гърба си, докато той се пресягаше иззад мен, за да ми отвори.
	Като капак, когато вратата се отвори, бях принудена да се притисна в него… а той най-грубо изобщо не се помръдна, за да ми направи място.
	Така че побързах да се възползвам от отворилия се път за бягство.
	А Мики отбеляза:
	— Хубава рокля, Ейми.
	Обърнах се рязко и изсъсках:
	— Не ставай задник.
	Очите му потъмняха.
	— Исусе, бейби, това просто е една готина рокля. Какъв ти е проблемът?
	— Извинявай, да не би ти да беше мил с мен? — попитах саркастично.
	— Аха, ала сега виждам грешката си и ти поднасям извиненията си. Повече няма да се повтори — отвърна той рязко.
	По някаква причина сърцето ми се блъскаше в гърдите, може би защото той действително беше мил, за разлика от мен, и сега се чувствах глупава и дребнава.
	Ала неспособна да спра, нито да поправя грешката си, продължих в същия дух и наредих, разтърсвайки коса:
	— Гледай да не се повтаря.
	— Може би действително би трябвало да излизаш със Стоун — измърмори той. — Страшно ще си паснете.
	Не можех да повярвам, че го беше казал.
	— Ама че отвратителна забележка — сопнах се.
	— Просто казвам това, което мисля.
	Което още повече ме ядоса.
	Достатъчно, за да се доближа до него.
	— Твоето гадно държание ме прави такава.
	Той наведе глава, така че лицето му беше на сантиметри от моето.
	— Казах просто „хубава рокля“ — процеди. — Защото наистина е хубава рокля. Стои ти добре. Ако това ти се струва гадно, значи, ти хлопа някоя дъска и нямаш представа как би трябвало да се отнася с теб един мъж. Мамка му, явно обичаш да ти е гадно, след като видях как се държи бившият ти с теб, и сега направо се чудя какво ли е трябвало да направи мистър „Инфинити“, за да си навре езика в устата ти? Да не ти е казал, че приличаш на курва?
	— Нямам намерение да обсъждам Брадли с теб — отвърнах студено.
	Той се дръпна назад, повдигнал вежди, и повтори невярващо:
	— Брадли?
	— Да. Брадли.
	— Искаш да кажеш, че те кара да използваш цялото му име?
	— В смисъл?
	— Брадли. Не Брад — поясни той нетърпеливо.
	— Да, цялото. Предпочита Брадли.
	Той погледна над главата ми и изпусна дъха си с отвращение.
	— Това е просто име, Мики — заявих аз и очите му отново се върнаха върху мен.
	— Това е име на задник, Ейми.
	Е, добре, вече ми стигаше.
	— Приключихме ли? — попитах.
	— Докато ти се обадя, да — отвърна той.
	— Приятна вечер с прекрасните ти деца, за които просто не мога да повярвам, че са плод на твоите, слабини — пожелах му аз.
	— Приятна вечер и на теб, сам-сама в голямата ти къща.
	— Именно това смятам да направя — процедих.
	— Бас държа — отвърна той, след което отстъпи назад и хлопна вратата в лицето ми.
	— Задник — прошепнах аз зад нея.
	След това се завъртях на красивите си токчета и се отдалечих решително по алеята (не можех да мина през двора, защото токчетата ми щяха да затънат).
	Той не можеше да ме види, нито пък гледаше.
	Въпреки това затръшнах входната врата.


	* * *

	— Да? — отговори Мики.
	Очарователно.
	— Амелия е.
	— Знам кой е.
	— Дела каза, че децата може да дойдат.
	— Ще съобщя на медиите.
	Задник!
	— Можеш ли да ги оставиш в „Гълъбовата къща“ в десет часа?
	— Аха.
	— И да ги вземеш в един?
	— Аха.
	— Отлично.
	— До после.
	— Чао.
	Той затвори, а аз се взрях гневно в телефона.
	След това го натиках в чантата си и изхвърчах от „Гълъбовата къща“, макар че нямаше кой да ме види — на рецепцията нямаше никого, така че нямаше кой да се възхити на великолепната ми драма, предизвикана от мъж на име Мики.
	— Толкова забавно ще бъде — прошепна Килиън развълнувано, докато стояхме на тротоара пред „Гълъбовата къща“ и аз го погледнах.
	Не познавах нито едно дете, според което да прекараш три часа в старчески дом може да бъде забавно, и се зачудих дали, въпреки че не даваше други признаци за подобно нещо, Килиън беше с всичкия си.
	— Ще правите каквото ви каже Ейми — нареди Мики.
	— Няма проблем — увери го Килиън.
	— Да, татко — промърмори Ашлин.
	Тя го прегърна, а Килиън и Мики блъснаха лекичко гърдите си. След това Килиън изтича вътре, следван от Ашлин, а аз погледнах към Мики.
	— В един часа — каза, след което се завъртя и си тръгна.
	Децата бяха просто невероятни със старците.
	Толкова, че беше направо изумително.
	Килиън беше бъбрив, жизнерадостен и преливащ от енергия и имаше време за всички, включително и за служителите, които го молеха да им помогне с едно или друго.
	Ашлин беше мила, грижлива, услужлива и тихичко очароваше всички наоколо.
	Госпожа Макмърфи наричаше Килиън по име.
	Господин Денисън прехвърли симпатиите си върху Ашлин.
	А аз, ако бях тяхната майка, бих захвърлила и последната бутилка алкохол в морето и бих сторила всичко, на което съм способна, за да покажа на тези невероятни създания колко много се гордея, че ми принадлежат.
	Така че не само аз бях разочарована, когато дойде време да им кажа да се сбогуват, за да ги изведа навън да чакат баща си. Разочаровани бяха и обитателите на дома, които рядко имаха посетители и още по-рядко — толкова млади посетители.
	Когато излязохме навън, открихме, че Мики вече е там, облегнат на джипа си, който беше паркирал отпред, облечен в дрехите, които носеше и по-рано (само дето сега те бяха прашни), дрехи, които, подозирах аз, бях работното му облекло, тъй като включваха здрави обувки, избелели дънки и впита тениска.
	Дори и този тоалет на него изглеждаше невероятно.
	— Да знаеш, че пак ще го направим! — възкликна Килиън и се втурна към баща си.
	Мики се оттласна от джипа и се усмихна на сина си.
	— Естествено, че ще го направиш, щом ти е харесало.
	— Супер! — провикна се Килиън и се обърна, за да ми помаха: — Чао, Ейми.
	— Чао, миличък.
	— Да, чао, Ейми — обади се тихо Ашлин, застанала до мен.
	Аз се обърнах и нежно сложих ръка върху нейната.
	— Чао, цветенце. Благодаря ти, че беше толкова прекрасна.
	Тя сви рамене и наклони глава на една страна, а аз за пореден път почувствах неясна тревога за нея. След това трябваше да я пусна, защото тя се отправи към колата на баща си.
	Мики се приближи до мен.
	Аз вдигнах очи и се стегнах.
	Стегнах се още повече, отметнала глава назад, когато той дойде по-близо, отколкото се налагаше.
	— Май са си прекарали добре — каза тихо.
	— Така беше и очароваха всички — отвърнах аз, също толкова тихо. — Имаш добри деца, Мики.
	— Да — промълви той и си пое глътка въздух, от която масивните му гърди се издуха… Нещо, което ме накара да почувствам доста странни неща… които бързо прогоних, когато той довърши: — Чао, Ейми.
	В този миг си дадох сметка, че децата му би трябвало да ме наричат госпожице Хатауей.
	Ала те ми казваха Ейми.
	А той не им правеше забележка.
	Не го споменах.
	Вместо това казах:
	— Чао, Мики.
	Той вдигна брадичка и се обърна.
	Аз го проследих с поглед, наслаждавайки се на естествения контрол, който имаше над тялото си. Знаех, че трябва да си вляза. Знаех, че не би трябвало да стоя там и да ги гледам как се отдалечават.
	Ала въпреки това останах там, гледайки как се отдалечават.
	И дори се усмихнах и им помахах.
	Те вече завиваха, когато един глас зад гърба ми ме накара да подскоча.
	— Приятелят ти е много красив, Амелия.
	Обърнах се и видях госпожа Макмърфи, облечена в обемисто зимно палто.
	— Той не е… — започнах, но не можах да довърша, защото тя се приведе към мен.
	— Не го изпускай. Една умна жена никога не бива да изпуска добър мъж — посъветва ме тя.
	Зяпнах, защото изведнъж си дадох сметка, че водим относително нормален разговор и че тя ме беше нарекла Амелия, нещо, което никога не правеше.
	След това потрепери, въпреки че беше слънчев летен ден, и вдигна очи към небето.
	А после се обърна, отвори ловко един чадър с две счупени спици, вдигна го над главата си и се отдалечи.
	Аз останах с отворена уста в продължение на още един миг, а после се сепнах, защото госпожа Макмърфи незнайно как бе успяла да се промъкне през недотам добрата охрана, която държеше старците на безопасно място вътре, и сега бавно се отдалечаваше под дъжда, който не валеше.
	— Почакай! — възкликнах и се втурнах.
	Тя се обърна и ми се закани с чадъра.
	— Не смей да се доближиш, гадна нацистка! — Тя размаха чадъра си и се провикна: — Смърт на Хитлер!
	Успях не само да не се разсмея, но и да върна опърничавата, ненавиждаща нацистите старица обратно в хубавия й, макар и мъничко позапуснат старчески дом.



>	Глава 10
>	Те ми говореха

	В петъка, в който децата ми трябваше да дойдат при мен, когато чух гаража да се отваря, аз не се втурнах към вратата, отвеждаща в него, не я отворих и не застанах на прага в очакване.
	Вместо това продължих с онова, което правех.
	Така че, когато децата ми влязоха аз бях там, щастлива, че са си вкъщи, но без да им показвам, че съм ги чакала.
	Показах им обаче, че се радвам, че са у дома.
	Направих го, като погледнах настрани, усмихнах се широко и казах:
	— Здравейте, милички.
	Одън ме погледна.
	Олимпия мина зад него, за да избегне затварящата се врата.
	— Защо не се приближите? — попитах, месейки тестото, от което щях да направя курабийки с бонбони М& М, едни от любимите им.
	Те дойдоха малко по-близо, но спряха доста далеч от плота, който поставяше началото на кухнята.
	Аз не казах нищо и продължих да меся, местейки поглед между тях и курабийките, докато говорех:
	— Надявам се, че сте направили както ви казах и нямате планове, защото тази вечер ще вечеряме заедно, а после ще гледаме филм. „Доблестни мъже“. Както виждате, вече имам диван, така че всички можем да седнем близо до телевизора. Има дори и масички.
	При тези думи кимнах към дивана.
	Той беше необикновена онлайн покупка, но беше съвършен. С нисък гръб, но много дълбок, с широки облегалки за ръцете и масивни четвъртити дървени крака, той беше тапициран в жълтеникавокафяво и бе отрупан с разкошни възглавнички, в тон с тези на креслото.
	Освен това беше толкова дълъг, че имаше място и за двете ми дечица, дори ако се протегнат (и си поделят част от мястото).
	Пред него, изпълняващ ролята на масичка, имаше нисък, правоъгълен дървен скрин, който бях открила в един антикварен магазин в Залива. Интериорният дизайнер на Джоузи ми беше изработил нисък, дълъг секционен шкаф, който бях поставила под окачения на стената телевизор.
	Стените бяха боядисани в топъл, ала неутрален бледобежов цвят. До дивана имаше още един скрин, висок и четвъртит, който играеше ролята на масичка, както и квадратна масичка в средата, изработена от различно дърво, но със същия оттенък, очукана и красива.
	Навсякъде имаше свещници от стъкло и метал, пръснати между дрънкулки от дома ни в Ла Хоя, които не бях продала, защото означаваха нещо за мен, и снимки в рамки.
	Нуждаех се от гравюри за стените, както и от меки одеяла, под които човек можеше да се сгуши, когато времето застудее. Трябваше ми и нова маса за хранене, придобивка, която все още ми убягваше.
	Ала мястото постепенно придобиваше завършен вид.
	Ефектът беше топъл. Разкошен, по начин, който нямаше нищо общо с пари (и все пак имаше). Беше уютно. Радващо окото. Удобно. И въпреки внушителната архитектура наоколо, стилната, ултрамодерна кухня с бетонните си плотове, уреди от неръждаема стомана и разкошни кристални полилеи, стъклените стени и великолепната гледка, то не беше импозантно или натрапчиво.
	То казваше — чувствай се добре дошъл, настани се удобно, отпусни се и се наслади.
	То бе мое отражение.
	Продължих да разточвам тестото и да подреждам курабийките върху хартията за печене, докато си бъбрех с децата.
	— Утре ще ви заведа да попазаруваме. — Поклатих глава и изцапаната си с тесто ръка срещу тях. — Да не вземете да се шашнете сега, но не искам непрекъснато да трябва да разнасяте сакове между нас и баща ви. Говоря за шампоан. Ролки за коса. Пижами. Малко дрехи, ако искате. Такива неща. Просто ми се ще да направите всичко по силите си през краткото време, с което разполагаме, да се чувствате като у дома си тук.
	Наистина го исках. Мислех, че е нещо хубаво. И двете ми деца обичаха да пазаруват, дори Одън. И ми се искаше, когато идват тук, да имат чувството, че си идват у дома.
	Освен това исках да ги заведа в „Гълъбовата къща“.
	Ала колкото и да ми беше трудно да си го призная, не знаех дали ще бъдат толкова очарователни и възпитани със старците, колкото бяха Ашлин и Килиън.
	Знаех, че няма да се отнасят с обич и уважение към мен, и не исках обитателите на „Гълъбовата къща“ да го видят. Не исках също така да ги обърквам, при положение че Ашлин и Килиън не бяха мои деца, а те ни бяха видели заедно.
	— Утре също ще излезем на вечеря и ще гледаме филм — продължих аз. — А после, в неделя, открих едно място, където се предлагат страхотни градински мебели. Не е много близо, на около час и половина път с колата, но именно там ще отидем.
	Взех топка тесто и погледнах към тях. Те не бяха помръднали. Олимпия гледаше ръцете ми. Одън гледаше мен.
	Аз продължих да говоря.
	— Знам, че скоро ще застудее, така че вероятно няма защо да се тревожа за верандата до другата година. — Усмихнах се широко. — Но толкова отдавна не съм имала истински сезони. Очаквам го с нетърпение. А като си спомням какво беше в Бостън и Лексингтън, знам, че докато отново дойде лято, ще искам да съм готова да използвам верандата веднага щом се затопли.
	Децата ми не казаха нищо.
	А аз все така продължавах да говоря.
	— И така, това е планът за този уикенд. Как ви звучи?
	— Татко наистина ли ти е крещял? — попита Одън рязко.
	Въпросът му ме накара да замръзна, единствено очите ми се плъзнаха към дъщеря ми, която се размърда и сви устни.
	Беше казала на брат си онова, което беше чула.
	Погледнах към Одън, без да имам представа откъде да започна.
	— Да, миличък — отвърнах откровено.
	Той стисна челюсти, а адамовата му ябълка подскочи, преди да процеди:
	— Дошъл е тук и ти се е разкрещял.
	Въпреки че подозирах (макар и да се надявах да греша), че Мартин и Конрад биха ме хвърлили на вълците и че вероятно го бяха правили (при това — често), отказвах да падна дотам.
	Така че не го направих.
	— Вярвам, всички сме наясно, че преди пристигането ми в Мейн дадох на баща ви достатъчно причини, за да ми е ядосан — напомних му меко.
	— Сама ли беше тук? — попита Одън войнствено.
	— Ами да, сладичкият ми. Тогава не познавах никого…
	— Била си тук сама — повтори той, този път сърдито, не като въпрос.
	Аз се обърнах изцяло към тях, както си бях с изцапани ръце.
	— Да.
	— Храниш ли се? — попита Одън войнствено, смяна на темата, от която потръпнах.
	— Моля?
	— Прекалено си кльощава — осведоми ме той яростно. — Защо не се храниш?
	— Ами… — Аз поклатих глава. — Отслабнах малко, но…
	— Адски си кльощава, мамо — процеди той.
	Господи.
	Нарече ме „мамо“.
	Не го беше изричал толкова отдавна, че болеше.
	_Убиваше._
	Не избухнах в сълзи на щастие.
	А отговорих:
	— Бях заета, когато пристигнах тук, миличък, и понякога забравях да се храня. Знам, че съм поотслабнала, но отново се храня както трябва. Кълна ти се.
	Олимпия се размърда и попита някак обвинително:
	— Излизаш ли с мъже?
	Аз я зяпнах. Как би могла да знае това?
	Трябва да бе видяла повече, отколкото подозирах, от сцената между Бостън, Мики и мен.
	— Ами… да — отвърнах предпазливо.
	Очевидно не беше споменала тази подробност на брат си — разбрах го, когато видях как очите му се разшириха, а веждите му се сключиха.
	— _Излизаш с мъже?_
	Как да се оправя с това?
	В същия миг, в който си зададох този въпрос, си спомних, че децата ми живеят с баща си и новата му съпруга, и то от години, следователно много добре знаеха, че разведените родители продължават с живота си.
	Освен това вече не бяха малки деца. Бяха достатъчно големи, за да знаят някои неща за света, особено онези, на които баща им вече ги беше научил.
	— Да, излизам с мъже — заявих. — И това е нещо хубаво. То е част от усилията ми да продължа с живота си, да го съградя наново, да му се наслаждавам и може би един ден да открия малко щастие за себе си.
	— С онзи мъж ли излизаш? — попита Пипа и аз я погледнах, притеснена, че говори за Бостън Стоун, тъй като ни беше видяла заедно и очевидно бе чула как приемам да отида на среща с него.
	За да съм сигурна, че наистина има него предвид, аз попитах:
	— Кой мъж?
	— Възрастният привлекателен пожарникар.
	Мики.
	Колко интересно, че го мислеше за стар, докато на мен той ми се струваше престъпно жизнен.
	— Не, Пипа — поклатих глава, — не излизам с него. Той е… приятел.
	— Не излизаш с него? — настоя тя.
	— Не, миличка.
	— Той си пада по теб — заяви тя.
	Аз примигах.
	— По дяволите, Пип, ще млъкнеш ли? — измърмори Одън. — Гадост.
	Олимпия го погледна.
	— Ти не беше там. Някакъв мазен тип сваляше мама и той се появи й го направи на нищо. Не беше гадно. Той е възрастен, но е привлекателен, а и онова, което направи, също беше привлекателно. И дори не позволи на мама сама да прибере покупките си в колата. Толкова си пада по нея. И само дето не се сби с онзи мазен тип, когато той опита да прибере покупките на мама в колата й. — Тя си пое дълбоко дъх и довърши: — И именно той е видял татко да крещи на мама.
	Очевидно момичето ми беше стояло на тротоара доста по-дълго, отколкото предполагах.
	Очите на Одън се стрелнаха към мен.
	— Този тип е видял как татко ти крещи?
	— Ами той… ме спаси.
	Лицето на Одън придоби буреносно изражение.
	— Спасил те е?
	— Баща ти беше доста емоционален — прецених, че е безопасно да отговоря.
	Одън отново стисна челюсти и впери поглед в стъклената стена.
	— Е! — заявих на висок глас; въпреки че не бях на себе си от щастие, че децата ми говорят с мен, точно този разговор бе най-добре да приключи. — Ето как стоят нещата. Майка ви продължава напред с живота си, ходи на срещи, къщата постепенно придобива завършен вид, а ние прекарваме време заедно. А сега би било прекрасно, ако си оставите нещата, след което се настаните и направите списък на всичко, което трябва да купим утре, а после ще вечеряме и ще гледаме филм.
	И двамата ме зяпнаха.
	— Защо не го направите сега — подканих ги. — А аз ще довърша курабиите.
	Одън ме огледа от горе до долу и попита:
	— И ти ще изядеш няколко курабии, нали?
	Наистина, наистина се надявах това да означава, че момчето ми се притеснява за мен. Не исках наистина да се безпокои, но мислех, че е добре, че все пак чувства нещо.
	— Да, миличък — отвърнах нежно.
	При тези думи челюстта му се напрегна още повече и едно мускулче на бузата му потръпна.
	След това, без да каже нито дума, той се отправи към коридора.
	— Изхвърли ли новото ми одеяло? — В гласа на дъщеря ми се долавяха грозни нотки, но имаше и още нещо, което ми напомняше на малката ми Пипа.
	— Не, Пипа, ти не върна другите си завивки в стаята си, така че се отървах от старите ти неща. Надявам се, че това искаше.
	— Все тая — измърмори тя и се обърна. — Не беше чак толкова грозно.
	Харесваше го, моето упорито момиченце, което вероятно твърде много приличаше на мен.
	Аз се усмихнах на курабийките.
	Децата ми отнесоха нещата си в стаите си.


	Направиха списъци, както ги бях помолила.
	Вечеряхме.
	Гледахме филм, изтегнати пред телевизора (а те ядоха курабии!).
	На следващия ден излязохме и се отдадохме на пазаруване (и двете ми деца нямаха нищо против родителите им да похарчат цял куп пари за тях — нещо, което не се беше променило), след което вечеряхме навън и отидохме на кино.
	На другия ден се отправихме към магазина за мебели — Одън шофираше, аз седях до него, а Пипа беше на задната седалка. Влюбих се в две лежанки, които веднага купих (и разбрах, въпреки че никой от тях не каза нищо, макар Пипа да измърмори едно „Доста са готини“, че и децата ми ги харесаха) и платих цяло състояние за доставката.
	На път към магазина спряхме да обядваме, а когато се прибрахме, те се върнаха при баща си.
	През цялото време не бяха любвеобилни. Не бяха приказливи. Понякога се цупеха, но това беше рядкост. През по-голямата част от времето бяха безразлични или пък се държаха така, сякаш просто ме търпят.
	Ала ми дадоха целия уикенд.
	И говориха с мен.
	Така че бях доволна.
	О, да, бях доволна.
	Наистина.


>	Глава 11
>	Искам повече

	Два дни след като децата ми си бяха тръгнали, аз трескаво се приготвях за срещата ми с Брадли.
	Излизахме за трети път.
	И не се получаваше.
	Да, той беше привлекателен. Да, беше интересен. Да, проявяваше интерес към мен.
	Ала истината (която се опитвах да не си призная… и не успявах) бе, че той не беше Мики.
	Не беше толкова красив, че чак да боли да го гледам. Не ме караше да се чувствам така, сякаш съм изгубила представа за всичко друго, въпреки че с Мики голяма част от това, което изпитвах, бе гняв.
	Мики не беше опция за мен. Той не ме намираше за привлекателна. Знаех го.
	И все пак ме беше съсипал за всички други мъже.
	Освен това кой, наистина, караше хората да го наричат Брадли?
	Това ми напомни за баща ми, който настояваше да нарича брат ми Лорънс, въпреки че той го ненавиждаше и всички, дори и майка ми, му казваха Лор, а на мен (и на децата ми) ни беше разрешено да го наричаме Лори.
	Така че щеше да се наложи да скъсам с Брадли, макар да нямах никаква представа как, тъй като не го бях правила от го дини.
	За щастие, докато отсъстваше от града, Бостън Стоун се бе обадил само два пъти: единия път работех в „Гълъбовата къща“, така че ми беше оставил съобщение (на което аз не отговорих), а втория обядвах с Рут и Дела, така че би било невъзпитано да разговарям с него по-дълго.
	Ала колкото и кратък да беше разговорът ни, той бе успял да ми съобщи, че много скоро ще се прибере, така че щеше да ми се наложи да се оправям и с него.
	Бих могла да имам и по-сериозни проблеми, знаех го, след като имах съпруг, който ме беше изоставил. Да бъдеш онзи, когото зарязват, със сигурност беше по-лошо.
	Така че щеше да ми се наложи да се държа като голям човек и да се справя.
	Тъкмо ровех из гримовете ми, търсейки си червилото, когато телефонът ми върху плота в банята се обади.
	Погледнах екрана и сърцето ми спря.
	Беше Конрад.
	Никога не би позвънил, ако не се беше случило нещо с децата.
	Поех си рязко дъх и вдигнах.
	— Конрад?
	— Ще съм ти задължен, ако се обадиш на брат си и му кажеш да престане да ме тормози.
	Изправих се рязко и се взрях невиждащо в огледалото.
	— Моля?
	— Вече два пъти ми звъни, за да ми държи сметка как съм бил настройвал децата си против теб, и няма да го търпя, Амелия.
	— Нашите деца, Конрад.
	— Какво? — процеди той.
	— Нашите деца — повторих. — И ако Лори ти звъни, а ти не искаш да говориш с него, просто не му вдигай.
	— Ако това е най-новата ти тактика…
	— Достатъчно — прекъснах го аз. — Няма да продължим този разговор. Нямах представа, че Лори ти е звънял, но той е голямо момче. Прави каквото си иска. Не мога да го контролирам. Ще му се обадя, за да го помоля да престане. Ако откаже, ти ще трябва да бъдеш голямо момче и да не му вдигаш. Край на проблема. Онова, което няма да сторя, е да ти позволя да ме обвиняваш за нещо, което не съм направила. И тъй като не съм го направила, ще те помоля да не се оплакваш на децата ни за това, как вуйчо им те тормозел, при положение че две обаждания едва ли биха могли да се нарекат тормоз. Наистина, Конрад, при всичко, което се случва, защо не се стегнеш и не престанеш да се оплакваш на децата ни за ситуацията, която ти създаде.
	— Какво означава това? — попита той враждебно.
	— Сам си отговори. Аз обаче закъснявам за среща и трябва да излизам. Но ще ти кажа едно, и то е, че ти ясно даде да се разбере, че всякаква комуникация между нас трябва да бъде прекратена изцяло. Откакто съм в Мейн, ти на два пъти се свърза с мен и двата пъти беше неприятно и ненужно. Така че нека си направим услуга — аз ще те оставя да живееш живота си, а ти ще ме оставиш да живея моя. Ще споделяме единствено децата ни. А сега, приятна вечер, Конрад.
	— Амел… — започна той.
	Затворих му, а когато миг по-късно телефонът ми отново зазвъня, а името му се изписа върху екрана, не му обърнах внимание и продължих да си търся червилото.

	* * *

	— Да, за двама. Имам резервация. Брадли Тинсдейл — каза Брадли на салонната управителка.
	Застанала зад него, аз го държах за ръка и оглеждах ресторанта, на име „Стрехите“, който знаех, че е много хубав, защото го виждах с очите си, но и защото и Джоузи, и Алиса бяха изпискали възторжено, когато им казах, че Брадли ще ме заведе там (е, Джоузи всъщност не беше изпискала, но вълнението й беше очевидно).
	И това ме правеше нервна, защото Брадли ме водеше на много хубаво място; на всяка среща местата ставаха все по-хубави, също както целувките ни пред вратата на къщата ми ставаха все по-горещи (е, добре, бяхме го правили само още веднъж, но вторият път беше по-горещ от първия).
	Не знаех дали се опитва да ме вкара в леглото си, като ми поръчва все по-скъпи ястия (което нямаше да го бъде), или с всяка среща, ме харесваше все повече и все повече се опитваше да ме впечатли.
	Никоя от двете възможности не ми харесваше, защото възнамерявах да скъсам с него тази вечер (естествено, преди да се е стигнало до трета порция целувки).
	Ето от какви мисли бях погълната, когато чух салонната управителка да казва: „Последвайте ме, моля“, и усетих Брадли да ме подръпва.
	Докато вървях след него, ми се прииска да не бях облякла най-страхотния си тоалет за тази вечер.
	Това бе първата ми малка черна рокля, откакто Конрад се беше развел с мен. Семпла. Впита. Доста къса (но не и по вулгарен начин) — образни деколтета отпред и отзад, предното разкриваше доста от гърдите ми, задното се спускаше чак до черната, дантелена лентичка на сутиена (който се надявах да изглежда привлекателно, ако деколтето се смъкнеше надолу).
	Беше я избрала Алиса и макар и семпла, тя беше разкошна (по една случайност черният дантелен сутиен също беше избран от Алиса — той обаче не беше семпъл и все още не бях сигурна дали е вулгарен, защото и той, и бикините от същата материя бяха секси).
	Краката ми бяха голи, но се бях намазала с боди лосиона, който Робин ми бе подарила за миналата Коледа и досега не бях имала причина да използвам. Резултатът се беше оказал божествен — кожата ми бе придобила блясък, който изглеждаше естествен и макар изобщо да не беше такъв, беше просто разкошен.
	Бях обула черни обувки със заострен връх и изключително тънки токчета, покрити с невероятна и изящна дантела.
	Освен това бях посветила огромно количество време на косата си, оформяйки я в небрежен кок, който ми бе отнел страшно много усилия, но изглеждаше страхотно.
	Нямах представа защо бях положила толкова много старание. Тоалетът ми не казваше „Смятам да скъсам с теб“, а нещо съвсем различно.
	А може би тази вечер използвах дрехите като щит.
	Все още погълната от мисли за онова, което щеше да се случи в края на вечерта (както и прехвърляйки напразно плюсовете и минусите на тоалета си, нещо, което трябваше да направя два часа по-рано), аз се сепнах изненадано, когато чух гласа на Килиън:
	— Ейми!
	Бях приковала поглед в невероятните ми обувки, пристъпващи по килима, и при звука на името ми вдигнах рязко глава. Онова, което видях, ме разтърси.
	На една маса седяха Килиън в официална бяла риза, Ашлин в красива розова рокля и Мики, също така в официална бяла риза под добре ушито тъмносиньо спортно сако.
	Четяха менютата.
	О, господи.
	Защо?
	_Защо на мен?_
	Килиън ми помаха, а Ашлин погледна през рамо и по устните й пробяга срамежлива усмивка… която угасна при вида на Брадли.
	Това ме разтревожи, ала нямах време за него, защото Мики погледна към нас.
	Очите му се плъзнаха по мен, спряха се за миг върху Брадли и отново се върнаха към мен. Лицето му се вкамени.
	Как би могла дъщеря ми да си помисли, че си пада по мен, нямах представа. Очевидно не ме харесваше и го знаех, защото изобщо не си даваше труда да го скрие.
	— Познаваш ли ги? — попита Брадли и ме притегли по-близо до себе си.
	— Те са ми съседи.
	— Занесете менюта на масата ни, ако обичате. Ей сега ще се настаним — нареди Брадли на салонната управителка.
	Тя кимна и се отдалечи, а Брадли ме заведе до масата на семейство Донован.
	— Здрасти! — провикна се Килиън, когато се приближихме. — Днес имам рожден ден.
	Мамка му.
	Не знаех.
	Потиснах укорителния поглед, който исках да хвърля на Мики, и вместо това се усмихнах широко на Килиън.
	— Честит рожден ден — поздравих го аз. — Моля те, кажи ми, че приемаш закъснели подаръци.
	Усмивката му стана още по-широка.
	— Абсолютно.
	— Кажи ми също така, че предлагаш списъци с желания — продължих аз.
	Той грейна.
	— Абсолютно.
	— Отлично. Ще очаквам списъкът да бъде в пощенската ми кутия до утре на обяд.
	— Имаш го! — провикна се Килиън.
	Брадли стисна лекичко ръката ми и аз го погледнах, давайки си сметка, че бях проявила грубост.
	— Извинявай — промълвих и се обърнах към масата. — Нека ви запозная. Брадли, това са семейство Донован. Ашлин, Мики и рожденикът Килиън. Семейство Донован, това е Брадли Тинсдейл.
	Мики стана и му протегна безмълвно ръка.
	Брадли я стисна.
	Двамата се погледнаха в очите и ръкостискането им продължи мъъъничко по-дълго, отколкото бе необходимо.
	Аз трябваше да положа усилие да не се размърдам неловко.
	— Приятно ми е да се запознаем — каза Брадли, когато двамата с Мики най-сетне си пуснаха ръцете.
	Мики отново седна и впи пронизващ поглед в мен.
	Беше ядосан, очевидно беше.
	Ала не можех да си представя защо.
	— Какво? — оформих безмълвно, отвръщайки на погледа му.
	Очите му се наведоха за миг, а после отново се вдигнаха и се присвиха.
	Казваше нещо, само че нямах представа какво.
	— Какво? — повторих безмълвно, привеждайки се напред, за да подчертая беззвучния си въпрос.
	— Амелия? — повика ме Брадли.
	Отново потръпнах и когато го погледнах, видях, че ме наблюдава изпитателно.
	— Да? — попитах, опитвайки се да се престоря, че не ме беше заловил да водя безмълвен разговор с Мики.
	— Искаш ли да отидем на масата ни, или предпочиташ да си побъбрим със семейство Донован? — попита той учтиво, но мъничко резервирано.
	— Вероятно би трябвало да отидем на масата ни — отвърнах и когато погледнах към тримата Донован, с тревога забелязах, че Ашлин се бе обърнала напред, така че беше с гръб към мен и Брадли, което бе проява на неучтивост от страна на момиче, което винаги беше учтиво. — Списъкът с желания, хлапе. Утре. До обяд — напомних аз на Килиън.
	— Имаш го — повтори той, все така ухилен.
	— Ашлин — казах меко и протегнах ръка, за да я докосна по рамото.
	Тя ме погледна за миг и бързо извърна очи, измърморвайки едно: „Радвам се да те видя, Ейми“.
	Аз се стегнах и погледнах към баща й.
	— Мики.
	— Ейми. — Той сбърчи вежди и отново наведе очи за миг, преди отново да ги вдигне към мен.
	Така и не получих възможност да се изложа още повече, като го попитам безмълвно какво се опитва да ми каже, защото Брадли ме отведе.
	Когато стигнахме до нашата маса, той ми задържа стола, след което сам седна и си поръчахме питиета… и всичко това, за щастие — без инцидент.
	Вече четяхме менютата, когато погледнах над трите маси, които ни деляха, и видях, че Брадли е с гръб към семейство Донован, но Мики, който седеше в профил към мен, бе обърнал глава и цялото му внимание бе приковано в мен.
	Очевидно все още беше ядосан.
	Страшно ядосан.
	И именно тогава започнах да се досещам, че съм загазила.
	Мики тръсна глава по агресивен начин, който ме подразни.
	Хвърлих поглед към Брадли, който все още четеше менюто, и отново погледнах към Мики, след което наклоних глава на една страна и махнах с ръка в едно безмълвно „какво?“.
	Той вдигна ръка и размаха пръст насреща ми, накланяйки го бавно надолу, а после нагоре, след което си докосна гърдите.
	О, господи.
	Да не би да имах нещо на роклята си?
	Погледнах надолу и видях, че всичко е наред.
	Вдигнах глава, сбърчих вежди и като се уверих, че Брадли все още е погълнат от менюто, отново погледнах към Мики и махнах с ръка.
	Той за втори път тръсна глава по онзи агресивен начин, но не към мен, а към вратата с надпис „Тоалетни“.
	Когато отново погледнах към масата на Мики, него вече го нямаше. Беше станал и крачеше яростно към онази врата, изглеждащ безумно секси в спортното си сако.
	Господи, убиваше ме.
	— Какво ти харесва? — попита Брадли.
	_Мики Донован_, не отговорих аз.
	— Ще ме извиниш ли за миг — казах и той ме погледна. — Трябва да се освежа. Имаш ли нещо против?
	— Не, Амелия — отвърна той и лицето му омекна. — Вземи колкото време ти трябва.
	Беше мил мъж.
	А аз бях идиотка.
	Но дори тази мисъл не ми попречи да взема чантичката си и да скоча от стола, навярно малко по-бързо, отколкото бе нормално за жена, която току-що бе намекнала, че се нуждае да използва тоалетната, но всъщност просто иска да си сложи червило.
	След това профучах през ресторанта и поех по дългия, отвеждащ до тоалетните коридор.
	Подминах мъжката тоалетна (защо мъжката тоалетна винаги беше първа? Дразнещо), а след това и дамската и се отправих към края на коридора, където Мики стоеше, скръстил ръце на гърдите си, и ме гледаше буреносно.
	Тикнах чантичката си под мишница, приближих се решително и го попитах най-сетне на глас:
	— Какво?
	В следващия миг вече не бях в коридора, защото ме изблъска в една ниша встрани, вероятно място, където през зимата слагаха закачалки за палта, ала сега бе просто тъмно пространство, откъснато от всичко.
	— Мики — прошепнах, наполовина шокирана, наполовина обзета от нещо друго.
	— А… не — отвърна той вбесено и объркващо.
	— Какво не? — Взирах се в него, неспособна да повярвам, че се намирам в тъмно място, откъснато от ресторанта, където бяха неговите деца и моят кавалер за вечерта, притисната към стената от един агресивен и необяснимо ядосан Мики Донован.
	— Не — повтори той, а после ме потресе до мозъка на костите, когато вдигна пръст и го плъзна в деколтето ми, надолу между гърдите ми.
	Въпреки че от допира зърната ми начаса се втвърдиха, аз сграбчих пръста му и го отместих, задържайки го в ръката си.
	— Какво правиш? — изсъсках тихо.
	— Дръпни си деколтето нагоре — процеди той също толкова тихо.
	— Ти полудя ли? — продължих да съскам аз.
	— Този тип, шибаният Брадли, това някаква шега ли е?
	Нямах представа какво иска да каже.
	Което не ми попречи да се сопна:
	— Не.
	— Ейми, дори бившият ти, който е копеле, не е такъв задник, като задника на масата ти.
	О, господи!
	— Брадли не е задник.
	— Брадли е задник и ти не можеш да сервираш такова деколте на задник, когото ще оставиш да те изведе на няколко вечери, а после ще зарежеш, когато осъзнаеш, че е задник.
	— За твое сведение, тази вечер смятам да сложа край на отношенията ми с Брадли, ала не защото е задник, тъй като не е такъв. Той е мил човек. Ще го направя, защото просто не се получава.
	Изражението на Мики помрачня от неочаквана мъжка съпричастност.
	— И му навираш в лицето онова, което няма да го огрее?
	Усетих как бузите ми пламват, и то не по начина, по който това се случваше обикновено в присъствието на Мики.
	А защото бях бясна.
	— Имам деколте, защото роклята е такава.
	— Вдигни го нагоре, Амелия.
	Аз се огледах наляво и надясно в престорена паника, преди отново да вперя очи в него. Пуснах пръста му и го сграбчих за реверите.
	— О, господи! — възкликнах. — Да не би да съм попаднала в машина на времето, без да съм забелязала? Да не би да сме се озовали в 1818 година, когато мъжът може да завлече една жена в някоя ниша в заведението за хранене и да й нареди да се покрие, защото е твърде разголена?
	Мики не каза нищо и това, че нямаше готов отговор, ме изненада и ме накара да се вгледам по-внимателно в него.
	Взираше се в мен с буреносно изражение, едно мускулче върху челюстта му потръпваше и изглеждаше така, сякаш би могъл да убие някого, мъчително и кърваво.
	А най-близкият „някой“ бях аз.
	— Мики — прошепнах и пуснах реверите му, за да погладя сакото му и както се надявах, да се измъкна.
	Не успях да стигна дотам.
	— _По дяволите_ — процеди той.
	И ето че ме целуваше.
	_Мики Донован ме целуваше!_
	В първия миг се вкамених от изумление.
	А после езикът му докосна устните ми, които се разтвориха, плъзна се вътре…
	И аз вкусих Мики.
	Това бе най-прекрасният вкус, докосвал някога езика ми.
	Беше наситен, влажен, възпламеняващ.
	Толкова много, че забравих всичко.
	Забравих, че се намираме в ресторант.
	Забравих, че съм на среща.
	Забравих, че мъжът, с когото бях на среща, беше в същия този ресторант.
	Забравих, че децата на Мики са тук.
	Забравих всичко.
	Всичко, освен Мики.
	Целувката обгърна и двама ни в изпепеляващата си горещина дотам, че устните и езиците ни вече не бяха достатъчни и ръцете ни се плъзнаха по тялото на другия.
	Права бях.
	Той беше корав и горещ, където и да го докоснех.
	Беше невероятно.
	А ръцете му по тялото ми, дори и през дрехите, правеха с мен неща, каквито не бях подозирала, че бих могла да изпитвам.
	Изскимтях до езика му и той откъсна устни от моите.
	Не отиде много далеч обаче и ето че аз се озовах притисната до стената от солидната горещина на Мики, пръстите на едната му ръка се заровиха в косата ми, а с другата стисна дупето ми. Моите ръце се пъхнаха под якето му, едната се вкопчи в гърба на ризата му, другата се притисна до лопатката му.
	И двамата дишахме тежко.
	— Две възможности, Амелия — заяви той с нисък, дрезгав глас, който се разля между краката ми, увеличавайки влагата, изтръгната вече от целувката му. — Или ще се върнеш в ресторанта, ще разкараш онзи тип и ще дойдеш на нашата маса, за да отпразнуваме рождения ден на Килиън, или ще се върнеш в ресторанта, ще си тръгнете от тук и ще скъсаш с него, а по-късно аз ще дойда у вас.
	— Грубо би било да му кажа да се разкара — каза устата ми вместо мен.
	— Тогава си тръгнете от тук, зарежи го, а аз ще дойда по-късно.
	О, господи, какво се случваше?
	— Мики — прошепнах.
	Той ме притисна към стената и зарови пръсти още по-дълбоко в косата ми, докато с другата ръка стисна дупето ми.
	Влагата между краката ми заплашваше да се излее навън.
	— Разкарай го от тук, Ейми — изръмжа той.
	— Окей, Мики — прошепнах задъхано.
	Очите му се спряха върху устата ми и той промълви:
	— От другата страна на улицата, мамка му.
	— Мики, смятам, че… — започнах, ала той ме прекъсна.
	— Ако смяташ, че през следващите три часа ще мислиш за нещо друго, освен за тази целувка и как да скъсаш с онзи тип, ще те целуна отново, Ейми, за да нямаш друг избор.
	Ала не ме целуна отново. Ако го беше сторил, щях да изгубя представа за всичко и най-вероятно щях да правя секс, притисната до стената в тъмната ниша на един луксозен ресторант.
	— Не мисля, че ще забравя тази целувка — отвърнах задъхано.
	— Много добре — процеди той; звучеше сърдито.
	— Ядосан ли си?
	— Ще отидеш ли при онзи тип, облечена в тази рокля?
	— Ами… да.
	— Тогава, да, ядосан съм.
	Още по-озадачаващо.
	— Защо?
	— Размени ролите и си представи как отивам при жена, облечена в тази рокля — процеди той.
	Вече не беше озадачаващо.
	— О!
	Имах чувството, че четиринайсетгодишната ми дъщеря беше права.
	Мики Донован си падаше по мен.
	— А сега ще бъдеш ли мила, което означава, че ще се наложи отново да те целуна, от което като нищо толкова ще се разгорещим, че този път няма да успея да се спра и ще трябва да те изчукам до стената в коридора на ресторанта, докато децата ми ме чакат, за да вечеряме заедно по случай рождения ден на сина ми? Или ще си занесеш задника на масата си и ще разкараш онзи тип от тук?
	— Ще го разкарам от тук — отговорих, дишайки тежко.
	— Добър избор.
	Взирахме се един в друг и никой не помръдваше.
	Това продължи доста дълго, докато Мики не отбеляза:
	— Не виждам да тръгваш.
	— Трябва да ме пуснеш, миличък — прошепнах.
	— Мамка му — прошепна той в отговор и нетърпимото се случи.
	Мики издърпа пръсти от косата ми, свали ръка от дупето ми и отстъпи назад.
	Чувствах се така, сякаш някой бе отворил ковчеже със злато пред очите ми, само за мен, ала в мига, в който зарових пръсти в искрящите жълтици, те се бяха изпарили.
	— Върви, бейби — заповяда той нежно.
	Задържах погледа му, облизах устни и кимнах.
	Поех по коридора, но спрях, когато Мики ме повика тихичко:
	— Ейми.
	Господи, само при звука на името ми, отронило се от устните му, усетих как влагата между краката ми се разлива още повече.
	Обърнах се и видях, че беше вдигнал забравената ми чантичка, която бях изпуснала на пода, и ми я подаваше.
	Поех я и прошепнах:
	— Благодаря.
	— Върви — прошепна той в отговор.
	Направих го, като разумно минах през тоалетната, за да си оправя косата (когато приключих, тя далеч не изглеждаше така добре, както преди, но пък не разполагах с много време, а и ръцете ми трепереха).
	Освен това си сложих червило.
	Нямаше обаче как да скрия, че изглеждам така, сякаш ме бяха целували. И то как. Устните ми бяха подпухнали, очите — замъглени, бузите ми пламтяха. Опитах се да пооправя положението, но и за това нямах много време.
	Такъв ми бил късметът, макар че едва ли беше изцяло лош, защото така по-лесно щях да накарам Брадли да си тръгне от ресторанта, ала беше наистина неприятно.
	Беше забелязал, че Мики го няма, а когато се върнах, забеляза и целуваната ми уста и разрошената коса.
	Така че, щом му казах мило, че трябва да си вървим, защото се налага да поговорим, той хвърли отровен поглед към Мики, след което пусна салфетката си, изправи се, блъскайки стола си назад, извади портфейла си, метна няколко банкноти на масата и се отдалечи рязко.
	Не задържа стола ми, за да стана.
	Не ме хвана за ръка, докато излизаше от ресторанта.
	И вървеше толкова бързо, че едвам успях да го настигна, така че можах да погледна само за миг към масата на семейство Донован и да им помахам.
	Мики ме гледаше с изражение, едновременно раздразнено и горещо.
	Килиън ми помаха.
	Ашлин ме погледна само за миг, но когато отклони очи, видях, че по устните й пробяга усмивчица, като на котка, на която току-що бяха поднесли пълна паничка със сметана.

	* * *

	Крачех напред-назад пред стъклената си стена, допряла телефона до ухото си.
	И сипех порой от думи.
	— Окей, знам, че аз се отдръпнах. Знам, че ти опита да се свържеш с мен. Знам, че имах да мисля за много неща, но ти беше едно от тях и би трябвало да ти го кажа, и то не само с есемеси — обяснявах на гласовата поща на Робин. — Ала с мен се случваха толкова много неща, случват се толкова много неща и докато това ставаше, аз допуснах много грешки. Много грешки.
	Поех си дълбоко дъх и продължих:
	— Но по-късно тази вечер на вратата ми ще позвъни един мъж и с цялото си сърце знам, че няма да допусна грешка, като му отворя. Ала толкова жестоко сгреших с Конрад, за когото с цялото си сърце бях сигурна, че е мъжът за мен, и се боя до смърт, защото мъжът, който скоро ще дойде, и аз… беше ни трудно. Беше… Робин, беше наистина трудно.
	Затворих очи и позабавих темпото.
	— Е, вече ще млъквам. И се надявам, в името на всичко свято, че не говориш с мен, защото си ми ядосана, а не защото се е случило нещо лошо и никой не ми е казал.
	Обърнах се и погледнах към морето навън.
	— Обади ми се — довърших. — Моля те, Робин, обади ми се. И ако си ми сърдита, поне ми прати съобщение, за да знам, че си добре.
	С тези думи затворих, спрях да крача напред-назад и се загледах през прозорците.
	Брадли, който ме беше докарал до вкъщи, без да си губи времето, като дори ме поизплаши малко, шофирайки като луд, нямаше нищо против, че слагам край на връзката ни.
	Освен това не ме изпрати до вратата и дори не изчака да си вляза, преди да обърне на алеята пред нас и да отпраши.
	Изживяването беше повече от неловко и не бях сигурна дали се чувствам като кучка, или като уличница, а може би и като двете.
	Така че, след като си влязох и отидох в кухнята, запалвайки полилея над бара, аз сложих чантичката си върху плота и извадих телефона си.
	За да му напиша съобщение.
C>
	„Няма никакво извинение за това, което се случи тази вечер, така че няма да се опитвам да намеря такова. Ще кажа единствено, че наистина съжалявам. Времето ни заедно беше приятно и ме натъжава, че свърши по този начин.“
C$
	Не добавих нищо друго, не му казах, че е добър човек и ще си намери друга, защото едва ли искаше да го чуе точно от мен. Не му казах също така, че не му бях давала напразни надежди и че нещата между Мики и мен бяха сложни, което беше вярно, но би прозвучало банално и едва ли бе нещо, което искаше да прочете. Не му казах и че се надявам да не си мисли лошо за мен, защото това би било себично от моя страна и непостижимо геройство — от негова.
	Просто му се извиних кратко. Това бе единственото, което можех да сторя.
	Известно време след това продължих да се терзая за държанието си, но това постепенно отшумя и аз отново закрачих напред-назад, мъчейки се да осмисля факта, че Мики Донован ме беше целунал.
	_Беше ме целунал._
	Не разбирах как е възможно. Аз го бях целунала, а той се бе отдръпнал, казал ми бе, че съм… „привлекателна“, по никакъв начин не беше показал, че се интересува от мен, дори напротив — нееднократно бе давал да се разбере, че не ме харесва особено.
	Когато не издържах повече, се обадих на Робин.
	След това ми оставаха още часове, докато Мики се появи на прага ми и може би отново ме целуне (което толкова ме възбуди, че едва потиснах порива да отида право при „играчката“ на нощното ми шкафче и да се възползвам от нея). Възможно бе и да ме покани на среща, което беше направо невъобразимо (или поне беше такова, докато той не ме целуна).
	Или пък щеше да дойде, за да ми каже, че случилото се в ресторанта е било огромна грешка, че е размислил и че повече не бива да се виждаме.
	Което означаваше, че ще го изгубя, макар че изобщо не го имах, а когато го имах, двамата се карахме.
	Дори и така, мисълта за тази загуба бе нетърпима.
	Пък и това би означавало, че ще изгубя Ашлин и Килиън.
	Още нещо, за което не исках дори да мисля.
	Когато вече бях на път да полудея от всички тези мисли, реших да се обадя на брат ми, който щеше да ме изслуша, а после да ми каже нещата направо. И тъй като беше мъж, може би щеше да знае какво става в главата на Мики.
	В мига, в който го реших, телефонът в ръката ми се обади.
	Погледнах надолу и трескаво плъзнах пръст по екрана, за да отворя съобщението.
	Беше от Робин.
C>
	„Добре съм. Освен това съм бясна. Дай ми три дни, за да ти се отсърдя, и ще ти се обадя. Но си запазвам правото да ми мине и по-бързо.“
C$
	Това беше всичко, но то ме изпълни с облекчение, накара ме да се усмихна, но и мъничко ме учуди, защото тридневно сърдене беше нещо нечувано за Робин — на бившия си тя бе сърдита от пет години и още не й беше минало.
	Преди да успея да отговоря, получих още едно съобщение от нея.
C>
	„И силно се надявам този тип да е секси. Достатъчно секси, за да накара Конрад да се побърка и сериозно да си помисли дали да не се самоубие. Всичко по-малко от това, Мими, дълбоко ще ме разочарова.“
C$
	Думите й ме накараха да се усмихна още по-широко, защото бяха смешни и защото тя определено щеше да одобри Мики. Робин може и да живееше, за да си отмъсти на изневеряващия й бивш съпруг, но това не означаваше, че не е в състояние да оцени един красив мъж.
C>
	„Окей, сладката ми — написах в отговор, — и това е последното съобщение, което ще ти пратя, преди да ми се отсърдиш. Искам само да те успокоя — Мики определено е секси.“
C$
	След това се обадих на брат ми.
	— Здравей, Мими.
	— Здрасти, Лори. Зает ли си?
	— На работа съм, но за теб винаги съм свободен.
	Изобщо не се учудих, че е на работа, тъй като при него беше по-рано, да не говорим, че понеже и двете му момчета бяха достатъчно големи, за да шофират сами, брат ми беше започнал да работи постоянно, за да избяга от жена си.
	Не се учудих и на това, че има време за мен. След като открих, че същото не е вярно за Конрад, Лор бе останал единственият в живота ми, който ме обичаше изцяло и безрезервно.
	— Слушай — започнах. — Конрад ми се обади по-рано тази вечер и ме помоли да ти кажа да престанеш да го тормозиш.
	Чух как Лор подсвирна, преди да отговори:
	— Исусе, ама че задник! Обадих му се точно два пъти, Мими. Първия път говорихме две минути, преди да ми затвори. Вторият беше веднага след това — той ми вдигна, аз му обясних, че е лайно, и му затворих. Това не е тормоз.
	А той знаеше какво е тормоз. Защото беше адвокат.
	— Предположих, че е нещо такова — промърморих, а после продължих по-ясно: — Конрад обвинява мен, така че, макар да оценявам това, че ме защитаваш, бих предпочела да престанеш да го правиш.
	— Спомена ли децата? — попита Лор.
	— Не. Защо? — попитах на свой ред, усетила как мускулите на врата ми се напрягат.
	— Обадих се и на тях.
	Аз се взрях в отражението си в прозореца.
	— Моля?
	— Казах им да не бъдат толкова строги с теб. Казах на сина ти, че нямаш никого, откакто баща му разби семейството ви, така че трябва да се вземе в ръце и да се грижи за майка си. Казах на дъщеря ти, че има един добър женски модел за подражание в живота си и че би било грешка да допусне да го изгуби.
	Ето защо бяха говорили с мен. Защото вуйчо им Лори, когото и двамата обичаха, обожаваха и уважаваха, им бе позвънил и им беше обяснил как стоят нещата.
	Господи, толкова обичах брат си.
	— Отдавна трябваше да го направя — промълви той.
	— При последното си посещение се държаха много по-добре — казах му.
	— Радвам се — меко отвърна той.
	— Малко е странно, след като в продължение на двайсет години беше такъв трън в задника ми, да се окажеш толкова готин, когато наближаваш петдесетте.
	— Я стига, Мими. — В гласа му се долавяше усмивка.
	Аз се усмихнах на отражението си и попитах:
	— Имаш ли още свободно време?
	— Ти моята Мими ли си?
	Господи, толкова обичах моя брат.
	— Да — потвърдих.
	— Давай тогава, миличка — подкани ме той.
	И тогава отново започнах да крача напред-назад, защото наистина го направих. Разказах му всичко, абсолютно всичко за Мики.
	Отне ми известно време. И доста крачене напред-назад. Все още носех обувките си с високи токчета и доста по-късно с голямо задоволство си дадох сметка, че дори след като вървях толкова дълго с тях, все още бяха наистина удобни, въпреки че ги обувах за първи път.
	След като най-сетне разказах на брат ми абсолютно всичко, спрях, обвих свободната си ръка около корема и попитах, вперила поглед в пръстите на краката си:
	— Е? Пипа права ли е? Той наистина ли си пада по мен?
	Лор избухна в смях.
	Аз вдигнах рязко глава.
	— Какво е толкова смешно?
	— Дали този тип си пада по теб? — Дълбокият глас на Лор вибрираше от развеселеност.
	— Това е въпросът и при сегашните обстоятелства не намирам нищо смешно — сопнах се аз.
	— Окей. — Думата прозвуча някак задавено, сякаш се опитваше да преглътне смеха си, но не му се удаваше особено. — Ще потвърдя острата проницателност на едно четиринайсетгодишно момиче относно отношенията между теб и този тип, въпреки че те е видяла заедно с него за не повече от пет минути. Амелия, този тип си пада по теб.
	По кожата ми полазиха тръпки при това потвърждение и начина, по който го беше натъртил.
	Гласът ми обаче беше с една октава по-висок, когато попитах:
	— Как е възможно? В продължение на седмици надали сме си казали и една добра дума.
	Едва бях млъкнала, когато Лор започна направо:
	— Първо, един мъж може да види как някой вдига скандал на жена и да се намеси, но няма да предложи да й помогне с къщната работа, ако не я е харесал.
	— Това е невъзможно, Лори. Тогава дори не си бях направила кичури — информирах го.
	Лор не ми обърна внимание и продължи:
	— Освен това изобщо не го е грижа, че тя се съсипва от работа покрай разпродажбата и със сигурност не я кани на барбекю, та тя да си почине.
	— Когато планираш нещо такова, на което ще присъстват и децата ти, и се интересуваш от жената, която каниш, то предполага обмисляне — заявих надменно. — А поканата на Мики беше съвсем импулсивна.
	Лор все така не ми обръщаше внимание.
	— И ако не се интересува от нея, а дъщеря му я помоли за рецепти или иска да я покани на вечеря, той й казва да отиде да ги вземе сама и намира начин да й обясни, че въпросната жена не може да дойде на вечеря.
	— Той няма пълни родителски права над тях, Лори — напомних му аз. — Така че тя не е там непрекъснато. Освен това е много сладка. Не е момиче, на което би искал да откажеш.
	Брат ми отново се направи, че не ме чува.
	— И най-вече един мъж не полудява всеки път, когато някой друг се навърта около тази жена, ако не я иска за себе си. Не си хаби енергията да се кара с нея, защото, ако не го е грижа, няма да се занимава. Ала в този случай той се е карал с теб, вместо да прави онова, което наистина му се иска. И определено не я приклещва в някаква ниша в ресторанта и не я целува, побеснял, че е излязла на среща с друг. И ти казвам, че макар да знам на колко си години и че си била омъжена и имаш деца, но тук говорим за това, как един мъж е притиснал малката ми сестричка в някаква ниша и я е целунал, така че го правя против волята си.
	Тези думи почти ме накараха да се усмихна.
	Почти.
	— Освен това — продължи Лори, — държа да отбележа, че е било дързък и достоен за възхищение ход, ако жената, която желае, е упорита и сприхава като теб, самоконтролът му се е изчерпал и е ударил моментът да направи своя ход.
	Приближих се до прозореца и се облегнах на него, опирайки глава в стъклото, зареяла поглед към морето, без да обръщам внимание на забележката, че съм упорита и сприхава, защото и двамата знаехме, че няма смисъл да го обсъждаме.
	— Той ми каза, че съм… привлекателна — прошепнах.
	Брат ми ме разбра — познах по нежния тон, с който ми отговори.
	— Не съм сигурен защо го е направил, Мими. Може би се е опитвал да излъже сам себе си. Ала постъпките му са по-красноречиви от думите му. Не може да бъдат изтълкувани по друг начин. Той те харесва.
	Затворих очи.
	— Аз съм откачалка.
	— Какво?
	Отново отворих очи.
	— Какво ще стане, когато научи какво направих с Мартин и Конрад? Как изгубих децата си? Ако наистина ме харесва и между нас се случи нещо, рано или късно, ще разбере за това.
	— Че си обичала някого, изгубила си го и си попрекалила с реакцията? — попита Лор. — Мими, знам, че мама и татко очакваха от нас да бъдем съвършено програмирани автомати, но ти си човешко същество. Не бъди толкова сурова със себе си. Този тип ми изглежда добър баща. Струва ми се отговорен. Сякаш бившата му жена здравата го е измъчила, но той го е преживял, помагайки на децата си да преминат незасегнати през това изпитание. Звучи така, сякаш не знае почти нищо за твоята ситуация и все пак разбира нещата по-добре от теб. Не бъди толкова сурова и с него. Животът е непредвидим и той го е открил от личен опит, също като теб. Ще те разбере. Но едно ще ти кажа, ако научи за случилото се и побегне, то ще говори много повече за него, отколкото за теб.
	— Ще ми се да бяхме по-близо — избъбрих аз и наистина беше така.
	Обичах брат ми, децата ми обичаха вуйчо си, той бе единственото истинско семейство, което имах (освен децата), и ми се искаше да можех да направя нещо за него и да го видя щастлив.
	Това би означавало да измисля подмолен план, с който да го накарам да скъса с вещицата, която наричаше своя жена… нещо, за което изобщо не мислех, че е под достойнството ми.
	Вече бях доказала, че съм готова на всичко в името на любовта.
	Всъщност от много отдавна исках да го сватосам с Робин. Когато не беше страховита отмъстителка, тя беше сладка, забавна и най-вече — лоялна. И винаги когато двамата бяха заедно, брат ми също беше забавен и весел и шегите му често бяха насочени към Робин, а тя винаги се смееше и подхвърляше многозначителни забележки по адрес на Лор и най-вече на вещицата, защото Робин ненавиждаше жена му толкова, колкото и аз.
	Хмм.
	— Ще ти дойда на гости — каза Лор.
	— Денят на благодарността — отвърнах незабавно.
	— Ще си помисля.
	— Остави вещицата, доведи момчетата — заявих без колебание.
	Двамата с Лор винаги бяхме откровени един с друг. Той знаеше, че не я харесвам. Знаеше също така (тъй като сам ми беше казал), че с брака им е свършено и че той крепи някак нещата, по всяка вероятност заради момчетата. Аз обаче подозирах, че след като беше заявил на баща ми да си навре компанията на стойност един милиард долара в задника и вместо това бе станал адвокат (професия, която открай време обичаше), Лор беше изчерпал бунтарския си дух, така че не можеше да става и дума за развод.
	— И за това ще си помисля.
	Аз примигах.
	Лор никога не беше обмислял подобно нещо.
	— Наистина ли?
	— Може би, след като видях как малката ми сестричка се бори за щастието си, и аз научих това-онова.
	О, господи.
	Това би било прекрасно.
	— Обещавам, че няма да оставя въображението ми да се развихри и да започна да се премятам през глава от щастие.
	— Радвам се, защото в момента говориш по телефона, така че щеше да се наложи да го направиш с една ръка и като нищо можеше да си счупиш врата, което би означавало срещата с този тип да бъде отложена безсрочно.
	Среща с Мики.
	Отново потреперих.
	— Навярно Робин също ще е свободна за Деня на благодарността — отбелязах замислено.
	— Исусе, нали току-що каза, че няма да оставиш въображението ти да се развихри?
	— Млъквам.
	— А аз трябва да се връщам на работа. Големият ти брат успя ли да ти вкара малко акъл в главата?
	Усмихнах се широко, макар че не беше успял, не напълно. Все още бях притеснена и мъничко объркана.
	Но не колкото преди.
	— Да, миличък.
	— Тогава ще затварям, Мими.
	— Окей, Лори. Ще се чуем скоро.
	— По всяко време, скъпа. Грижи се за себе си.
	— Ти също.
	Двамата затворихме и аз допрях телефона до брадичката си, загледана в морето.
	След това го вдигнах, натиснах едно копче и погледнах колко е часът.
	Все още трябваше да чакам с часове, преди Мики да дойде при мен.
	Ала беше малко след осем, така че не беше твърде късно и аз написах групово съобщение на децата ми.
C>
	„Вуйчо ви Лори обмисля дали да не ми гостува за Деня на благодарността заедно с братовчедите ви. Ако имате време, пуснете му есемес или му се обадете и му кажете, че бихте искали да го видите. Обичам ви, милички.“
C$
	Изпратих го и се отдръпнах от прозореца, чудейки се дали да се преоблека, преди Мики да е дошъл… и в този миг на вратата се позвъни.
	Погледнах натам — осветлението, активирано от детекторите за движение, се бе задействало и зад витражното стъкло се очертаваше тялото на Мики.
	Какво, за бога?
	Още нямаше девет часът. Невъзможно бе да са поръчали, да са се нахранили и да са се прибрали толкова бързо.
	Забързах към вратата и в същия миг телефонът в ръката ми се обади.
	Сепната, аз го погледнах и видях кратко съобщение от Одън.
C>
	„Заемам се.“
C$
	О, господи!
	Продължих към вратата, широко усмихната, когато телефонът ми отново се обади.
	Вече бях до вратата и едновременно отключвах и четях съобщението от Олимпия.
C>
	„Аз също.“
C$
	Не знаех дали е заради Лор, заради мен или заради двама ни.
	Знаех само, че е напредък.
	И това ме направи щастлива.
	А докато отварях вратата, се надявах, в името на всичко свято, онова, което ме очакваше зад нея, също да ме направи щастлива.
	Виждайки изражението на Мики, аз се вкамених и цялото щастие се оттече от тялото ми.
	Той не каза нищо, просто влезе вътре по начин, който ме принуди да се отдръпна.
	След това затвори вратата и се обърна към мен.
	— Здравей — каза меко.
	— Здравей — отвърнах аз по същия начин.
	— Трябва да се връщам при децата.
	Но нали току-що беше дошъл.
	— Аз…
	— Рианон не дойде.
	Зяпнах го слисано.
	Бившата му жена е трябвало да присъства на вечерята?
	В главата ми запрепускаха най-различни мисли, включително и това, че ме беше целунал в ресторанта и една от възможностите след целувката ни включваше да се присъединя към тях…
	… за вечеря заедно с децата и бившата му съпруга.
	Освен това си спомних нещо, на което не бях обърнала внимание — че те седяха на маса за четирима и вече четяха менюто, когато двамата с Брадли пристигнахме.
	Четяха го и когато си тръгнахме.
	Ала мисълта, която прогони всички други, бе, че майката на Килиън не беше дошла на вечерята по случай рождения му ден.
	— О, не — прошепнах и като се приближих, сложих ръка върху гърдите му. — Трябвало е да дойде?
	— Имахме уговорка — отвърна той кратко; говореше и изглеждаше странно, сякаш едва се сдържа. — За да омекотим загубата, която децата бяха принудени да понесат заради нейните простотии, правим всичко, което е възможно, за да им върнем семейството на някои специални дни. Не става дума за крайности като това, тя да пренощува вкъщи на Коледа, което би могло да ги наведе на разни мисли. Но поне семейни вечери за рождените дни, Коледа, Денят на благодарността — тогава сме заедно. Ако единият от нас си намери някого, това ще е част от уговорката и другият ще трябва да го приеме. Разведени сме от година и половина, разделихме се една година преди това и досега нещата работеха. Тя никога не е зарязвала децата ни по този начин.
	— Ами — започнах аз предпазливо, — тя обади ли се? Да обясни…
	— О, да, кучката се обади — прекъсна ме Мики, ръмжейки страховито.
	Тонът му ме уплаши, но не свалих ръка от гърдите му, въпреки че той не ме докосваше и се държеше по същия странен начин, по който говореше.
	— Това не звучи добре — отбелязах тихичко.
	— И не е. Ти не знаеш, но когато Кил е при нея, тя тотално му обърква главата. Той се изнервя, започва да прави сцени, връща се при мен. Отнема ден-два, но аз проявявам търпение и той се успокоява. На следващата седмица отново отива при нея, тя разваля всичко и когато се върне при мен, той отново е извън релсите. Омагьосан кръг. Така че тази вечер, когато тя не се появи, момчето ми разбра, и двамата разбраха.
	— Какво разбраха? — попитах предпазливо, когато той не продължи.
	— Че пиянства.
	Преглътнах ахването си, а Мики продължи:
	— Докато бяхме заедно, аз я прикривах. Повтарях си, че децата не го виждат. Ала лъжех себе си. Те виждат всичко. Още по-лошо — усещат го. Не се случваше често, но за мен беше прекалено. Когато тя се прибра след запоя, за който бях решил, че й е последният, вече й бях опаковал нещата. Казах й да се откаже от пиенето или да се разкара от дома ни. Тя ми отговори, че нямала проблем с алкохола, въпреки че в момента имаше такъв махмурлук, че изглеждаше на осемдесет години. Заявих й, че ако не смята за проблем това, че изчезва от семейния ни дом за три дни, за да може да се насвятка, да си взема партакешите и да се омита. При което тя си взе нещата и се махна.
	Аз дойдох още по-близо и прошепнах:
	— Мики.
	— След като я разкарах, тя се стегна, никога не се напиваше, докато децата бяха при нея. Никога не ги остави да се оправят сами. Никога не пропускаше специалните вечери с тях. Ала днес бяхме в ресторанта от двайсет минути, преди да се появиш, Ейми, трябваше да се срещнем там, а нея все още я нямаше. Петнайсет минути след като ти си тръгна, след четвъртото съобщение, което не можех да скрия, че пращам на кучката, за да разбера къде, по дяволите, е, на Кил започна да му идва повече и накрая направи сцена. Изведох го навън, за да го успокоя, успях да го направя, но той поиска да си вървим. Тръгнахме си, отидохме да купим шибани хамбургери за рождения ден на момчето ми, защото на него му се беше отщяло всичко, прибрахме се вкъщи, заловихме се с тортата и подаръците и кучката се обади. Звънна на Аш, но Кил разбра, че е тя, грабна апарата, преди сестра му да успее да му спести тая гадост, и получи обаждане по случай рождения си ден от мъртвопияната си майка.
	Очите ми се наляха със сълзи.
	О, Килиън.
	— Миличък — прошепнах и пристъпих още по-близо, долепила ръка до гърдите му.
	— Той беше добър с нея, моето момче е добро с майка си, но когато затвори, направо откачи. Запрати в стената тортата, която Аш му беше направила, и се затвори в стаята си. Успяхме да поговорим, все още не се е успокоил, но реших да му дам малко време. Трябва обаче да се върна при него и да оправя кашата на Рианон. За кой ли път.
	— Върви тогава.
	— Трябва да поговорим.
	Не звучеше никак обещаващо.
	Ала точно в този момент не ставаше дума за мен.
	— Аз съм тук, няма да избягам — уверих го.
	— Най-хубавата целувка, която някога съм имал — каза той.
	Поех си рязко дъх; от тези пет думички по цялото ми тяло се плъзнаха тръпки, чак до пръстите на краката.
	— Искам още — продължи той. — А ти?
	Кимнах и едва успях да се сдържа да не го направя унизително нетърпеливо.
	— Добре — заяви той кратко. — Поприказвахме. Ще помогна на момчето ми да се съвземе и пак ще поговорим.
	— Окей, Мики.
	Той се наведе рязко и устните му докоснаха моите.
	Бяха твърди и в същото време меки и макар че не си беше сложил одеколон, миришеше божествено.
	А когато устните му се откъснаха от моите, той вдигна ръка и най-сетне ме докосна — улови брадичката ми в шепа и прокара палец по бузата ми.
	Не каза нищо, просто ме докосна нежно и се взря в очите ми.
	Аз също не казах нищо, просто стоях близо до него и го оставих да го направи.
	Най-сетне той проговори:
	— Ще ти се обадя, бейби.
	— Окей, Мики — повторих.
	Крайчетата на устните му се повдигнаха в усмивка, която, макар и притеснена, си оставаше невероятна, а после ме пусна и излезе.


>	Глава 12
>	Всичко, от което някога ще се нуждая

	На следващия ден се прибрах от „Гълъбовата къща“ и прегледах пощата си на кухненския плот. Нямаше списък с желания.
	Обърнах глава към предната част на къщата, сякаш можех да видя през стените и да усетя какво се случва у семейство Донован.
	Телефонът ми иззвъня и аз побързах да го извадя от чантата с надеждата, че е Мики.
	Не беше.
	Обаждаше се Бостън Стоун.
	Оставих да се включи гласовата поща и взех решение, което не бих могла да се закълна, че имам право да взема. Бях почти сигурна, че между нас с Мики се заражда нещо и не знаех дали онова, което възнамерявах да сторя, бе правилно.
	И все пак натъпках замлъкналия телефон в задния джоб на дънките ми и отидох в къщата на Мики.
	Тя бе притихнала и докато стоях пред входната врата, за миг се поколебах дали да натисна звънеца.
	А после ръката ми реши вместо мен, вдигна се и го направи.
	Господи, надявах се, че постъпвам правилно.
	Отвори ми Ашлин.
	— Здравей, цветенце.
	Тя наклони глава на една страна и отговори тихичко:
	— Здравей, Ейми.
	— Добре ли си?
	— Да — отвърна тя прекалено бързо.
	Лъжеше.
	Не задълбах обаче повече, просто кимнах и попитах:
	— Татко ти вкъщи ли е?
	— Не, на работа е.
	— Ами брат ти? Той вкъщи ли си е?
	Вместо отговор Ашлин се дръпна встрани.
	Приех го като покана да вляза и именно това направих.
	АШ затвори след мен и промълви:
	— Във всекидневната е.
	— Окей, сладичката ми — отвърнах аз също толкова тихо и тръгнах натам.
	Заварих Килиън изтегнат на дивана, приковал очи в телевизора, а около него бяха пръснати доказателствата за крайно нездравословно тъпкане, в това число кутия топящ се сладолед, сложен направо върху масичката, без отдолу да има нито списание, нито подложка, нито каквото и да е.
	Майката в мен изкрещя, но не и устата ми.
	— Здрасти, хлапе — поздравих го и се приближих до дивана, облягайки се на гърба му, така че да уловя очите на Килиън.
	Той обаче не ги вдигна към мен.
	— Здрасти — измърмори, без да откъсва поглед от телевизора.
	— Не намерих списък с желания в пощата ми, когато се прибрах — отбелязах.
	Той не каза нищо.
	Бях свикнала с подобно поведение, но не и от Килиън.
	— Разполагам с цял следобед за покупки — опитах отново.
	— Нищо не искам — все така тихо каза той.
	Вдигнах поглед и забелязах Ашлин да се навърта в началото на коридора.
	Сви рамене, но изглеждаше разстроена.
	Аз въздъхнах и се огледах наоколо. Не забелязах остатъци от торта по стената, но пък за сметка на това видях цял куп неразопаковани подаръци.
	Погледът ми отново се плъзна към Ашлин. Тя го улови и пак сви рамене.
	Насочих вниманието си към Килиън.
	— Значи, ще са дрехи — обявих, знаейки, че никое дванайсетгодишно момче не иска дрехи.
	— Нищо не искам — повтори той, все така, без да откъсва очи от телевизора.
	— Никое дете, което познавам и харесвам, не може да навърши дванайсет години, без да му купя нещо. Това е едно от правилата ми. Написала съм го с кръв в един договор, който държа в сейфа си — поизлъгах аз, защото нямах такъв договор.
	Нито пък сейф.
	Килиън не отговори.
	— Бельо — заявих. — С рисунки на животни.
	Видях го как сбърчи нос.
	Най-сетне.
	— Или пък с „Боен изтребител“ — продължих, без да съм особено сигурна: Одън го беше надраснал, но доколкото разбирах, беше голям хит.
	— Не съм на седем години — заяви Килиън отвратено.
	Окей, това отпадаше.
	— Ново фризби — не отстъпвах аз.
	— Имам цели пет — отвърна той на телевизора.
	— Значи, дрехи — заключих.
	— Обича пейнтбол — обади се Ашлин и аз я погледнах.
	— За нищо на света — заявих. — Това е опасно.
	— Не и ако имаш маска — измърмори Килиън.
	Маска за пейнтбол.
	Разбрано.
	— Онези сачми могат да те улучат не само в очите — настоях.
	— Не боли, ако имаш каска и протектор, и ръкавици, и панталон — уведоми ме той.
	Каска.
	Протектор.
	Ръкавици.
	Панталон.
	Разбрано.
	— Значи, си остават дрехи — подразних го аз.
	— Все тая — измърмори Килиън.
	— И така, ето че вече имам мисия — оповестих и се надигнах. — Бих могла да изчакам да попитам баща ти дали някой не иска да дойде с мен — отправих едва завоалирано предложение.
	Килиън не отговори и това ми причини болка. Обикновено беше толкова приказлив, ентусиазиран, енергичен.
	А сега висеше пред телевизора, кисел и навъсен.
	И моите деца понякога ставаха такива, макар че никога не бяха получавали от родителите си друго, освен обич, подкрепа, всичко, от което се нуждаеха, и голяма част от нещата, които искаха. Конрад и аз може и да се бяхме държали лошо, те може и да го бяха видели, ала никога не бяхме пропуснали нищо важно, нито пък бяхме допуснали да се почувстват незначителни.
	Та нали дори ходех на всички състезания по борба на Одън, а аз ненавиждах борбата.
	Познавах две деца, на които някой трябваше да напомни как стоят нещата в истинския свят.
	Освен това знаех, че някой трябва да си поприказва с Рианон Донован и да я разтърси, докато й дойде акълът.
	И тъй като не можех да го направя, единственото, което ми оставаше, бе да намеря екипировка за пейнтбол.
	И именно това щях да сторя.
	— Окей, аз ще си вървя — обявих и тръгнах към Ашлин. — До после, деца.
	Килиън не отговори, а Ашлин ме последва до вратата.
	Спрях на прага и попитах тихичко:
	— Знаеш ли му размерите?
	Тя кимна и ми ги даде.
	— Татко му погоди номер с цял куп нови дрехи за училище. Xbox-ът, който всъщност е истинският му подарък, все още е в дрешника.
	Колко сладко!
	— Добре, цветенце. — Аз наклоних глава на една страна. — Сигурна ли си, че си добре?
	И тя за втори път отговори прекалено бързо:
	— Да, добре съм.
	— Ако някога искаш да поговорим, аз съм отсреща.
	— Окей, Ейми.
	Ала го каза по начин, от който разбрах, че никога няма да се възползва от предложението ми.
	Не настоях. Може би един ден щеше да е различно и докато гледах хубавото й лице, се надявах този ден да настъпи.
	Сега обаче казах просто:
	— Окей, Ашлин.
	Отворих вратата и вече бях навън, когато тя ме повика:
	— Ейми.
	— Да, миличка?
	— Ти… това… — Тя отмести очи и ги спря върху къщата ми. — Онзи мъж, с когото беше, Брадли, изглеждаше симпатичен.
	— Снощи скъсах с него, Аш.
	Очите й се върнаха към мен.
	Свих нехайно рамене.
	— Просто не си паснахме.
	— Съжалявам — измърмори тя.
	— Понякога се получава, друг път не — казах тихичко.
	— Аха.
	Искаше да бъда с баща й.
	Това ми харесваше. И в същото време ме плашеше.
	— Отивам да търся екипировка за пейнтбол — казах й. — Ще те видя по-късно.
	Тя кимна.
	— Чао, сладичката ми.
	— Чао, Ейми.
	Обърнах се и се върнах в моята къща. Когато се прибрах, включих лаптопа и проверих къде се продава екипировка за пейнтбол. Най-близкото място беше магазин в един от съседните градове, на около четиресет и пет минути от тук.
	Поех натам, накупих всичко, от което според продавачите би могъл да се нуждае или да иска един пейнтбол ентусиаст, след което се отбих през „Таргет“ на път към вкъщи, за да купя картичка и хартия за подаръци.
	Когато се прибрах, опаковах подаръците и ги занесох отсреща, давайки ги на Ашлин, без да безпокоя Килиън отново.
	Аш ме дари с мъничка усмивка и ми благодари.
	Аз я дарих с голяма усмивка и се прибрах.
	През това време Бостън Стоун ми се обади отново.
	Но не и Мики.

	* * *

	Беше късно и аз седях на едно високо столче на бара с чаша вино и лаптопа ми.
	Мики все така не ми се беше обадил.
	Беше истинско мъчение и това ме караше да се чувствам изключително себична. Нямах представа какво усилие е необходимо, за да помогнеш на деца, изправени срещу грозната истина, че майка им е алкохоличка, но предполагах, че никак не е лесно.
	И все пак ме болеше, че след всичко, което се бе случило, след онази целувка, Мики не бе намерил време дори да ми изпрати един есемес.
	Междувременно отново писах на родителите ми, за да им кажа какво става с мен, въпреки че все още не бях получила отговор на предишния си имейл.
	Не можех обаче да допусна това да ме разстрои. Те си бяха такива, не можех да ги променя и нямаше да позволя те да променят мен. Вече не.
	Тъкмо разглеждах различни сайтове в интернет, опитвайки се да намеря съвършената маса за хранене (или поне да добия някаква идея), когато телефонът ми се обади.
	Грабнах го, отворих развълнувано съобщенията и видях, че съм получила напълно неочакван есемес от сина ми.
C>
	„Само да те предупредя, че Пип се пробва за отбора на мажоретките. Не я взеха. Никак не е щастлива.“
C$
	Страшно се зарадвах да получа новини от децата ми. Не бях на себе си от щастие, че синът ми беше споделил нещо, без да се налага да го изкопчвам от него.
	Ала новината ме разстрои.
	Не знаех много за децата ми, но знаех, че Пип открай време мечтае да бъде мажоретка. Знаех също, че след като го желаеше толкова силно, бе работила здраво, за да го постигне, а тя обичаше да получава каквото иска.
	Не го ли получеше, щеше да бъде съкрушена.
C>
	„Благодаря, че ме предупреди“, написах в отговор.
C$
	След това отворих сайта на един магазин за цветя и поръчах букет, който да бъде изпратен на дъщеря ми на следващия ден, заедно с картичка, на която пишеше:
C>
	„Ти си страхотна. Обичам те. Мама.“
C$
	Това бе всичко, което можех да направя, ала момиченцето ми много обичаше цветя и се надявах, че все пак ще помогнат мъничко.
	Тъкмо прибирах кредитната си карта, когато телефонът ми иззвъня.
	Грабнах го, надявайки се да е Мики.
	Не беше той. А Робин. Което определено беше в челните места на класацията за най-добро обаждане, което можех да получа днес.
	— Здравей, красавице.
	— Разполагаш с пет минути, за да ми дадеш десет причини да не те изхвърля окончателно от живота си, след като ти ме отсвири почти окончателно — отвърна тя.
	Аз си поех дълбоко дъх, а после, макар да ми отне много повече от пет минути, й разказах всичко. Всичко за себе си; всичките си просветления; съмнението дали не съм се държала като идиотка по отношение на приятелството ни, мама и татко, Лор, Конрад, децата, Мартин, Джоузи и нейното семейство, Алиса и нейното семейство, Ашлин, Килиън, Бостън Стоун, Брадли… и Мики.
	Докато говорех, довърших чашата си с вино и отново я напълних.
	Най-сетне млъкнах и без да усещам никакъв ефект от виното, зачаках притеснено отговора й, който, за мое изумление, беше:
	— Направила си си кичури без мен?
	— Ъъъ… да — отвърнах колебливо.
	Възцари се мълчание.
	— Робин… — започнах, но тя ме прекъсна.
	— Момиче, ако си била готова да продължиш напред, аз можех да бъда най-добрата ти приятелка, продължила напред заедно с теб. Мога да сея хаос, но мога и да не го правя.
	— Знам, но…
	— Никакво „но“ — прекъсна ме тя. — Разбирам какво ти е било в главата, но ти ме познаваш от времето, преди животът и на двете ни да рухне. Знаеше, че ще ти дам всичко, от което се нуждаеш.
	Права беше.
	А аз бях идиотка.
	— Съжалявам, Робин, просто… ами предполагам, че сред всички правилни решения, които се опитвах да взема, съм допуснала и някои грешки.
	— И още как — съгласи се тя и аз отново бях скована от притеснение… напразно, както се оказа, когато тя продължи: — Все тая. Ти продължаваш напред. Имаш си сексапилен съсед, който се целува страхотно и го прави с теб. На децата ти най-после е започнал да им идва акълът в главата. А аз имам зашеметяваща новина за теб.
	Не можех да повярвам напълно, че това беше всичко. Аз й обясних, Робин ме изслуша и готово.
	Макар че всъщност би трябвало да го повярвам.
	Тя беше права. Не живееше единствено за да сее отмъщение и хаос.
	Много по-важни за нея бяха приятелството и лоялността, и те не се изчерпваха единствено с отмъщението и хаоса.
	В опита си да се защитя, аз бях прекалила.
	И след като го бях осъзнала и си го бях признала, Робин бе готова да забрави за него.
	Реших и аз да направя същото и като се настаних удобно, взех чашата с вино и преди да отпия, попитах:
	— И каква е тази новина?
	— Аз също продължавам напред.
	Замалко да се задавя с виното и избъбрих:
	— Моля?
	— Слушай само. Онази инструкторка по пилатес, заради която бившият ми задник ме заряза, го е зарязала… заради друга инструкторка по пилатес.
	Очите ми се разшириха и избухнах в смях.
	— Не — успях да кажа.
	— Да — потвърди тя щастливо. — Бившият ми задник хвърли стегнатата си малка кучка право в ръцете на друга стегната малка кучка. Това не е ли просто разкошно?
	— Абсолютно.
	— Всички говорят само за това. Толкова го е срам, че си е взел отпуск и се крие в бившата ми къща на Коронадо.
	— Това е страхотно, Робин.
	— Знам — отвърна тя. — Има и още. — Гласът й се промени. — Но то може би не е толкова страхотно.
	О, не.
	— Какво? — попитах предпазливо.
	— Не става дума за мен, сладурче.
	Вратът ми се скова.
	— Децата ти?
	— Не — побърза да каже тя и след доста дълго колебание, най-сетне продължи: — Става дума за теб.
	— За мен? — сбърчих вежди аз.
	— Нали вече не изпитваш нищо към него?
	О, не.
	— Да — отвърнах предпазливо.
	— В такъв случай не би трябвало да те заболи толкова, колкото би могло иначе.
	О, господи!
	— Робин, какво? — настоях.
	— Обядвах с Хелена и тя ми каза, че мъжът й бил на конференция и там срещнал някакви невролози, които работели с Конрад в Кентъки. Заприказвали се и Рон на Хелена споменал Конрад и Мартин, и теб, и как Конрад и Мартин се преместили в Мейн. Понеже онези мъже били работили с Конрад, при тази новина споделили, че Конрад бил получил предупреждение, защото чукал всички сестри в болницата и ги зарязвал. На една й кипнало и подала оплакване за сексуален тормоз и именно заради това вие се върнахте обратно в Ла Хоя.
	Аз седях като вкаменена на стола, с чаша вино в ръка, опряла лакът на плота.
	Беше ми казал, че се е отворила по-добра възможност.
	Беше ми казал, че ще получава повече пари (и действително беше така).
	И дума не беше споменал за обвинение в сексуален тормоз.
	— А най-лошото е — продължи Робин тихичко, — че според тях това продължило да се случва и в Бостън, поради което сте се преместили в Кентъки.
	Все така, без да помръдвам, аз се взирах невиждащо във винената бутилка.
	— Знам, че е гадно, но нека го погледнем от хубавата страна — предложи Робин. — Ако искаш да си върнеш децата, можеш да изровиш всички тези кучки и…
	— О, със сигурност ще изровя всички тези кучки — заявих аз.
	— Какво? Наистина ли?
	Не се бях борила за децата ми. Мислех, че съм го направила. Имах добър адвокат, който струваше цяло състояние и беше истинска акула, също като брат ми. Брат ми беше мил с мен. Обичаше децата си. Обичаше моите деца. Ала в съдебната зала той беше свиреп лъв, който не познаваше милост.
	Всъщност именно Лор беше препоръчал адвоката ми.
	Ала аз не го бях оставила да се развихри. Не исках нещата да загрубеят. Не исках децата ми да преживеят нещо такова.
	В действителност обаче не бях искала аз да преживея нещо такова. Прекалено дълбоко бях затънала в дребнавост, която не ме доведе доникъде, за да се заловя с истинска борба, която много повече би си заслужавала усилията ми.
	— Имам напредък с децата. Ако нещата продължат по същия начин, ще искам още. Ако и те искат същото, а Конрад не е съгласен, ще изтипосам тези жени пред съдията и пред Мартин, и ще го унищожа — заявих.
	— Само така, момиче — отвърна Робин възторжено.
	И наистина щях да го направя.
	Господи, не просто ми беше изневерил.
	Беше спал с всичко живо в три различни щата, докато е бил женен за мен!
	Как съм могла толкова много да греша за него?
	Преди да успея да задам този въпрос, откъм вратата долетя силно почукване и аз светкавично погледнах натам.
	Външното осветление се беше включило и фигурата на Мики се очертаваше зад цветното стъкло.
	Той беше тук.
	Стомахът ми се сви.
	— О, господи, Мики е тук — прошепнах в слушалката.
	— Страхотно — отвърна Робин.
	На вратата отново се почука. Всъщност потропа се доста силно.
	Защо блъскаше, а не използваше звънеца?
	— Трябва да отворя — казах на Робин и станах от стола, оставяйки чашата на плота.
	— Определено — съгласи се тя.
	— Ще ти се обадя скоро.
	— На всяка цена. И имай предвид, че ако някога отново се опиташ да ме отсвириш, без да ми кажеш какво ти се върти из главата, няма да ме спечелиш обратно толкова лесно.
	Напълно й вярвах.
	Приближих се забързано до вратата.
	— Ще ми се да можех да ти кажа колко се радвам, че този път го направи толкова лесно, но Мики е тук.
	— Сексапилен мъж на прага. Всяка жена знае, че това има предимство пред, общо взето, всичко друго. Но ще очаквам да ми докладваш. Скоро.
	— Дадено — уверих я, докато отключвах вратата. — Чао, миличка.
	— Чао, сладурче.
	И двете прекъснахме, а аз отворих вратата и вдигнах очи.
	Моето „здравей“ застина на устните ми, когато видях изражението на Мики.
	О, не, какво беше направила Рианон сега?
	Отдръпнах се назад, защото той нахълта вътре, но когато затворих вратата и се обърнах към него, видях, че беше спрял на няколко крачки от мен и ме гледаше.
	— Всичко наред ли е? — попитах предпазливо.
	— О, да — отвърна той, незнайно защо, саркастично. — Синът ми е съвсем добре сега, след като получи нов X-box и цял куп неща за пейнтбол за поне петстотин шибани долара.
	Аз го зяпнах, недоумяваща защо го казва така, сякаш е нещо лошо.
	— Това лошо ли е? — попитах, когато той не продължи.
	— Изобщо не — заяви той и скръсти ръце на гърдите си. — Ни най-малко, при положение че ми напомни защо това тук няма да се получи.
	При думите „това тук“ той махна към мен и отново скръсти ръце на гърдите си.
	А моите вътрешности се свиха.
	— Това… тук? — попитах, останала без дъх, защото изведнъж ми беше трудно да дишам.
	Едрото му тяло се раздвижи, сякаш се наместваше, преди да попита:
	— Знаеш ли колко пари изгубиха родителите ми, когато продадоха тази къща на мен и Рианон?
	Главата ми забръмча от объркване при този странен въпрос.
	— Не.
	— Седемстотин хиляди и въпреки това платих двеста хиляди повече, отколкото можех да си позволя, много повече, отколкото мога да си позволя сега, след като се отървах от Рианон, която не струваше, но поне изкарваше сносни пари.
	— Мики…
	— Освен това нямаме крайбрежен имот — прекъсна ме той. — Улицата, която пресичам, за да дойда у вас, бейби, е като бездната между къщи, които не струват нищо, и такива, които струват най-малко пет шибани милиона, при това ти я взе изгодно, защото задниците, които живееха тук преди теб, сами се прецакаха.
	— Не съм сигурна защо говорим за това — отбелязах колебливо.
	— Няма да купиш децата ми, Амелия — заяви той рязко.
	Аз поклатих глава развълнувано и попитах, все така объркана:
	— Моля?
	— Похарчила си за рождения ден на детето ми повече, отколкото аз — процеди Мики.
	— Но той…
	— Не ме попита. Просто дойде и му връчи всичко това. А после какво? Между нас започва нещо, те свикват в живота им да има жена, която тъне в пари, поднасяш им света на тепсия. Нещата се объркват и между нас не се получава, как според теб ще свикнат с това, че светът вече не им е поднесен на тепсия?
	Разбирах, че има право, и си дадох сметка, че решението ми от по-рано не беше добро. Ние дори не бяхме започнали, а аз вече допусках с неговите деца същите грешки, които бях правила с моите.
	— Имаш право. Не биваше…
	Той и този път не ме остави да довърша.
	— Вече имах жена, на която аз не бях достатъчен. Семейството, което създадохме, не беше достатъчно за нея. Тя се нуждаеше от още нещо, намери го, отдаде му се и то стана по-важно от всички нас. Сега ти се нанасяш отсреща и ето че аз започвам да си представям как подхващам връзка с друга жена, на която няма как да й осигуря това, от което се нуждае, защото тя не се нуждае от нищо, понеже може да си купи каквото си поиска с паричките на семейството си.
	Мики беше на четири крачки от мен.
	Ала въпреки това току-що ме беше зашлевил през лицето.
	— Така че благодаря ти за нещата, които накупи на детето ми — процеди той неприязнено. — Кил страшно им се зарадва. Сега е отсреща, облечен в екипировка за пейнтбол, играе на новия си X-box, изкарва си страхотно, напълно забравил, че неговата пропила се майка е някъде там и се дави в поредната бутилка, и дори не се е отбила, за да му остави подарък. Но това няма да го бъде. — Той отново махна с ръка между нас. — Не се нуждая от тази шибана история, а децата ми още по-малко.
	— Имаш право — прошепнах аз. — Тази шибана история няма да се случи.
	Той кимна в знак на съгласие, пронизвайки ме жестоко.
	— Би било добре, ако не идваш у нас — заяви.
	Аз се отместих от вратата.
	— Би било добре, ако и ти направиш същото.
	Той кимна отсечено, след което се приближи до вратата, отвори я рязко и прекрачи навън.
	Аз също отидох до вратата, улових я и го повиках.
	Той се обърна към мен и аз погледнах право в красивите му сини очи.
	— Нямаш абсолютно никаква представа от какво се нуждая — прошепнах. — И най-тъжното е, че дори не забеляза, че вече ми даде всичко, от което някога ще се нуждая, просто като ми позволи да седя на масата за вечеря със семейството ти.
	И с тези думи затворих и заключих вратата.

	* * *

	Мики стоеше на задната веранда, загледан в сенките на дърветата; зад гърба му къщата тънеше в тишина и мрак.
	Той отпи глътка бира.
	_Вече ми даде всичко, от което някога ще се нуждая, просто като ми позволи да седя на масата за вечеря със семейството ти._
	Усети как челюстта му се напряга.
	Не го беше излъгала.
	Прочел го беше в наранения поглед на големите й лешникови очи.
	Наведе очи и в мрака зърна едно от фризбитата на Кил да проблясва в задния двор.
	Наследницата на „Калуей Нефт“ живееше в съседната къща и прекарваше дните си с една старица, която я смяташе за нацистка, гостуваше му, тичаше из задния му двор и играеше фризби с децата му.
	Рианон не бе успяла да се стегне достатъчно, за да донесе подарък на сина си.
	Ейми си беше занесла задника до магазина, за който дори не бе имала представа, че съществува, докато не го бе открила в интернет, за да може да облее сина му с дъжд от доброта.
	Преди да я разкара, Мики от осем месеца не беше правил секс с жена си, защото вечер тя обикновено се отрязваше, преди дори да е имал време да опита, а той не можеше да понесе мисълта да я докосне по друго време, спомняйки си гадостите от предишната нощ.
	Беше целунал Ейми само веднъж, а тя го желаеше толкова силно, че бе напълно сигурен — би могъл да вдигне полата на убийствената й рокля, да смъкне бикините й, да я изчука до стената и щеше да е невероятно и за двамата.
	Освен това нещо не беше наред с дъщеря му и когато още преди месеци се беше обадил на Рианон, за да я попита дали е забелязала и дали не би могла да седне и да си поприказва с нея, тя му беше отговорила, че няма представа за какво й говори. А когато беше настоял, бившата му най-сетне бе направила половинчат опит да разбере има ли нещо и му беше докладвала, че всичко е наред и че няма за какво да се тревожи.
	От изпитателния начин, по който беше гледала Аш, Мики знаеше, че и Ейми го беше видяла; просто не бе тя тази, която имаше право да стори нещо по въпроса.
	— Мамка му, всичко прецаках — промърмори той.
	Нямаше представа защо децата на Ейми не са при нея, но знаеше, че това я убива и че тя с всички сили се бори да не рухне, а да продължи напред.
	И освен това си падаше по него; беше дала да се разбере почти от самото начало.
	И по дяволите, той също си падаше по нея. Тези очи, Исусе, те казваха всичко. С часове наред можеше да се взира в тях и да разчита всяка мисъл, минала през главата й… Нещо повече, с жена като Ейми той искаше да знае всяка нейна мисъл.
	И колкото и да беше странно, да се кара с нея, не беше гадно. От това кръвта му кипваше. Вбесяваше го. Караше го да чувства.
	От толкова време живееше на автопилот (първо замазваше кашите на Рианон, после я разкара, правеше каквото трябва, за да предпази децата си), че бе забравил какво е. Забравил бе какво е толкова да си падаш по една жена, че когато тя бе тиха и сладка, трябваше да потисне порива да я притегли в прегръдките си и да я целуне. Когато я видеше наранена, трябваше да потисне порива да я привлече към себе си и да стори всичко по силите си да пропъди болката й. А когато беше упорита и ставаше истински трън в задника му, трябваше да потисне порива да я прикове към стената и да я чука, докато й се завие свят.
	Да не споменаваме гърдите й, онова дупе, онези крака.
	Беше се уплашил обаче, защото тя бе фрашкана с пари, а той здравата се беше опарил. Бе опитал да се защити, като я отблъсне, а после бе изгубил контрол и я бе притиснал към стената в коридора, докато тя беше на среща с друг мъж, и дори й беше заповядал да се отърве от другия.
	И тя го беше направила.
	Заради него.
	За да има шанс за тях, бе сторила всичко по силите си, за да помогне на момчето му, а той бе отишъл у тях и й се беше изплюл в лицето.
	— Мамка му, всичко прецаках.
	_Вече ми даде всичко, от което някога ще се нуждая, просто като ми позволи да седя на масата за вечеря със семейството ти._
	Не беше излъгала.
	Амелия Хатауей наистина се нуждаеше от това.
	— Мамка му — прошепна Мики на дърветата. — Всичко прецаках.
	Пресуши бирата, върна се в къщата, затвори плъзгащата се стъклена врата и я заключи, изхвърли бутилката в коша за рециклиране и прекоси тъмната къща, за да отиде в празното си легло.


>	Глава 13
>	Да ме разбие


	Тъкмо отивах към вратата на „Гълъбовата къща“, ровейки в чантата си за телефона, когато чух името си. Погледнах наляво и видях господин Денисън да ме вика с пръст, седнал в едно кресло.
	Лепнах си усмивка и се отправих натам.
	— Нуждаете ли се от нещо? — попитах.
	— По-близо — отвърна той, когато спрях до него. Приклекнах, така че той трябваше да наведе поглед, а аз вдигнах очи, нещо, което не правеше често, като се има предвид, че беше прегърбен, а и вървеше с проходилка.
	— Всичко наред ли е? — попитах.
	Той ме гледаше изучаващо с бледите си сини очи.
	— Господин Денисън — повиках го. — Имате ли нужда от нещо?
	Той най-сетне се съсредоточи върху мен.
	— Ако някога имаш нужда да си поговориш, миличка, ушите ми са стари, но все още чуват.
	Е, това беше то. Не криех факта, че все още ме боли от сцената с Мики предишната нощ, въпреки че най-сетне бях успяла да се съвзема достатъчно, за да се обадя на Робин и да й разкажа за станалото, хлипайки беззвучно, след което да изслушам гневната й тирада как всички мъже са задници и че било по-добре, че съм го разбрала рано, а не късно, както при Конрад.
	Имаше право.
	И все пак случилото се с Мики ме беше наранило повече, отколкото предателството на Конрад, дори и с последните новини, които го правеха съвсем скорошно.
	Нямах представа как е възможно. Ала в продължение на едно прекрасно денонощие, изпълнено с надежда, между нас не се бе случило нищо.
	И въпреки това то ме унищожи.
	Ала този път, по-зряла, по-мъдра, може би по-силна и определено уморена от всичко това, аз си мислех, че се справям с него тихо и незабелязано.
	Господин Денисън обаче не беше съгласен.
	Улових ръката му и я стиснах.
	— Може да си побъбрим на чаша чай следващия път.
	— Ако донесеш малко бърбън, дадено — отвърна той.
	Не беше нужно да нося бърбън. Господин Денисън си имаше запаси, които синът му попълваше всяка седмица, когато му идваше на гости.
	Усмихнах му се и отново стиснах ръката му.
	— Ще се видим по-късно, миличък.
	Той също стисна ръката ми.
	— Доскоро, скъпа.
	Отидох до вратата, въведох кода, отворих и прекрачих навън. Спрях обаче край празната рецепция, за да извадя телефона си.
	Лошата новина: още едно обаждане от Бостън Стоун.
	Добрата новина: калифорнийският ми адвокат ми беше върнал обаждането.
	Невероятно страхотната новина: Пипа ми беше пратила съобщение.
C>
	„Цветята са хубави. Благодаря.“
C$
	Ухилена като идиот (вътрешно, защото все още не бях в състояние да го направя на показ след случилото се с Мики), аз написах отговор на дъщеря ми.
C>
	„Радвам се, че си ги получила. Горе главата, хлапе. Надявам се, че знаеш колко много те обича майка ти.“
C$
	Изпратих го, след което набрах номера на адвоката ми. Чувайки името ми, секретарката му начаса ме свърза с него.
	— Получих съобщението, Амелия — каза Престън Мидълтън. — Сигурна ли си в тази информация?
	— Не напълно — отвърнах, докато прекрачвах навън, — но достатъчно, за да ми се иска да се уверя.
	Отправих се към колата, вперила очи в краката си.
	— Бих могъл да го възложа на частен детектив — каза Престън.
	— Направи го — отвърнах и вдигнах очи.
	И едва не се спънах, когато видях Мики да се обляга на колата ми, облечен в сексапилните си прашни работни дрехи.
	Наистина ли?
	Сега пък какво?
	Какво още би могло да е останало, с което да ме унищожи?
	Приковала поглед в него, аз се приближих и спрях до бордюра.
	— Има ли причина да искаш тази информация? — попита Престън в слушалката.
	— Искам да си върна децата — отвърнах и видях как очите върху безстрастното лице на Мики лумнаха при моите думи.
	— Пълни родителски права? — Престън звучеше ентусиазирано и почти можех да си го представя как потрива ръце, и то не само заради хонорара, но и понеже обичаше добрите битки.
	— Няма да искам прекалено много — отвърнах. — Ще се редуваме през седмица. Децата ми обичат баща си и не искам да изгубят нещо, което обичат. Нуждая се от известно време, за да видя какво мислят те, но когато съм готова, не възнамерявам отново да изгубя. И не ме е грижа колко ще струва. Искам всяка жена, с която е правил секс, докато е бил женен за мен, да бъде открита, разпитана и готова да даде показания, ако Конрад реши да играе грубо.
	Тялото на Мики се поизпъна при думите „с която е правил секс“, но си остана облегнат на колата ми, приковали очи в мен.
	— Ще говоря с детектива си — увери ме Престън.
	— Благодаря.
	— Добре ли си иначе? — попита той.
	— Да, но тъкмо съм тръгнала нанякъде и не искам да съм груба, но се налага да затварям.
	— Разбира се. Ще ти се обадя, когато имам информация, Амелия.
	— Благодаря ти, Престън.
	Затворих и начаса се обърнах към Мики:
	— Ще се отдръпнеш ли от колата ми?
	— Бориш се за децата си? — попита той в отговор.
	Изобщо не му влизаше в работата.
	Ала след онова, което ми причини предишната вечер, наистина ли смяташе, че може да ми зададе този въпрос?
	Щях да му отговоря.
	— Най-добрата ми приятелка от Калифорния току-що е открила, че съпругът ми не просто изчука, след което се влюби и надяна годежен пръстен на една от сестрите в болницата си в Сан Диего, и всичко това, докато беше женен за мен — споделих. — Изчукал е цялата болница в Бостън, онази в Лексингтън, навярно и тази в Сан Диего и срещу него е било повдигнато най-малкото едно обвинение в сексуален тормоз. Тъй като това е нова информация, а на мен ми омръзна да не виждам децата ми, ако той не приеме по-благоприятен график за посещенията им, боя се, че ще се наложи да играя мръсно.
	— Това не е мръсно, Ейми, той е мръсен — тихо отвърна Мики.
	— Благодаря ти за мнението — отсякох аз. — А сега ще се отдръпнеш ли от колата ми?
	Той се изпъна и се обърна към мен.
	Но не се отмести.
	— Трябва да поговорим. — Гласът му беше нежен, очите му не се откъсваха от мен.
	— Не, виждаш ли, именно тук грешиш. Вече го направихме и установих, че за мен не е особено забавно.
	— Нямах право да ти говоря по този начин снощи.
	— Така е — съгласих се. — Това извинение ли е?
	— Да, Ейми, това е извинение. — Гласът му беше все така нежен.
	Звучеше невероятно.
	Не ми подейства обаче, защото, докато стоях и го гледах, аз все още кървях.
	— Приемам извинението ти. А сега ще се отдръпнеш ли от колата ми?
	Той поклати глава, все така, без да откъсва очи от мен.
	— Тук съм, за да те помоля да ми дадеш възможност да ти обясня онези гадости, които ти наприказвах снощи.
	— Не съм глупачка, Мики — информирах го незабавно. — Снощи достатъчно ясно ми обясни всичко. Жената, която си обичал, е правила нещо, което не си могъл да контролираш. Било е предателство спрямо теб и децата ти, не по-малко от това, да излезе и да преспи с цяла армия. Тъй като си добър човек и истински мъж, със силен закрилнически инстинкт, те е боляло, че не си успял да й дадеш онова, от което се нуждае. Подозирам, че това все пак си могъл да преглътнеш, но тя е наранила децата ти и продължава да го прави. А ти си принуден да го търпиш, въпреки че то е нетърпимо. И тъй като си истински мъж, нямаш намерение да допуснеш нито ти, нито децата ти отново да се озовете в същата ситуация с друга жена. Правилно ли съм разбрала?
	— Горе-долу — потвърди той.
	— Доколкото си спомням, снощи решихме, че именно така стоят нещата между нас, и признавам, че недоумявам защо си тук сега.
	— Защото снощи прецаках всичко — отвърна той.
	— Имаш право. Действително го направи. И то е факт. Все още не разбирам защо не продължаваме напред. Поотделно.
	Той като че ли понечи да дойде по-близо, но спря, когато видя, че тялото ми се напрегна.
	Изражението му стана също толкова нежно, колкото и гласът му… и това бе нещо, което си струваше да се види.
	Ала и то не ми подейства.
	— Бих искал да ми дадеш шанс да поправя грешката си, бейби — каза той меко.
	— Не — отвърнах твърдо. — Виждаш ли, за три месеца ти ме накара да се чувствам непривлекателна, нежелана, ненужна, нещо, за което на Конрад му бяха нужни две десетилетия. — Заповядах си да продължа въпреки потръпването му, което дори при цялата болка, която ми беше причинил, ме прониза до дъното на душата, и заключих: — Не жадувам за още, Мики. Така че защо не оставим онова, което така и не прерасна в нещо повече, да си бъде именно това. Едно нищо.
	— Няма да го бъде — заяви той.
	— Защо?
	— Защото не мога да го направя.
	— Защо? — сърдито попитах аз.
	— Защото и двамата искаме повече.
	— Така беше — потвърдих. — Ала аз вече не искам.
	— Между нас има нещо, Ейми — настоя той.
	— Грешиш. Може и да е имало, но то си отиде.
	Челюстта му се напрегна, търпението му започваше да се изчерпва.
	— Знаеш, че изобщо не е вярно. Между нас все още има нещо. Нещо силно. Нещо, с което опитах да се преборя, но не можах. Нещо, което ни привлича един към друг. Нещо, което и двамата сме достатъчно възрастни и умни, за да не пренебрегнем.
	Преди двайсет и четири часа ужасно бих се зарадвала да науча, че мисли така.
	Ала в този миг не можех да си го позволя.
	— Това може и да е било вярно някога, но вече не е, Мики. И тъй като очевидно не разбираш от намеци, ще ти го кажа направо. Не искам повече да обсъждам какво може би сме имали, когато в бъдеще няма да имаме нищо.
	— Ти не си единствената с наследство, Ейми — изстреля той; търпението му определено бе на свършване. — Риболовната компания, която братята ми управляват, е „Мейн Фреш Маритайм“. Филетата и рибните пръчици в зелените, белите и оранжевите кутии, с които са пълни фризерите на местните хранителни магазини.
	Аз зяпнах.
	— Да — изсумтя той. — Ето защо баща ми можеше да си позволи да намали толкова много от цената на къщата, когато ми я продаде, понеже това беше част… беше част от наследството ми. Аз също можех да се включа в бизнеса, но не исках да работя зад бюро. Исках да се боря с пожари. Исках да остана в Магдалийн. Не исках нищо друго, освен това, а след време и съпруга и деца, насядали около масата за вечеря. Опитах се да работя на лодките, да уважа наследството си по начин, който да ми харесва. Открих, че да прекарвам седмици наред в морето, отнема от времето, в което ходех по жени и си търсех съпруга. Така че напуснах, започнах да правя онова, което обичам, като доброволец, открих начин да имам и личен живот и когато му дойде времето, да се погрижа за семейството си. — Очите му се плъзнаха към старческия дом зад мен; направи го, за да подчертае казаното, но го стори и с думи: — Разбираш ли ме, Ейми?
	Тази прилика между моя и неговия живот, за която дотогава не бях подозирала, беше шокираща.
	И запленяваща.
	Естествено, не споделих мислите си с Мики, а и той не ми даде шанс, защото не беше свършил:
	— Бих могъл да отида в Бар Харбър, да вляза в офиса на Франк, да поискам работа, да я получа и да изкарвам десет пъти повече, отколкото сега, само защото съм му брат. Аз избрах да не го направя. Избрах да не дам на децата си всичко, което биха могли да получат, ако работя там. Ти си направила друг избор — той е различен, но е твой. Макар да не мисля, че познавам дори един-единствен човек, който би могъл да разбере мен и моите решения, освен теб.
	— Вярно е, Мики. Наистина те разбирам. Но това не означава нищо. Наистина е впечатляващо. „Мейн Фреш Маритайм“, впечатляващо. Ала аз имам три наследствени доверителни фонда, на които няма да обърна гръб, защото харесвам начина, по който живея, и няма да допусна да се чувствам зле, защото е така, нито ще позволя да ме съдят, нито пък ще се оставя да ме принудят да бъда нещо различно от това, което съм.
	— Не това се опитвах да кажа, Ейми.
	— Не съм сигурна, че ме интересува какво се опитваш да кажеш, Мики.
	— Твърде жалко, защото ще научиш.
	Аз извъртях очи към небесата и попитах облаците:
	— Защо ли не се учудвам?
	— Бейби, опитвам се да кажа, че ти ме разбираш. Живееш по начина, по който искаш, и въпреки това съвсем правилно си разбрала какво е единственото, от което се нуждаеш, за да си щастлива. И това не са доверителните фондове.
	Отново го погледнах и присвих очи.
	— Да не си посмял да използваш последния ми залп от снощи срещу мен, Мики Донован — процедих аз.
	Очевидно достигнал края на търпението си, Мики се приведе към мен и на свой ред процеди:
	— Използвам го, за да разбереш, че той улучи в целта.
	Аз разперих ръце и отново вдигнах очи към небесата, провиквайки се:
	— Алилуя! Вече мога да умра щастлива.
	Погледът ми се върна на него, когато той попита раздразнително:
	— Защо, когато си такава многознайка, искам да те чукам още повече, отколкото обикновено?
	— Искаш да ме чукаш? — повторих, насищайки думите с огромно неверие. — Какъв шок, като се има предвид, че съм… — поспрях и се приведох към него — привлекателна.
	Веждите му се сключиха.
	— Не бих искал да спя с жена, която не е привлекателна, Ейми.
	Изгледах го свирепо.
	— Колко интересно, при положение че не ме искаше, докато не си направих кичури.
	Веждите му бяха все така свъсени, очите му потъмняха.
	— Какво си си направила?
	— Кичури — сопнах се и посочих косата си.
	Той я погледна и измърмори:
	— Мамка му, знаех, че има нещо различно.
	Аз примигах.
	— Добре изглежда. Бретонът определено ми харесва.
	Аз отново примигах.
	А после направих крачка към него, повдигнах се на пръсти и заявих обвинително:
	— Не смей да ми стоиш тук и да ми твърдиш, че не си забелязал нито кичурите, нито новите ми дрехи.
	— Забелязах прическата, бейби, както ти казах, изглежда добре. Определено забелязах и дрехите, но не мислех, че са нови. Мислех, че онези старите са дрехите, които си използвала, докато си разопаковаш нещата, защото, когато го направи, те повече ти подхождаха.
	— Значи, наистина се опитваш да ми кажеш, че това новооткрито влечение към мен няма нищо общо с дрехите и кичурите ми? — казах аз презрително.
	— Бейби, не ми пробутвай тези глупости — изръмжа той. — Достатъчно си голяма, за да знаеш, че си страшно парче. Освен това си живяла достатъчно, за да знаеш, че един мъж не се разправя с друг, след което предлага да помогне с къщата, освен ако не си пада по жената, на която го предлага.
	Сърцето ми подскочи — ето че Лор се беше оказал прав.
	Не биваше обаче да допусна това да ми повлияе.
	Вместо това реших, че е време да споделя нещо с него.
	— Наясно съм с предпочитанията ти към високи червенокоси жени с големи гърди.
	По лицето му се разля учудване.
	— Какво?
	— Видях те — процедих аз. — С онази червенокоса хубавица в киното.
	И тогава лицето му придоби страшно самодоволно изражение.
	Усетих как напрежение се надига в гърдите, гърлото и най-вече в главата ми.
	— Харесва ти, че съм те видяла?
	— Може и да не говори много добре за мен, Ейми, но след като те видях да си уреждаш среща със Стоун пред очите ми и да се целуваш с този задник — да, харесва ми, че виждайки ме с Бриджит, си изпитала поне малко от същото мъчение, което ми причини ти.
	_Мъчението, което ми причини ти._
	Беше го наранило.
	Господи, падаше си по мен.
	Не можех да допусна това да ми повлияе, така че се наведох към него, за да му припомня:
	— Целунах и теб, а ти се отдръпна.
	Той се доближи на сантиметри от лицето ми и възкликна саркастично:
	— Ехо, Ейми. Първо, борех се с влечението си, защото не исках да чукам жената, живееща насреща, и ако нещо се обърка, да се поставя в неловко положение, когато вземам децата всяка втора седмица… или изобщо да се поставя в това положение. Второ, борех се с влечението си, защото ти си ти и си фрашкана с пари, а аз бях като кон с капаци, твърдо решен да защитя и себе си, и семейството си. И накрая, няма да изчукам една сладка брюнетка със страхотни гърди на дивана, докато децата ми са в леглата си.
	— Не съм сладка — сопнах се сприхаво.
	— Не, не си, ти си зашеметяващо красива. Но когато се събуждаш на моя диван, след като си играла фризби с децата ми, си сладка.
	Аз се люшнах назад, вдигнала поглед към него с полуотворени устни, наслаждавайки се твърде много на начина, по който всичко това ме караше да се чувствам.
	— А сега, ако сме приключили с това, да осигурим на обитателите на дома сутрешното им забавление, ще ми позволиш ли да те изведа на среща и да ти се реванширам, или ще изкараме още няколко рунда? — попита той.
	Ужасена, аз погледнах през рамо и видях, че всички прозорци на „Гълъбовата къща“ са отворени и възрастните й обитатели надничат от тях. Госпожа Макмърфи дори беше долепила буза до една от металните пречки.
	И в същия миг си дадох сметка, че почти от самото начало на разговора и двамата бяхме започнали да повишаваме глас.
	Заля ме вълна от неудобство.
	Бавно погледнах към Мики, който продължи, и то съвсем не тихо:
	— Предупреждавам те, макар че това може би ме прави луд, може би ме прави задник, не ме е грижа, но адски ме възбужда да се карам с теб. Така че, ако още не си готова да свалиш боксовите ръкавици, бейби, давай. Защото знам, че след като известно време карахме в същия дух, после получих онази целувка от теб. Ако продължиш така, когато най-сетне те изчукам, това — той се наведе съвсем близо до мен — ще те разбие.
	Взрях се в очите му и това най-сетне ми повлия.
	Исках да бъда разбита.
	Исках да бъда разбита от Мики.
	Нуждаех се от това.
	За щастие, не го изрекох на глас, защото устните ми отказваха да помръднат.
	— Майкъл Патрик Донован, ще разкажа за щедрата ти употреба на цинизми и на майка ти, и на отец Райли! — отекна женски глас, за който бях почти сигурна, че принадлежи на госпожа Озбърн, която обикаляше из „Гълъбовата къща“ с броеница в ръка.
	Мики не й обърна внимание и аз видях как очите му се промениха по начин, от който ми се прииска да можех да потъна в тях и да плувам в тази синева завинаги.
	— Вечеряй с мен — прошепна той.
	О, господи, и това исках.
	Почувствах как ръката му се обвива около шията ми и усетила силата и горещината му, дори в това простичко докосване, аз го поисках още по-силно.
	— Ейми.
	— Трябва да си помисля — прошепнах и видях как очите му пламнаха. Победоносно.
	Беше великолепно.
	А после ръката му ме стисна малко по-силно и той промълви:
	— Ще ти дам онова, от което се нуждаеш.
	Не лъжех. Наистина трябваше да помисля.
	Както и да го обсъдя с Робин.
	В най-големи подробности.
	А може би и с Лори.
	Мики повдигна лекичко главата ми и ме целуна по челото по един непоносимо сладък начин.
	След това ме пусна и аз се почувствах осиротяла по един невероятно плашещ начин.
	Като в мъгла, причинена от Мики, усетих как той се отдалечава и рязко се обърнах.
	— Мики — повиках го.
	Той се обърна.
	Погледнах красотата му и преглътнах, а после казах тихичко, така че да ме чуе единствено той:
	— Ако реша да опитам, преди да споделя това с теб, ти също трябва да го обмислиш. Трябва да разсъдиш трезво. Знам, че все още се оправяш с проблемите на Рианон, и ме боли, че с децата сте принудени да го преживеете. Ала те са нейни, не мои. И ако някога отново ми причиниш нещо като онова, което ми причини снощи, съжалявам, може би не е справедливо, но трябва да те предупредя, че няма да имаш друг шанс.
	— Не е нужно да го обмислям — отвърна той незабавно, понижавайки на свой ред глас. — Не знам какво ще се случи, ако ми дадеш втори шанс. Ако нещата между нас потръгнат, и двамата знаем, че пътят няма да е винаги гладък. Но то, то ще бъде наше. Ала онова, което ти сервирах снощи, без с нищо да си го заслужила, кълна ти се, Ейми, никога няма да се повтори.
	_Кълна ти се, Ейми, никога няма да се повтори._
	_То ще бъде наше._
	_Наше._
	Звучеше невероятно.
	— Окей? — попита той, когато се отдръпнах.
	— Окей, Мики.
	— Надявам се да вземеш правилното решение, бейби — прошепна той и си тръгна.
	И аз се надявах на същото.
	— Имаш ли нужда да се качиш за глътка бърбън? — провикна се господин Денисън.
	Сепнах се и погледнах към прозорците.
	— Не, господин Денисън, благодаря!
	— Само аз ли виждам как нацисти заговорничат на паркинга? — попита госпожа Макмърфи докачливо.
	Обичах тази жена.
	Независимо какво изпитвах, както в този момент, когато емоциите преливаха от мен, и дори да не бе възнамерявала да го направи…
	… тя винаги ме караше да се усмихна.

	* * *

	— О, господи, искам твоя живот — заяви Робин.
	Беше рано същата вечер, двете говорехме по телефона и аз й бях разказала всичко.
	— Не съм сигурна, че е чак толкова забавно, когато трябва да го живееш — измърморих.
	— Не съм правила секс, откакто личният ми треньор се премести във Вегас — отвърна тя.
	— Ийк!
	Да, издадох този звук на глас.
	— Разбираш ме — измърмори Робин.
	Така беше.
	Разбира се, самата аз не бях правила секс от нощта преди Конрад да ми каже, че ме напуска, и очевидно в продължение на двайсет години не бях правила секс с никой друг, освен с него.
	Още нещо, за което да се притеснявам, защото подозирах, че Мики не се беше отдал на въздържание, след като беше разкарал жена си.
	Може би сексът беше като карането на колело.
	Господи, искрено се надявах.
	Подвих крака още по-дълбоко под себе си на дивана и попитах:
	— Е, как да постъпя?
	— Честно ли? — попита Робин на свой ред.
	— Не бих очаквала нищо друго — уверих я.
	— Ами тогава, честно, ако никога вече не рискуваме и не се опитаме да обичаме отново, бившите ни ще спечелят. Ще ни победят. Напълно.
	Поех си рязко дъх.
	Наскоро бях осъзнала, че съм била побеждавана, и то неведнъж, и че не само го бях допуснала, но сама се бях отказала от силата си, за да може то да се случи.
	И бях решила, че това трябва да спре.
	— Така че — продължи Робин, — ако не стане, не стане. Ако ти се наложи да преживееш период, в който посещаваш старческия дом, украсяваш къщата си и ходиш на кино сама, така да бъде. Ако си намериш друг, трябва да опиташ. Но би било адски кофти, ако оставим онези задници да ни победят. Би било адски кофти, ако допуснем най-обикновени гадости, които цял куп жени понасят и преодоляват, да ни довършат окончателно. Така че не бива да го допускаме. Направи го. Бъди разумна. Ала виж докъде ще те отведе. И можем само да се надяваме, че най-малкото ще те изкара от зоната на самопредизвиканите оргазми и ще те въведе в нова, много по-приятна зона.
	Думите й бяха мъдри.
	Просто се чудех дали самата тя чуваше какво говори.
	— Робин… — започнах.
	— Лор не е единственият, на когото му се отвориха очите, докато гледаше през какви трудности преминаваш — тихичко каза тя.
	Нещо се успокои в сърцето ми.
	Нямаше ли да е прекрасно, ако брат ми и най-добрата ми приятелка са щастливи?
	Нямаше ли да е още по-прекрасно да са щастливи заедно?
	Беше прекалено хубаво, за да го повярвам.
	Но въпреки това се надявах.
	— Както и да е, съпругата на бившия ми задник е лесбийка и той много скоро ще плаща двойна издръжка, така че ако това не е сам да се простреляш в гащите, не знам кое е — добави Робин.
	Аз избухнах в смях и тя се присъедини към мен.
	Звънецът на входната врата се обади и в същото време се разнесе тропот.
	Сърцето ми задумка и аз се обърнах натам, очаквайки да видя Мики — ранен признак, че е ядосан за нещо.
	Не беше обаче той.
	Видях две тела, и двете — женски.
	Имах чувството, че новината за сцената пред старческия дом се беше разнесла.
	— Мисля, че приятелките ми Джоузи и Алиса са тук.
	На вратата продължаваше да се блъска и аз скочих от дивана.
	— Старците са се разприказвали — промърмори Робин.
	— Най-вероятно.
	— Ще те оставя да вървиш. Обаче, сладурче?
	— Да? — попитах, докато слизах по стъпалата на дневната.
	— Направи го. Не го оставяй да те мачка, но рискувай и опитай да намериш щастието си.
	Усмихнах се на телефона и посегнах към ключалката на входната врата.
	— Доскоро, скъпа.
	— Чао, миличка.
	Прекъснах и отворих вратата. В мига, в който го направих, Алиса възкликна:
	— Сериозно? Мики? И не си ни казала нищо?
	Нахълта вътре, понесла нещо, което приличаше на изстудена бутилка водка.
	Обърнах се към Джоузи и видях, че маха към алеята пред къщата ми. Когато погледнах покрай нея, видях Джейк да се отдалечава в пикапа си.
	— Очевидно смятаме да се напием — каза Джоузи тихичко, обръщайки се към мен. — Джейк ще е шофьорът за вечерта, но няма да остане за частта със самото напиване.
	Докато се отдръпвах, за да й направя път, си помислих, че това е мъдро решение, като се имаше предвид, че освен него, всички в компанията имаха вагини и че темата на разговора несъмнено щеше да бъде приятелят му, който също нямаше такава.
	Джоузи влезе, а аз затворих вратата и отбелязах.
	— В това градче нищо не може да се скрие.
	— Абсолютно си права, сестро! — провикна се Алиса откъм кухнята. — Не мога да повярвам, че не си ни казала!
	— Не исках да говоря за Мики зад гърба му. Вие сте приятели — обясних им.
	— Е, и? — не отстъпваше Алиса. — Приятелка съм с много хора и това не ми пречи да говоря, и да слушам, зад гърба им. Аз съм фризьорка, за бога. Ако не знам кога да си затварям устата, клиентите ще си намерят друг специалист по разкрасяването.
	— Аз също нямаше да кажа нищо. — Джоузи се настани на едно от високите столчета. — Ала оценявам това, че не си споделила. Заради Мики. Не бих казала нищо на когото и да било, но разбира се, щеше да се наложи да споделя със съпруга ми, а това би било неловко.
	— Аз също споделям с моя съпруг, но той отдавна се е научил да изключва, когато взема да дрънкам насреща му. Както стана, когато му казах, че Карвър Хувър има халка на пениса си. Започна ли да дърдоря, и Джуниър се изпарява, изчезва.
	Аз погледнах за миг към водката в ръката й.
	— Нямам нищо за разреждане — обясних, ако не за друго, то поне за да сменим темата за пениси с халки.
	— На кого му трябва нещо за разреждане, когато ще пием шотове? — заяви Алиса и аз погледнах към Джоузи.
	Очите й проблеснаха и тя сви рамене, а Алиса взе да рови из шкафовете ми.
	— Моля те, кажи ми, че поне в някоя от всичките ти оргии на пазаруване си купила чаши за шотове.
	— Не съм — признах си.
	— Все тая — измърмори тя, извади няколко чаши за сок и се зае да налива.
	— И така, очевидно трябва да бъде взето решение.
	Колкото и да беше учудващо, тази подкана дойде откъм Джоузи.
	— Това е дълга история, но да кажем само, че нещата между нас с Мики са доста неустановени.
	Джоузи кимна.
	— Дългата история може да почака. А сега да видим решението — настоя Алиса и плъзна чашите по плота към нас. — Взе ли го вече?
	Аз вдигнах чашата си и се взрях в нея.
	След това я изпразних.
	Оставих ледената течност да се плъзне в мен и погледнах приятелките ми.
	— Ужасена съм… защото смятам, че и така вече съм наполовина влюбена в него и никога не бих си простила, ако дори не опитам.
	— Само така! — изкряска Алиса към тавана и пресуши чашата си.
	Очите на Джоузи отново проблеснаха и на свой ред тя вдигна чашата си и отпи малка глътка.
	След това заяви тихичко:
	— Той е много добър мъж.
	Аз облизах устни и ги стиснах.
	— Най-добрият — съгласи се Алиса.
	— Ако нещата се получат, вярвам, че ще те направи много щастлива, Амелия — добави Джоузи.
	Стиснах зъби.
	— Боиш се — отбеляза Алиса и аз я погледнах.
	— Както казах, ужасена съм.
	— Не — нежно отвърна тя. — Боиш се, че ще се получи.
	— Аз…
	— А после ще рухне — довърши тя.
	Преглътнах и кимнах.
	Алиса наля още водка в чашите ни и вдигна своята.
	Двете с Джоузи последвахме примера й.
	— В живота няма нищо сигурно. Ала ако има нещо, за което да си струва да скочиш в неизвестното, това е любовта. Така че гледай къде скачаш, красавице, и щастливо приземяване — вдигна тост Алиса.
	Усмихнах се и вдигнах чашата си малко по-високо. Те сториха същото.
	А после и трите, дори Джоузи, ги пресушихме на един дъх.
	Алиса тресна своята чаша върху бара и нареди гръмогласно:
	— А сега давай дългата история!
	Седнах и се заех да споделя с новите ми приятелки една дълга, пълна с надежда история.

	* * *

	Седях на леглото по нощничка, притиснала колене до гърдите си. Едната ми ръка бе обвита около прасците, с другата стисках телефона.
	Беше късно. Бях подпийнала. Джоузи и Алиса си бяха тръгнали.
	И според мен беше време да се обадя на Мики.
	Майка ми би била на друго мнение, тъй като отдавна беше минало девет. Всъщност минаваше единайсет.
	Но ако бях на негово място, не бих искала да си легна, без да знам.
	Може би не го беше грижа чак толкова.
	Ала изглеждаше така, сякаш му пукаше.
	Така че би трябвало да научи отговора ми.
	Набрах номера му и допрях телефона до ухото си.
	Още след първото иззвъняване от другата страна се разнесе едно сладко и гърлено:
	— Здравей, Ейми.
	— Здравей.
	— Компанията ти изнесе ли се? — попита той.
	— Не ти ли горяха ушите? — попитах го на свой ред.
	— Мога да се справя — промърмори той.
	Поех си дълбоко дъх.
	— Мики.
	— Тук съм.
	— Харесвам те — прошепнах.
	— Мамка му. — Звучеше наранен.
	— Мики? — повиках го отново, този път по-настойчиво.
	— Тук съм, Ейми, и се радвам, бейби, защото, надявам се, ти е ясно, че и аз те харесвам.
	— Значи, навярно би трябвало да отидем на вечеря? — предложих.
	В гласа му, когато отговори, нямаше божа, а усмивка.
	— Да, навярно би трябвало.
	— Добре — казах тихичко.
	— Добре — отвърна той. — Ще си лягаш ли?
	— Вече съм в леглото.
	Последва кратка пауза, а после той каза:
	— Ами тогава ще затварям, Ейми.
	— Окей, Мики.
	— До скоро, бейби.
	Краят на този разговор не беше както трябва. Беше рязък, не мил и сладък, и нежен, както в началото.
	Стори ми се странно, но въпреки това отговорих:
	— До скоро.
	Мики затвори, а аз се взрях в телефона.
	Господи, надявах се, че не беше от онези мъже, които си падат по тръпката на преследването и веднъж заловили плячката си, губят интерес.
	Не биваше обаче да прибързвам със заключенията. Той имаше деца. Те бяха при него. Училището започваше чак другата седмица, така че нищо чудно още да не са си легнали и бе възможно да се е случило нещо, което да е привлякло вниманието на Мики.
	Оставих телефона на нощното си шкафче, угасих осветлението, пъхнах се под завивките и ги придърпах до раменете си, сгушвайки се под тях.
	Бях съвсем будна.
	И си мислех, че се бях съгласила да вечерям с Мики, а после той бе затворил, преди да успеем да се уговорим за каквото и да било.
	— О, господи — прошепнах.
	На входната врата се позвъни.
	Вдигнах рязко глава от възглавницата, по кожата ми пробяга тръпка.
	Звънецът отново се обади.
	Ръката ми отметна завивките, а краката ми се преметнаха през ръба на леглото.
	Стъпих на пода и се затичах, както си бях облечена в малката си тъмносиня сатенена нощничка с виолетова дантела (избор на Алиса, страшно изискана, ни най-малко вулгарна, ужасно секси).
	Външното осветление се беше включило… и фигурата на Мики се очертаваше през стъклото.
	Отключих, отворих вратата и вдигнах очи тъкмо навреме, за да се озова в силните ръце на Мики Донован; устните му откриха моите и ето че той вече ме целуваше.
	Притисната плътно в неговата топлина, аз го целунах в отговор.
	Целувахме се, влажно и сладко, и страстно, и необуздано, на площадката пред отворената врата на къщата ми и това продължи страшно дълго.
	Всяка шибана секунда беше невероятна.
	Аз се бях повдигнала на пръсти, обвила ръце около раменете му; Мики беше сложил едната си ръка на кръста ми, поел тежестта на тялото ми, а другата беше заровена в косата ми. Най-сетне той сложи край.
	Бавно, с подпухнали, изтръпнали устни (тръпнеха много повече неща от устните ми), аз отворих очи.
	— „Лобстър Маркет“, утре вечерта в седем? — попита той с натежал глас; дори в сенките усещах, че очите му горят.
	Почувствах как в гърдите ми се надига смях на неподправена радост, потиснах го до усмивка и отвърнах задъхано:
	— Става.
	— Никакви деца. Само ти и аз.
	Кимнах, все така обвила ръце около него, докато Мики продължаваше да ме държи в прегръдките си.
	— Само ти и аз.
	Той се наведе толкова ниско над мен, че носът му докосна моя.
	— Взе правилното решение, Ейми.
	Точно в този момент определено имаше страшно много доказателства в подкрепа на това.
	— Не съм сигурна, че имах някакъв избор, Мики — признах си и по лицето му се разля широка усмивка.
	Бях си я върнала.
	И това също беше прекрасно.
	Мики се наведе, за да ме остави да стъпя на земята, и понечи да ме пусне. Казах си, че на този етап би било леко обсебващо да се вкопча в него, така че не се възпротивих.
	Обвил едната си ръка около мен, той вдигна другата и отметна бретона от очите ми.
	— Ще се видим утре, бейби.
	Да, така беше.
	Намирах се в прегръдката му и все пак…
	Нямах търпение.
	— Ще се видим утре — потвърдих.
	Той отново се усмихна широко, наведе се и като ме целуна по носа, най-сетне ме пусна.
	— Не се прави на учтива. Искам да чуя как ключалката изщраква зад мен — нареди той.
	Господи.
	Мики.
	— Окей.
	Отидох до вратата и я задържах, докато той се отдалечаваше.
	Тъкмо се канех да затворя, когато той се обърна и ме повика:
	— Ейми?
	— Да?
	И тогава получих огромна усмивка и поглед в очите му, който не бях виждала до този миг.
	Усмивка и поглед, които предвещаваха онова, което ми беше казал по-рано.
	Когато ме направеше своя, а той щеше да ме направи, щеше да ме разбие.
	А после каза:
	— Хубава нощничка.
	Трябваше да се вкопча във вратата с всички сили, та краката ми да не се подкосят.
	Той се обърна и се отдалечи, а аз си заповядах да заключа вратата, а не да се втурна след него или пък да се разтопя в локвичка.
	Върнах се в спалнята с разтреперани крака и се пъхнах в леглото, убедена, че никога няма да успея да заспя.
	Спах като къпана.


>	Глава 14
>	Всичко за мен

	На следващата вечер седях до Мики в неговия пикап, почти парализирана от притеснение.
	Първо, защото това наистина се случваше. Бях в колата на Мики и той щеше да ме заведе на вечеря в ресторант.
	След всичко, което се беше случило вече, това беше нашето начало.
	Само че този път нямаше деца, разпродажба в къща и ние не се карахме.
	Ами ако нямахме какво да си кажем?
	Господи, ами ако му се сторех безинтересна?
	Смешно бе (и под смешно всъщност имах предвид плашещо) колко красноречив е фактът, че изобщо не се бях притеснявала дали Бостън или Брадли ще ме сметнат за интересна.
	Ала просто копнеех да бъда интересна за Мики.
	И ужасно се страхувах, че няма да е така.
	Освен това, почти в мига, в който се бях събудила, бях преровила всичките ми нови дрехи и бях установила, че нямам какво да облека за срещата ни.
	Така че бях отишла на покупки.
	В седмия магазин в мола се спрях на рокля тип кафтан, която според мен беше умопомрачителна. Изглеждаше като направена от шалове с калейдоскопичен светлосин и лавандулов десен. Стигаше ми до коленете, с висока, пристегната под гърдите талия и широки три четвърти ръкави. И най-важното — имаше дълбоко — образно деколте, което се спускаше до талията и разкриваше гърдите ми. Бях я съчетала с леки тъмносиви велурени сандали с високо, тънко токче.
	Страшно секси.
	Купих си този тоалет, защото беше очевидно, че на Мики му бе харесала роклята, с която бях на срещата с Брадли.
	Ала „Лобстър Маркет“ не беше „Стрехите“. Бях обядвала там с Рут и Дела. Малка черна рокля не беше подходяща. Нуждаех се от нещо по-неофициално, но едновременно с това показващо недвусмислено, че за мен тази среща е специален случай — не исках Мики да си помисли, че не получава най-доброто от мен.
	Добрата новина беше, че когато се появи на вратата, очите му се спряха върху деколтето ми и в тях лумна пламък.
	Ала грабна ръката ми и ме издърпа навън, изчаквайки само за миг, докато заключа, преди да ме поведе бързо към пикапа си, който бе спрял пред нас, за да не се налага да вървя чак до къщата му.
	Което беше много мило.
	Не каза обаче нито думичка за роклята.
	И накрая, страшно се притеснявах, защото отивахме на първата ни среща, ала след всичко, което се беше случило — караници, барбекюта, игра на фризби, семейни вечери — това сякаш беше нашата четвърта или пета среща.
	Което някога бе моментът, в който обикновено идваше ред на секса.
	Преди Конрад не бях имала много партньори, но не бях и девствена. А двамата с Конрад имахме добър сексуален живот. Живот, който харесвах. Който си мислех, че и двамата харесваме. Който бе продължил от началото до самия край и не бе пострадал нито когато бях бременна, нито след бременностите ми, докато все още не бях свалила качените килограми. И въпреки че Конрад ме беше насърчавал да го направя, защото било „по-здравословно“, нито за миг не се бе държал така, сякаш вече не ме намира за привлекателна.
	Със сигурност исках да правя секс с Мики, ала освен това ужасно се страхувах не само защото може би щях да му се сторя скучна събеседница, но и много отдавна не бях правила секс. Не можех да си представя, че е възможно да забравиш как се прави, но се притеснявах да не бъда напрегната или твърде много да се тревожа дали му давам онова, от което се нуждае, и дали няма да реши, че изобщо не ме бива в леглото.
	И тогава какво?
	С усилие се спрях да не закърша ръце, чудейки се истерично дали не трябваше да преспя с Брадли, просто за да си опресня уменията, когато Мики ме повика:
	— Ейми.
	— Да.
	Господи, дори гласът ми беше напрегнат!
	— Аш излезе с приятелки. Ще се прибере до десет часа.
	— Окей — измърморих аз.
	— А на връщане от ресторанта трябва да приберем Кил, който е заедно с няколко негови приятелчета.
	— Окей — продължих да мърморя.
	Изведнъж потръпнах и погледнах надолу, почувствала ръката на Мики върху лакътя си. Пред очите ми тя се плъзна надолу, изпращайки тръпки по цялото ми тяло, докато тежката му длан не обхвана моята.
	— Опитвам се да ти кажа, че трябва да се отпуснеш — продължи той нежно. — Децата ми ще си бъдат вкъщи тази вечер и понеже, когато най-сетне те имам, възнамерявам да не бързам, а не да те изчукам на две на три върху дивана, така че да мога да се върна при децата ми, това днес е просто вечеря, бейби. Ти и аз, и малко време само за нас двамата. Когато съм в състояние да се съсредоточа единствено върху теб, тогава ще стигнем докрай. Дотогава просто се отпусни и се забавлявай.
	Откъде знаеше какво става в главата ми?
	Може би защото мислеше за това, да прави секс с мен.
	Само че не и тази вечер.
	Което беше облекчение.
	Макар и да не помогна това, че от забележката му „възнамерявам да не бързам“ ме обзе желание да правя секс с него още тук и сега.
	Порив, който добавих към списъка с нещата, за които продължавах да се притеснявам.
	— Чуваш ли ме? — попита Мики, когато не му отговорих, и стисна ръката ми.
	— Да.
	— Ще се отпуснеш ли? — не отстъпваше той.
	— Не се караме — избъбрих аз и го погледнах, за да видя дали гледа към пътя.
	— Не — съгласи се той.
	Аз съзерцавах красивия му профил.
	Нямаше едва набола брада — беше се избръснал за мен.
	Харесваха ми бакенбардите му.
	Още повече ми харесваше това, че бе положил усилие за мен.
	Останалото си беше в обичайния му стил — избелели дънки, мека памучна риза с навити ръкави.
	Ала дънките не бяха чак толкова избелели, а ризата беше приятно бежово и светлосиньо каре на бял фон, съвсем мъничко по-хубава от онези, с които го виждах обикновено.
	Да, беше направил усилие за мен.
	Това означаваше нещо.
	Така че реших да бъда напълно откровена.
	Стиснах малко по-силно пръстите му и се обърнах към него.
	— Ами ако без деца и без караници откриеш, че не съм ти интересна?
	Ръката му потръпна в моята и едва не ми причини болка, толкова огромна бе силата му, и той избухна в смях.
	Според мен в забележката ми нямаше нищо смешно.
	— Мики — разсърдих се аз.
	Виждах, че се опитва да потисне смеха си, когато каза невярващо:
	— Ти, наследницата на „Колуей“, която е по-заета и от мен, а аз на практика работя на две места и сам отглеждам децата си, в тази шибана рокля, седнала насреща ми с милион истории за старци и какви ги вършат те в старческия дом, да не говорим пък какви ги вършиш ти, когато се събереш с Алиса и Джоузи… да не си ми интересна?
	От неговата уста звучеше абсолютно невъзможно.
	— Вече си чувал много от разказите ми за старците, Мики — напомних му.
	— Те всички ли са ритнали камбаната, откакто ми ги разказа за последен път? — попита той.
	Сърцето ми се сви само при мисълта за това, докато отговарях с усилие:
	— Разбира се, че не.
	— Тогава не се притеснявай — измърмори той и ме пусна, за да улови волана, докато с другата си ръка даде мигач.
	— Не мога цяла нощ да те развличам с патилата си в „Гълъбовата къща“.
	— Можеш да ме забавляваш, като използваш думи от рода на „патила“ — отвърна той за мое немалко учудване.
	— „Патила“ е забавно?
	— Ейми — бе единственият му отговор, но името ми бе изречено с усмивка.
	Така че попитах:
	— Само това ли? _Ейми?_
	Той се огледа на двете страни и зави.
	— Потвърждавам. „Патила“ е смешно.
	— Защо?
	— Защо е смешно каквото и да било? Просто си е смешно.
	— Намирам го за странно — промърморих, без да съм сигурна дали забележката му би трябвало да ме жегне, или не.
	Той ме чу.
	Разбрах го, когато каза:
	— Не ти се подигравам, бейби. Просто е сладко. Каквато си и ти, когато не си твърдоглава и трън в задника.
	Господи.
	Наистина ли?
	Изгледах го свирепо.
	— Ти също можеш да бъдеш твърдоглав и трън в задника, Мики.
	Той ме погледна, широко ухилен.
	— Виждаш ли? Вече имаме много общи неща.
	И в този миг си дадох сметка, че просто се закача с мен; дадох си сметка също така, че е забавно и сладко. Освен това ни поставяше в положение, където бяхме познати. Това не беше първа среща, за която да се притеснявам. Ние бяхме Мики и Ейми, отиващи на вечеря.
	Обзе ме огромно облекчение и бях благодарна на Мики, че ми го беше показал.
	Не го споделих на глас. Просто извъртях очи и погледнах напред, но го сторих с усмивка.
	И когато го направих, видях, че сме на Крос Стрийт. Отидохме до края, край кея, и намерихме място за паркиране съвсем близо до „Лобстър Маркет“. Очевидно беше голям късмет, защото улицата беше пълна не само с коли до бордюрите, но и с разхождащи се хора.
	Предположих, че гражданите на Магдалийн бяха решили да се насладят на последните дни на лятото. Докато живеехме в Ла Хоя, нямахме сезони и бях забравила как се научаваш да се възползваш до краен предел, преди топлината и дългите дни да са си отишли.
	След като паркирахме, Мики слезе и докато аз успея да отворя и да сложа крак на прага, се озова до вратата ми. Подаде ръка и ми помогна да сляза, след което затвори, заключи с дистанционното и ме поведе към тротоара.
	Държеше ме за ръка и аз отново си помислих, че е много сладко.
	Когато влязохме в „Лобстър Маркет“, салонната управителка го посрещна с усмивка.
	— Здрасти, Мики. Масата ти е готова.
	И като се усмихна и на мен, тя взе няколко менюта.
	Учудена бях, че в „Лобстър Маркет“ има резервации (учудена бях също така, по един хубав начин, от милия жест на Мики да си направи труда да ни запази маса).
	Все така държейки ме за ръка, Мики ме поведе след салонната управителка и докато се оглеждах наоколо, усетих как нещо в мен се успокоява.
	Защото „Лобстър Маркет“ съвършено въплъщаваше Мики.
	И Магдалийн.
	А може би и мен.
	Никога не бях идвала тук вечер. Светлините бяха приглушени и също както на обяд, върху масите имаше четвъртити стъклени вазички, пълни с ниски напъпили цветя, само по два-три стръка във ваза, но те придаваха класа на мястото. Освен това не бяха сменили покривките на синьо-бели карета. Солниците и пиперниците бяха стъклени и привлекателни, но не кристални.
	Забелязах обаче, че за вечерта нямаше хартиени салфетки, както на обяд, а бели и сини салфетки от плат. Освен това бяха запалили малки свещи.
	Гледката, която се разкриваше към кея от големите прозорци, беше невероятна.
	Въпреки че беше хубаво, едва ли можеше да се нарече романтично.
	Беше място, което ставаше за всичко. Среща. Семейна вечеря. Каквото поискаш. Каквото човек поискаше. Не беше лъскаво, не беше и съвсем обикновено. Не беше заведение за хамбургери, където се отбиваш, за да хапнеш набързо. Беше място, което да направиш специално, какъвто и повод да имаш.
	Не беше елегантно и изискано, но храната не беше евтина и беше наистина вкусна.
	Беше съвършено за Мики.
	И, реших аз, докато вървях ръка за ръка с него, за мен.
	Ресторантът не беше пълен, макар че нямаше много свободни места, и салонната управителка ни заведе до една отлична маса до прозорците, така че нищо да не пречи на невероятния изглед.
	Съвършено.
	Мики ме настани, след което седна на мястото си и салонната управителка ни подаде менютата. Преди дори да успеем да ги отворим, се появи един помощник-келнер с две чаши вода.
	След като той си тръгна, аз оставих менюто на масата и погледнах Мики.
	— Ти си роден в Мейн, покажи ми как се яде омар в заведение в Мейн — заявих предизвикателно.
	Очите на Мики се вдигнаха от менюто и аз видях, че се усмихват.
	— Има ли нещо, което не харесваш? — попита.
	— Май не.
	— Тогава приемам — промърмори той и отново заби поглед в менюто.
	Сервитьорката се появи, за да вземе поръчките ни за питиета. Аз си избрах бяло вино, а Мики — бира. Получихме напитките си и Мики й върна менютата, след като поръча и за двама ни миди на пара, крем супа от миди, салата и два омара.
	Когато сервитьорката се отдалечи, аз го погледнах с разширени очи.
	— Това е страшно много храна.
	Погледът му стана предпазлив, но дори така не се откъсна от моя, докато отговаряше:
	— Ейми, трябва да ядеш повече, бейби.
	И аз отново почувствах как нещо в мен се успокоява.
	Почувствах го, защото от някои неща, които ми беше казал, и начина, по който ме бе поглеждал понякога, със закъснение разбрах — забелязал бе, че съм отслабнала и знаеше защо.
	И се тревожеше за мен.
	— С всичко, което се случваше, понякога забравях… — започнах да обяснявам, но той ме прекъсна нежно.
	— Нещата започнаха да се нареждат, така че, грижи се по-добре за себе си. Обещаваш ли?
	Имаше право. Нещата наистина започваха да се нареждат.
	Трябваше да се грижа по-добре за себе си.
	Аз кимнах.
	И тогава срещата ни започна официално.
	Заприказвахме и разговорът течеше леко.
	Той сподели, че макар Рианон все още да не се беше появила, Кил отново бил „в релсите“ и двете му деца се готвели за училище.
	А после спокойствието се разля още по-дълбоко в мен, когато красивите му сини очи станаха топли, вглъбени и още по-красиви, докато му разказвах първите истински неща за моите деца: това, че Пипа е разстроена, че не са я приели в отбора на мажоретките, и че двамата заговорничат с мен да докараме брат ми в града за Деня на благодарността.
	— Тази година аз ще съм домакин за Деня на благодарността — съобщих му щастливо и той изглеждаше така, сякаш се радва не по-малко от мен.
	— Близка ли си с брат ти? — попита ме.
	— Да. Докато растяхме, той понякога беше досадният по-голям брат, но вкъщи бяхме аз и той. Татко винаги работеше. Мама си имаше своите приоритети. Бяхме отгледани най-вече от бавачки. Мама смяташе, че единственият й майчински дълг е да бъде недоволна от тях, да ги уволнява, а после да наема някоя друга, с която да свикнем точно преди и тя да бъде уволнена. Така че ние бяхме умни и имахме късмет, че след като имахме единствено един друг, станахме близки, а не се изгубихме всеки в свой собствен свят.
	— Хубаво е, че си имала някого — каза Мики и аз се усмихнах.
	— А най-хубавото е, че Лор не беше просто единственият човек, озовал се случайно до мен. Той е добър човек, който наистина обича своята вероятно дразнеща малка сестричка.
	— Аз имам само братя и винаги съм искал сестра — каза Мики.
	— Дори и със страхотен брат като него, аз исках също — отвърнах.
	Разговорът продължи по същия непринуден начин и когато мидите ни пристигнаха, а след това изядохме крем супите си, Мики ми поръча още една чаша вино, когато първата взе да привършва.
	Той ми разказа за работата си и сподели защо не харесва шефа си.
	Беше, защото шефът си бил създал нещо като монопол в окръга, тъй като редовно правел прекалено ниски оферти. Успявал да го постигне, като използвал некачествени материали. Освен това притискал работниците си да приключват работата възможно най-бързо и с най-малко усилия, което означавало, че не само материалите, но и трудът не били качествени.
	А Мики, който ръководел покривните работници, а понякога и строителната бригада, мразеше онова, което шефът му го караше да прави. Не беше съгласен с него.
	Ала задълженията му не включваха да го харесва или да е на едно мнение с него. Работата му беше да изпълнява нареждания.
	За човек като Мики това бе нещо, което изобщо не му се нравеше.
	И така, като лицето на бизнеса пред клиентите, Мики беше между чука и наковалнята: работниците се сърдели, че не им дават време да си свършат работата и че ги притискат да работят извънредно и през уикенда, а пък клиентите му звънели, за да се оплакват, когато неминуемо започнели да се появяват проблеми.
	Отбелязах си наум да потърся някого извън окръга, ако някога имам нужда от каквато и да било работа по къщата, но иначе нямаше кой знае какво да кажа, освен:
	— Съжалявам, миличък. Звучи ужасно.
	— Да, отвратително е. Но добрата новина е, че ако съм готов да рискувам, нещата могат да се подобрят.
	Тъй като ситуацията с работата му изглеждаше наистина гадна, а това звучеше вълнуващо, аз се приведох над празната си купичка от супа, с ръка около винената чаша, облегнала лакът на масата, и попитах:
	— Как?
	— Командирът ми каза, че градската управа ще гласува дали да отделят още пари за пожарната. Преди около пет години имахме нов строеж. Не чак толкова голям, около двайсет къщи, но това все пак означава повече хора и повече данъци. А сега „Клубът“ поиска разрешение за изграждане на игрище за голф и къщи, които да бъдат построени около него. А и онзи търговски обект на кея Милс вече работи — още сгради, още бизнес. Имаме достатъчно доброволци, но всеки е наясно, че едва стигат и че всички сме принудени да даваме страшно много от времето си.
	Аз кимнах, без да споделя, че не ми харесваха думите на Мики за това, че е „принуден да дава страшно много от времето си“.
	— Клубът?
	— „Клубът на Магдалийн“. Частен бар и ресторант, членове, много пари.
	— А — промълвих аз и той продължи.
	— Така че командирът отиде в Градския съвет с предложение. Да остане на заплата за непълен работен ден като командир на станцията, а те да отпуснат заплащане за пълен работен ден за един пожарникар, който ще помага на командира да набира доброволци, да изготвя графиците им и да ги тренира.
	— И ти искаш да бъдеш този пожарникар — прекъснах го аз.
	— Не, Ейми, искам да бъда командир на станцията.
	Аз примигах.
	— Боби е на шейсет и три — обясни той. — Не може да се издържа от заплатата на непълен работен ден, макар тя да не е никак лоша. Така че той работи допълнително, а е командир на пожарната от единайсет години. Градът може и да е малък и заспал, но се случват инциденти, а пожарната винаги трябва да е в готовност. През последната си ваканция Боби и жена му ходиха да разглеждат къщи в Тусон. Готов е да се пенсионира. А когато това стане, ще ме препоръча на Общинския съвет за неговото място. Аз имам най-дълъг стаж, най-голям опит, замествам го, когато него го няма. Така че мога да върша тази работа, да получавам заплатата и да си имам моя бригада.
	— От пожарникари?
	— Да. Както и от покривни работници — отвърна той и очите ми се разшириха. — Ще започна свой собствен бизнес. Хората тук ме познават. Няма да работя най-евтино, но ще бъде качествено. Покривът им ще бъде поправен или покрит наново, без да им се налага да се тревожат за следващия дъжд, нито за времето за поне десет или петнайсет години напред, в зависимост от материалите, за които си платят. Знам, че мога да взема бизнеса на Ралф. Мога да го направя и със строителния му бизнес. Вече имам лиценз, извадих си го преди доста време, когато Ралф ме вбеси повече от обикновено. Тогава обаче тъкмо се разправях с Рианон и нямах време да го напусна. Но ако го направя, ще трябва да започна по-скромно и да развия бизнеса. Няма защо да се тревожа за бригадата — момчетата на Ралф до един ще дойдат с мен. Пресметнал съм го само наум, но с парите, идващи от пожарната, за около шест месеца ще трябва да позатегнем коланите, след което ще започна да излизам на печалба и в крайна сметка положението ще стане много по-добро за децата и за мен.
	— О, господи, Мики, това е страхотно — прошепнах аз и се протегнах покрай купичките от супата, за да уловя ръката му върху масата.
	Той обърна длан, обви пръсти около моите и ги стисна.
	— Би било, ако успея да го направя — съгласи се той.
	— Сигурно ли е, че ще получиш поста в пожарната? — попитах.
	— Абсолютно.
	— Кога ще се пенсионира сегашният командир?
	— Не съм сигурен дали ще изкара и двете години, които си беше планирал да изчака, преди да се пенсионира. На Боби му е писнало не само от работата, но и от Мейн през зимата. Бих могъл да говоря с него, но мисля, че иска да е сигурен, че пожарната се намира в състояние, в което ще се чувства спокоен да я остави, и едва тогава да си тръгне.
	— В такъв случай не би ли могъл да започнеш още сега? Бизнесът с покривите — поясних. — Не някоя голяма поръчка, за която трябва да напуснеш работа, ами, и аз не знам, някои по-малки ангажименти тук-там? Така че, когато наистина го направиш, да започнеш с летящ старт.
	Трябваше да пуснем ръцете си, защото помощник-сервитьорът дойде, за да прибере празните съдове. Мики ме гледаше изучаващо, без да казва нищо.
	— Извинявай — промълвих, след като помощник-сервитьорът си тръгна, смятайки, че съм разчела правилно мълчанието му. — Нищо не знам за тези неща.
	— Идеята е добра, Ейми — отвърна той, за моя изненада. — В договора ми с Ралф няма клауза против конкуренцията. Бих могъл да оставя да се поразчуе, да поработя тук-там, да си отворя телефонна линия за спешни случаи, да говоря с някои от момчетата, които биха се съгласили да поемат малко допълнителна работа, да започна да си набирам екип. Да поставя основите, докато все още съм на пълна заплата.
	— Ралф няма ли да се ядоса?
	— Проблемът си е негов — сви рамене Мики. — Няма причиня да се оплаква от работата, която съм нает да върша, така че няма за какво да ме уволни, а и не е глупав. Знае, че съм принуден да понасям цял куп оплаквания заради него, и едва ли ще иска да се лиши от подобен буфер. Но ако реши да се отърве от мен, така да бъде.
	Усмихнах се широко и Мики ми отвърна със същото.
	И от това усетих как онова спокойствие се разлива още по-дълбоко в мен.
	Мигът обаче отмина прекалено бързо, когато сервитьорката се появи с омарите ни.
	Аз се взрях в моя, мъчейки се да скрия ужаса си.
	Бях яла омар. Харесваше ми.
	Но никога досега не ми се беше налагало сама да го направя на парчета, за да го изям.
	Все още се взирах в него, когато Мики го взе в ръка.
	Вдигнах поглед и го видях да поклаща глава, широко усмихнат, след което умело го разкъса с думите:
	— Моята изтънчена наследница не иска да си изцапа ръчичките.
	Закачаше се. Това бе обичайното му красиво (и още как!) шегуващо се аз.
	Но освен това беше дразнещо.
	— Никога досега не съм разкъсвала омар на парчета, Мики. Ако просто ми обясниш как, бих могла да го направя и сама — заявих, докато той оставяше опашката върху чинията ми.
	Макар че всъщност страшно исках да изям омара си, но изобщо не исках да го правя на парчета.
	Очите на Мики се вдигнаха към мен, спуснаха се към деколтето ми и отново се вдигнаха нагоре.
	— И да си опръскаш роклята със соковете на омара? Как ли пък не, бейби.
	Харесваше ми, че бе впечатлен от роклята ми.
	Харесваше ми, че се грижи за мен, като разкъсва яденето ми на парчета.
	Не ми харесваше това, че ме беше нарекъл „изтънчена наследница“.
	Макар че, ако трябваше да съм откровена, беше ми харесало, че ме беше нарекъл неговата „изтънчена наследница“.
	— Не съм изтънчена наследница, Мики — сопнах се.
	Той пусна и щипките в чинията, а после сложи гадната част в един съд, който сервитьорката ни беше донесла за тази цел. Погледът му се вдигна към мен.
	— Караш мерцедес. Живееш в „Синята скала“. Ходиш до хранителния магазин и идваш на семейна вечеря у нас на високи токчета. Ти си изтънчена наследница, Ейми — отвърна той.
	— Държа да знаеш, че сама се справям с цялото си пране, готвене и чистене — обявих аз.
	Мики взе своя омар, все така, без да откъсва танцуващи очи от мен.
	— Цялото? Впечатляващо, бейби.
	Изгледах го свирепо, въпреки че по тялото ми се разля топлина.
	Закачаше се с мен, и то така, че да ме подразни — обичаше да ме предизвиква и аз знаех защо.
	Дори когато всичко между нас беше наред, искаше да не свалям, както сам се беше изразил, „боксовите ръкавици“, тъй като му харесваха нашите словесни схватки — между нас имаше искра, която, подкладена дори от една целувка (а рано или късно — и от още нещо), бързо се разрастваше в изпепеляващ пожар.
	От тази мисъл усетих как изтръпвам на едно много лично местенце и усещането беше прекрасно. Усещане, на което бих искала да се насладя доста по-дълго.
	Но не можах.
	Защото изведнъж косъмчетата по тила ми настръхнаха.
	А най-изумителното бе, че в същия миг видях как Мики се напрегна и главата му се обърна настрани.
	Проследих погледа му и на свой ред се напрегнах.
	Защото към една от масите в ресторанта вървяха Мартин и Конрад. И двамата гледаха към нас с Мики.
	Конрад изглеждаше подразнен. Разбира се, през последните три години той придобиваше това изражение винаги когато ме погледнеше.
	Мартин също изглеждаше подразнена, ала докато очите й се стрелкаха между Мики и мен, в изражението й се прокрадна още нещо.
	Злоба.
	И ако можех да повярвам, завист.
	И действително имаше за какво да ми завижда.
	Тя имаше Конрад, който бе женкар и най-вероятно й изневеряваше.
	А аз седях с Мики, който бе много по-красив, мил, забавен и се целуваше далеч по-добре.
	Да не говорим пък че роклята ми беше много по-стилна от нейната пола, а обувките ми направо можеха да сритат задника на нейните.
	Косъмчетата на тила ми се слегнаха.
	— Мамка му — изръмжа Мики.
	— Миличък — повиках го и той ме погледна. — Благодаря ти, че разкъса яденето ми на парчета.
	Това бе моят начин да му кажа, че важните тук бяхме той и аз, това беше първата ни среща и Конрад и Мартин нямаше да я развалят.
	Той ме погледна изпитателно, а после очите му се стоплиха, лицето му омекна и аз усетих, че ме е разбрал.
	— За теб винаги, Ейми.
	Усмихнах се широко.
	А после погледнах към чинията и се залових с щипките на омара.

	* * *

	Докато свършим с вечерята, бях преяла и благодарна, че в опита си да ме накара да се храня по-добре, Мики не беше настоял да си взема и десерт, защото просто нямаше да съм в състояние да се справя.
	Ала бих искала да го направя.
	Заради него.
	Освен това бях изпила три чаши вино, храната беше вкусна, компанията — още по-добра и бях установила, че цял ден съм се притеснявала напразно.
	Нямаше неловки паузи. Нямаше търсене на теми за разговор. Нямаше панически опити да бъда интересна.
	С Мики вече бяхме положили основата. Познавахме се, знаехме за живота на другия. Той се закачаше, аз реагирах. Говорехме за деца и работа, и семейство, и живота, и всичко ставаше от само себе си.
	Имаше толкова много неща за откриване, ала то се случваше непринудено и естествено.
	Мики беше добра компания.
	И най-важното — ясно показа, че и той се чувства по същия начин с мен.
	Всъщност, когато му бях дала да разбере, че Мартин и Конрад не съществуват, те действително бяха престанали да съществуват.
	Така че краят на вечерята бе съвсем същият като началото.
	Непринуден и естествен… и важни бяхме единствено Мики и аз.
	Учудих се, но не неприятно, когато, след като излязохме от ресторанта, Мики не ме поведе към пикапа си, а вместо това се отправихме към кея ръка за ръка.
	За първи път идвах тук, но мястото ми хареса. Усещах мириса на морето, хладният въздух ме успокояваше, заедно с трите чаши вино, до ушите ми достигаше приглушеният, мелодичен звън на камбанките по шамандурите.
	А най-хубавото бе, че когато стигнахме до края, Мики ме завъртя с гръб към себе си, обви ръце около талията ми и ме притегли към горещото си тяло.
	— Ако някога ти хрумне да напуснеш Магдалийн, просто ела тук и веднага ще осъзнаеш, че си полудяла — промълви той и думите му ме накараха да се отпусна до него.
	Докато стоях там, заобиколена от миризми и звуци, с корем, пълен с вкусна морска храна, и ум — блажено спокоен след страхотната среща с Мики, аз попивах гледката наоколо.
	Магдалийн беше построен в няколко заливчета; центърът на града се намираше в най-дългото от тях. Бреговата линия се издигаше в сиви и черни скалисти урви — обвити в мрак, те изглеждаха голи, ала върховете им бяха покрити с дървета, сред които бяха пръснати къщи, и бледите светлини на потъналите в сенки постройки придаваха на гледката магическо усещане.
	То се усилваше от очарователната кула на фар, който грееше в нощта. И разбира се, „Лавандуловата къща“ на Джоузи и Джейк — една от забележителностите на магдалийнското крайбрежие. Тя беше голяма и живописна и светеше — очевидно хората, живеещи в нея, бяха будни, вършеха неща заедно, продължаваха традициите на обич и семейство, заради които беше построена къщата.
	„Синята скала“ не се виждаше от тук, тъй като беше построена високо над едно малко заливче и беше скрита от поглед. Зачудих се как ли изглежда брегът от морето.
	Вероятно — прелестно.
	От време на време откъм улицата зад нас долиташе шум на коли.
	Постоянни бяха само звънчетата на шамандурите и вълните, които миеха брега и се плискаха около колоните на кея, умиротворяваща, простичка красота.
	Обвих ръце около ръцете на Мики, които ме прегръщаха, и се облегнах на него.
	— Мога да разбера защо никога не си поискал да напуснеш това място.
	— Искам за децата си това, което искат те — заяви той. — Стига те да са щастливи, и аз съм щастлив. Ала се надявам, ако някога заминат, когато се върнат и аз ги доведа на това място, където и да ги е отвял животът, да почувстват до дъното на душата си, че тук и само тук е истинският им дом.
	Думите му бяха прекрасни, ала докато усещах Мики зад себе си, заобиколена от миризмите и звуците на кея в Магдалийн, изведнъж си дадох сметка, че никога не бях имала дом.
	Не и истински дом.
	Мислех, че имам такъв със съпруга и семейството ми, докато Конрад не ми го отне.
	А аз исках да имам дом.
	Дом, който изглеждаше като това място, миришеше като него, звучеше като него и усещането, от който бе като усещането от това, да стоя тук в прегръдките на Мики.
	Приспивайки бдителността ми с цялата тази красота, Мики го направи.
	Направи го нежно.
	Но въпреки това го направи.
	— Ако не си готова, Ейми, ти самата ще решиш кога. Ала, рано или късно, ще трябва да ми кажеш как е успял да ти вземе децата, бейби.
	Почувствах как всеки сантиметър от тялото ми се вкамени. Мики също го усети, нямаше как да не го усети, и ръцете му се обвиха още по-плътно около мен.
	Наведе глава, така че тя вече не докосваше косата ми, и прошепна в ухото ми:
	— Ако сега не е моментът, така да бъде. Но едно ще ти кажа, ако това между нас е каквото си мисля, че е, ще трябва да научиш, че на света няма по-сигурно място от моите прегръдки и когато си в тях, Ейми — той ме стисна малко по-силно, — можеш да ми поднесеш всичко.
	Затворих очи.
	_Ако това между нас е каквото си мисля, че е…_
	Може би, може би и той изпитваше същото, което и аз.
	И ако беше така, трябваше да научи истината възможно най-скоро.
	_На света няма по-сигурно място от моите прегръдки и когато си в тях, Ейми, можеш да ми поднесеш всичко._
	Отново отворих очи.
	— Казах ти какво стана с него и Мартин.
	Усетих дъха му покрай ухото си, а после и устните му, когато челюстта му се докосна до слепоочието ми.
	— Аха.
	Поех си дъх и го изпуснах.
	— Когато той ме напусна, аз откачих.
	— Имала си основание за това, Ейми.
	Взирах се в съвършения покой и красотата наоколо.
	А после реших, че това е важно, Мики беше важен и най-сетне бях пораснала.
	Така че тази ситуация можеше да се развие само по един начин и трябваше да намеря смелостта да поема по този път.
	Направих го, като се обърнах в прегръдките му, вдигнах ръце към бицепсите му и най-важното, улових очите му.
	— Когато казвам, че откачих — прошепнах, когато погледът му срещна моя, — наистина откачих, Мики. Почти полудях. Бях наранена и исках те да изпитат същото, така че ги нараних. Положих големи усилия да го направя. Възползвах се от всяка възможност за това, а ако нямаше такива, я създавах сама. Не направих онова, което би трябвало — не превъзмогнах болката, продължавайки напред заради себе си и заради децата ми. Вместо това я подклаждах и се хранех от нея, държах се егоистично, безразсъдно и което е най-лошото, озлобено.
	— Той е кръшкал и се е сгодил за друга жена, бейби. Пак ти казвам, че си имала основание.
	— Цели три години? — попитах аз.
	Той дори не мигна и на свой ред попита:
	— Има ли ограничение във времето за гнева от предателството?
	— Децата ми също го видяха, Мики.
	Този път той не каза нищо.
	Сърцето ми се сви, ала трябваше да продължа.
	— Би трябвало да ги предпазя от всичко това. Не мога да кажа, че се случваше много често. Но не беше и рядко. Случваше се на училищни събития. Когато Конрад ги вземаше. Когато аз ги вземах. Не би трябвало да го виждат. А когато не можеха да го видят, те чуваха. Аз непрекъснато кроях как да се скарам с Конрад и Мартин, как да ги унизя, как да излея болката си върху тях. Ходех в лекарския кабинет на Конрад. Ходех в болницата, където работеше Мартин. Исках всички да знаят що за хора са те. В крайна сметка единствената, която се излагаше, бях аз.
	— Децата ти как научиха за другите неща? — попита Мики.
	— Докато се бореше за родителските права, Конрад им каза. Преди да се преместят тук, те бяха достатъчно големи, за да говорят със съдията и да решат с кого искат да живеят. Аз сторих така, че да не искат да живеят с мен.
	Мики стисна устни, но все пак успя да процеди:
	— Той не е трябвало да го прави, Ейми.
	— Не биваше да му давам мунициите, за да може да го направи, Мики — отвърнах и поклатих глава, а после, понижавайки глас, си признах: — Не мисля, че разбираш колко ужасна бях. Колко грозна. Дребнава и глупава. Той нямаше друг избор, освен да ми отвърне твърдо и в крайна сметка да се премести в другия край на страната, за да опази семейството си от моята отрова.
	Когато Мики не каза нищо, усетих, че ме обзема паника.
	Вдигнах очи към неговите и побързах да го уверя:
	— Знам, че беше лудост. Ала това вече не съм аз. Няма по-сигурен начин за една майка да научи и най-тежкия урок от това, да й отнемат децата. И аз със сигурност го научих, Мики. Пропаднах в бездна от агония, която сама си изкопах, и допуснах да се удавя в нея, опитвайки се да завлека и околните в нея. И стигнах до крайности, за да го направя, повличайки и децата със себе си. Не заслужавах да бъда с тях, защото никоя добра майка не се държи по този начин. Но в мига, в който Конрад и Мартин се преместиха тук и взеха децата ми със себе си, разбрах, че нещо трябва да се промени. Дадох им цели месеци, в които виждах децата само за един уикенд на четири седмици, и го направих, за да могат да си отдъхнат от мен. И през цялото време планирах да се преместя тук, да поправя отношенията с децата, да изцеля семейството ми, за да мога да им дам нещо сигурно и здраво. Така че полудях, ала научих нещо. Научих, че това не съм аз. Беше някоя друга. Ала тя не беше истинското ми аз.
	Когато млъкнах, а Мики продължи да се взира безизразно в мен, аз обърнах глава и зареях поглед към морето, знаейки, че ме мисли за откачена кучка и ужасна майка и че ако нещата между нас се развалят, той може да очаква същото.
	А аз живеех срещу тях.
	Това бяха нашето начало и нашият край, както и знаех, че ще се случи, когато той научи за най-лошото у мен.
	Стиснах зъби, опитвайки се да преглътна напиращите сълзи, но не го винях.
	Което не означаваше, че не кървя вътрешно.
	— Свърши ли? — попита той безстрастно.
	Очите ми се вдигнаха към неговите.
	— Да — отвърнах предпазливо.
	— Отгледана от бавачки — бяха странните му думи.
	— Моля?
	— Докато растеше, родителите ти даваха ли ти нещо?
	Знаех какво ме пита, поклатих глава, ала отговорих:
	— Ами научиха ме, че трябва да се държа подобаващо, което в този случай означаваше, че подкрепяха всичките ми изпълнения, защото освен това ме научиха, че една Борн-Хатауей трябва да настоява да се отнасят към нея много по-добре, отколкото Конрад се държеше с мен.
	— Борн-Хатауей?
	— Майка ми е Борн — отвърнах и макар и неохотно, обясних: — Като в „Превоз на товари Борн-Тран“.
	Ръцете на Мики около мен потръпнаха, а очите му се разшириха леко, преди да се зареят над главата ми. От гърдите му се откъсна въздишка.
	Чувал беше за „Борн-Тран“.
	Нищо чудно.
	— Петрол и превоз на товари — промълви той.
	Втора грешка.
	Имах чувството, че няма да получа право на трета грешка.
	— Не си чувал за мен и не сме били обект на интерес, защото прадядо Хатауей държал личният живот на семейството да не става достояние на обществото — заявих глупаво и Мики ме погледна с все същото непроницаемо изражение. — Бил много умен мъж, така че още тогава видял как стоят нещата и разпоредил, че всичките му потомци трябва да се държат благоприлично. Не се търпели никакъв блясък и шумотевици. Гарантирал го, като включил в завещанието си клауза, според която, ако се случело нещо подобно, провинилият се нямало да получи доверителния си фонд, а ако станело по-късно в живота, той щял да бъде анулиран. Ние живеехме тихо, съгласно заповедите му, дори когато той отдавна не беше между живите. Мама и татко бяха съвършени един за друг, тъй като и нейното семейство споделя същата философия. — Сведох поглед към гърдите му и довърших: — Макар че вуйчо Хю е малко по-щур.
	— Ейми — повика ме Мики и аз го погледнах в очите. — Значи, си наследница на пари от нефт и от превози — отбеляза той.
	Кимнах.
	— Отгледана от бавачки.
	Кимнах отново.
	— И не си близка с родителите ти.
	Поклатих глава.
	— Ами брат ти?
	— Лор почти не говори с тях — прошепнах и добавих глупаво: — Или поне почти не говори с татко.
	— Ясно — изсумтя той. — Значи, си наследница на цял куп пари от нефт и превози, омъжила си се, родила си деца, а после съпругът ти те е прецакал. Дотогава животът ти е бил приказен и вероятно си имала всичко, което някога си искала, с изключение на най-важното. Така че, когато нещо, което си искала, ти е било отнето, ти не си имала представа как да се справиш и никаква основа, на която да се опреш. Това, което си имала, са родители, според които е трябвало да си го върнеш на бившия ти, защото е имал дързостта да се подиграе с една Борн-Хатауей.
	Животът ми не беше приказен.
	Но разбирах за какво говори.
	— В общи линии е така — отвърнах, все така шепнешком.
	Мики кимна.
	— Колко време си била с него?
	— Бяхме женени шестнайсет години и още три преди това.
	Нещо се раздвижи в очите му при тези думи, но той не каза нищо. Вместо това заяви:
	— Значи, той се е изгаврил с теб, ти си откачила и си започнала да се държиш като психарка с него.
	Да, ето го — мислеше, че съм психарка.
	— Да.
	— А родителите ти не са те посъветвали да му отмъстиш, като си наемеш истински добър адвокат?
	— Имах такъв — обясних. — Но бях изгубила представа за това, кое е важно, и не го оставих да се бори така, както той предлагаше, защото не исках децата ми да бъдат подложени на нещо толкова грозно.
	— Ала те са станали свидетели на друг вид грозота.
	Не бях в състояние да го изрека на глас, така че просто кимнах.
	— Понякога се случват гадни неща.
	Усетих как устните ми се отварят.
	Отне ми известно време, но най-сетне успях да попитам:
	— Моля?
	— Кълна се, направо съм изумен, че си намерила сили да се стегнеш по този начин.
	Толкова бях изненадана, че не бях в състояние да кажа каквото и да било.
	Мики продължи:
	— Докато растях, знаеш, че имахме пари, не като теб, но в този град бяхме част от елита. На татко му предложиха да стане член на „Клуба“. Дядо не членуваше, защото беше ирландец и католик, а тези в „Клуба“ били задници. Все още си бяха задници, когато поканиха татко, който очевидно също е ирландец и католик, но по онова време вече беше натрупал толкова много пари, че те решиха, че могат да нарушат расисткото си, тесногръдо неписано правило, и го поканиха. Той прие само за да може да намери начин да им го начука.
	Мики млъкна и тъй като не знаех какво друго да кажа, аз промълвих:
	— Окей.
	Той продължи:
	— Така че татко ходеше там и се напиваше, и се държеше шумно и ужасно, наслаждавайки се на всяка минута, защото знаеше, че онези арогантни копелета не могат да го търпят. Пускаше и нас да ходим, знаейки, че и ние ще се напием и ще бъдем шумни и ужасни. Както и направихме, и дори нещо повече — сбивахме се с всеки надут задник, който ни погледнеше накриво, а както сигурно се досещаш, мястото беше пълно с такива. Вероятно знаеше, че ще сторим всичко по силите си да си легнем с всяка фрашкана с пари кучка, която успеем да докопаме, и най-вероятно именно затова ни мушваше кондоми, слагаше ги под възглавниците ни.
	Въздъхнах тихичко, но не казах нищо и Мики продължи:
	— Така и правехме. Бил съм с предостатъчно разглезени богаташки момиченца, Ейми, и никоя от тях не беше толкова тъпкана с пари, колкото си ти. Те пораснаха и някои от тях все още живеят тук, но никоя няма и грам желание да научи каквото и да е, освен да си мисли, че има правото да получи всичко, което пожелае, и да прави всичко, което си поиска, и изобщо не ги интересува дали това е правилно, или не, и дали наранява някого.
	— Аз… — започнах, но замълчах, когато той ме прегърна още по-силно и наведе глава, така че лицето му беше съвсем близо до моето.
	— Препънала си се — заяви той твърдо. — А после си се изправила, отворила си си очите, видяла си какво е наистина важно и си започнала да се бориш за него. Допуснала си грешка, а сега се опитваш да я поправиш. Това е единственото, което има значение.
	Не можех да повярвам на ушите си.
	— Наистина ли… мислиш така?
	— Абсолютно. Не грешките, които допускаме в живота си, определят нашата същност. А това, как се справяме с тях. Ти си сгрешила и сега се опитваш да поправиш стореното, и то по правилния начин, и именно това е истинската ти същност. Една майка, която иска да излекува семейството си и да се погрижи децата й да бъдат сигурни и щастливи. Така че, наистина, ти имаш тази сила в себе си, това е, което винаги си била. Бившият ти те е препънал, ти не си го очаквала и не си реагирала както трябва. Ала това е отминало, така че трябва да намериш сили да продължиш.
	— Аз… трудно ми е да преглътна това, че изобщо допуснах подобна грешка.
	Мики вдигна глава, но въпреки това остана близо до мен.
	— Да, разбирам, че тя ти е струвала много. Но не на твоите рамене тежи вината за истинските корени на проблема. Ясно ми е как са се развили нещата, ала това, че един мъж, който е изневерил, е манипулирал ситуацията, която той е създал, спечелил е децата си и продължава да мачка жената, с която се е изгаврил? — Той поклати глава. — Не. Сега и ти го разбираш, виждам това. Но ще повторя: не. Имаш право. И сама го знаеш, така че не е нужно да го казвам, ала децата ти не е трябвало да видят всичко това. Само че онова, което аз видях, как един мъж, който в продължение на шестнайсет години е делил леглото ти, а после е разрушил семейството ви, те направи на нищо на прага на собствената ти къща, без ти да си сторила нищо друго, освен да се преместиш по-близо до децата си. Той е истински шибаняк, Ейми, и във всичко това, каквото и да си му поднесла, той си го е изпросил и си е заслужил всяка секунда от гадостите, които си му сервирала. Така че… не се измъчвай повече. Защото вината не е твоя.
	— Не трябваше да ближа раните си, да не им позволявам да зараснат, да ги раздразвам още повече — казах. — Трябваше да ги излекувам, да се взема в ръце и да продължа напред.
	— Рианон се напиваше до припадък всяка вечер, преди да успея да правя любов с нея, и това продължи месеци наред — заяви Мики и аз зяпнах.
	— Да виждам жена си по този начин, грозно пияна, преди да изгуби съзнание, през половината време, докато стигне до това състояние, все още имаше чаша с вино в ръката си. Толкова много петна имаше по килима, — че когато тя се изнесе, трябваше да го сменя, защото вече не приличаше на нищо, но най-вече за да изтрия лошите спомени както за децата, така и за мен. Така че, когато беше трезвена, аз пък нямах желание за нищо. Един мъж има нужда от секс, Ейми, а аз бях на сухо в продължение на осем месеца, макар че жена ми лежеше до мен, и въпреки това нито за миг не съм си помислил дори да й изневеря. Тя беше моята съпруга. Добра или лоша, не го правиш. Ако положението е лошо, слагаш край и чак тогава си намираш някой друг.
	— Конрад прави любов с мен в нощта, преди да ми каже, че ме напуска — прошепнах и видях как челюстта на Мики се напрегна.
	— Мамка му, наистина е долен шибаняк — процеди той.
	Аз обвих ръце около бицепсите му и попитах:
	— Наистина ли всичко, което ти признах, не те безпокои?
	— Това, че си човешко същество? — попита той на свой ред.
	И отново Лор се оказваше прав.
	— Предполагам — казах.
	— Всеки може да се озове в положение, в което не иска да бъде, и въпреки това да не успее да се измъкне от него. Да намериш сили да излезеш, е онова, което казва всичко за теб, Ейми. Така че, не, не се безпокоя, че си човешко същество. Всъщност сега, когато го научих, те харесвам още повече.
	Това също ми беше трудно да повярвам.
	Исках да повярвам, но ми се струваше прекалено лесно.
	— Наистина ли? — попитах с поизтънял глас.
	Лицето му отново се наведе към мен, гласът му се понижи.
	— Да, бейби.
	— Беше грозно — повторих аз.
	— Животът невинаги е красив — отвърна той. — През по-голямата част е гаден. Но ако продължаваш да се бориш, за да оправиш нещата, това казва всичко за теб. Ти се бориш. Аз също съм боец и обожавам това у теб.
	О, господи.
	Наистина беше толкова лесно.
	Гласът ми, когато отговорих, също се понижи:
	— А аз обожавам това, че разбираш.
	— А аз обожавам, че имаше смелостта да споделиш всичко това с мен — отвърна той.
	О, господи!
	На път бях да се разплача, така че наведох глава и зарових лице в гърдите му.
	Мики започна да ме милва по гърба и каза, докосвайки с устни косата ми:
	— Ако останеш така, няма да имаме време да се целуваме на кея през петте минути, с които разполагаме, преди да отидем да приберем сина ми.
	Начаса вдигнах глава от гърдите му, но не го направих само защото исках целувка.
	А за да се примоля:
	— След като се прибереш у дома, Мики, и след като помислиш над всичко това, недей да си промениш мнението. Обещай ми, че няма да ме сметнеш за някаква откачалка, психарка, ненормалница, с която се боиш да започнеш връзка, боиш се да я допуснеш близо до децата си. Защото, преди да се преместя в Мейн, може и да не знаех коя съм, но откакто съм тук, прекарах много време, опитвайки се да разбера, и знам, че това не бях аз.
	Той престана да ме милва и взе бузата ми в шепа.
	— Радвам се, че ме увери в това, ала не беше нужно. Мисля си, че знаех коя си още преди ти да го разбереш, и се притесняваш за нещо, което просто няма да се случи.
	— Окей — отвърнах разтреперано и лицето му се замъгли пред очите ми. — Аз също сега те харесвам още повече.
	Успях да зърна замъглената му усмивка, преди да наведе глава, а после почувствах топлите му устни.
	Мики ме целуна.
	Не беше необуздано, страстно и невероятно.
	Беше бавно, сладко и невероятно.
	И очевидно трая цели пет минути, защото, когато най-сетне сложи край, той вдигна глава и прошепна:
	— Трябва да отидем да приберем Кил, миличка.
	Държейки се за него (налагаше се, защото „бавно и сладко“ също имаше убийствен ефект върху мен), аз кимнах.
	Мики се отдръпна нежно и без да пуска ръката ми, ме поведе към пикапа. Сложи ме да седна. Качи се. Даде на заден ход.
	Аз дишах дълбоко, оставяйки всичко това да се уталожи в мен.
	Бях се притеснявала.
	Бях се измъчвала.
	А Мики бе направил всичко толкова лесно.
	И тогава се усмихнах.
	Отидохме да вземем Килиън, който се метна на задната седалка с едно „Здрасти, Ейми!“, след което обсеби разговора, като не спря да бърбори чак до вкъщи.
	Мики не спря на алеята пред тях. А на тази пред нас.
	След това се обърна в седалката и каза на сина си:
	— Можеш да слезеш и да изтичаш вкъщи или пък може да изчакаш в колата и аз ще те откарам, но няма да караме Ейми да върви с тези обувки.
	— Скапан съм, така че ще изчакам — отвърна Килиън и погледна към мен. — Чао, Ейми.
	Аз също се обърнах в седалката ми.
	— Чао, хлапе.
	Килиън ми се усмихна широко, което си беше истинско облекчение, защото последния път, когато го бях видяла, изобщо не се усмихваше.
	А после двамата с Мики слязохме, той ме улови за ръка пред очите на сина си и ме придружи до входната врата.
	Когато стигнахме до нея и аз отворих, той ме изненада, като влезе заедно с мен.
	Изненада ме и като ме бутна настрани.
	Не беше никаква изненада, когато след това ме взе в прегръдките си и отново ме целуна, този път настойчиво и дълбоко, ала кратко. Знаех, че ме беше отместил настрани не само за да не може Килиън да ни види от алеята, но и ако Ашлин си беше вкъщи, да не може да ни види от там.
	Най-сетне Мики вдигна глава и отбеляза:
	— Твой ред е да ни поканиш на вечеря у вас, Ейми.
	— Утре добре ли е? — отвърнах незабавно и той се усмихна.
	— Да — прошепна.
	— Добре — прошепнах аз в отговор.
	— Децата искат пак да отидат в „Гълъбовата къща“.
	Аз също го исках, искаха го и старците, така че кимнах.
	— Ще говоря с Дела и ще го уредя с децата утре вечер.
	— Чудесно — промълви той и очите му се спряха върху устните ми.
	И тогава аз казах нещо, което изобщо не исках да казвам:
	— Кил е в пикапа, миличък.
	Очите му се вдигнаха към мен.
	— Аха.
	Притиснах се до него, обвивайки още по-силно ръце около раменете му.
	— Беше прекрасна вечер.
	— Аха.
	— Благодаря ти, Мики.
	— Пак ще го направим, Ейми.
	Пак щяхме да го направим.
	Усмихнах се.
	Той ми се усмихна в отговор, наведе глава, докосна устните ми със своите и ме пусна.
	Изпратих го до вратата и застанала на прага, загледах как се отдалечава.
	Беше направил едва две крачки, когато се обърна.
	— Трябва да носиш тази рокля, когато ще мога да я съблека.
	Влага се разля между краката ми и аз се вкопчих в ръба на вратата, за да не падна.
	— Окей, бейби?
	— Окей, Мики — отвърнах задъхано.
	Той ми отправи най-любимата ми усмивка, онази, която беше пълна с горещина и обещания, преди да се обърне, вдигайки ръка, за да ми помаха.
	Аз сторих същото, а после погледнах към пикапа и помахах и на Килиън.
	Той ми отговори със същото.
	Без да се държа особено сигурно на краката си, аз затворих вратата и заключих.
	Прекосих тъмната къща, отидох в кухнята и включих осветлението.
	Огледах се наоколо и докато очите ми се плъзгаха по мястото, което бях създала и което беше въплъщение на най-истинската ми същност, се почувствах така, както не се бях чувствала никога досега.
	Лека и въздушна, сякаш се реех над земята, а не бях твърдо стъпила върху нея.
	Би трябвало да ми се стори страшно.
	Ала всъщност беше безкрайно вълнуващо.
	Тежестта на живота ми се беше вдигнала. Тежестта на начина, по който бях отгледана. Тежестта на бъркотията, която бях направила от семейството ми.
	Не всичко в моя свят беше наред, но бях намерила себе си и бях открила, че съм направила нещо правилно по пътя ми.
	Бях си създала кръг от хора, които ме подкрепяха, хора, които ме обичаха и бяха достатъчно щедри, за да се грижат за мен, да ме изслушват, да ме разбират.
	Бях успяла да го създам, защото бях аз.
	И това казваше всичко. Всичко за мен.
	Не за онази, която исках да бъда.
	А тази, която бях открай време.
	Да не говорим, че направо летях в облаците, защото Мики беше харесал роклята ми.
	Ама наистина я беше харесал.


>	Глава 15
>	В облаците

	— Брачни консултации? — попитах телефона, поставен върху кухненския плот до мястото, където работех.
	От другата страна беше Лор и аз го бях сложила на високоговорител, за да мога да продължа с приготвянето на сандвичите от курабии с шоколадови парченца, слепени с шоколадов крем. Двойна наслада. Истинска бомба. И ги правех, защото на следващия ден госпожа Макмърфи навършваше деветдесет години и тя може и да мислеше, че съм нацистка, но аз възнамерявах да бъда нацистка, която й носи лакомства за рождения ден.
	— Брачни консултации — потвърди Лор.
	Намазах щедро шоколадов крем върху една сладка и попитах:
	— Да не си луд?
	— Не — отвърна Лор с усмивка в гласа.
	— Окей, щом така смяташ, нека тогава те попитам: действа ли?
	— Научих, че очевидно няма нищо против, дето работя до късно, защото за три сеанса изобщо не го е споменала. За сметка на това я дразни фактът, че понякога не улучвам панера за пране с мръсните ми чорапи. Нещо, което изобщо не мога да си представя защо я дразни, при положение че два пъти в седмицата идва жена, която чисти и пере, така че на нея не й се налага дори да докосва мръсните ми чорапи. Така или иначе, сега много се старая да улучвам панера.
	Знаех какво означава работа до късно. Бившият ми съпруг също работеше до късно. Аз ненавиждах това, но той обичаше работата си, искал бе да стане неврохирург още от шестнайсетгодишен, когато вуйчо му, който също беше такъв, му беше позволил да гледа една операция от залата за наблюдение.
	Уви, сега знаех, че това дълго работно време невинаги е било единствено заради пациентите.
	У нас също идваше жена да чисти, а Конрад не си правеше труда да хвърля дрехите си дори близо до панера. Това изобщо не ме дразнеше. Той работеше. Аз — не. Имах време да събера дрехите му и да ги пусна в панера.
	Ако бяхме ходили на брачни консултации, може би бих споменала работата до късно… много предпазливо.
	И пет пари не бих давала за прането.
	— Лори… — започнах.
	— Трябва да го направя — каза той.
	Аз залепих втора курабийка върху първата и ги сложих настрани.
	— Защо?
	— Защото трябва да съм в състояние да кажа и на себе си, и на синовете ми, че съм направил всичко по силите ми.
	Затворих уста, макар че отвътре кипях.
	Прав беше. Трябваше да го направи, за да може да живее с онова, което щеше да се случи, каквото и да бе то, а и защото по този начин момчетата му щяха да видят, че е направил един последен опит с майка им, преди най-сетне (както се надявах) да реши да напусне жена си и да открие малко щастие за себе си.
	Ненавиждах обаче мисълта за всичко, което онази вещица щеше да го накара да преживее дотогава, включително и по време на брачните консултации.
	Така де — чорапи?
	Сериозно?
	— В такъв случай, щом си поел този ангажимент, предполагам, че гостуването за Деня на благодарността няма да го бъде — отбелязах и сърдито взех следващата курабийка.
	— Говорих с Мариел за това. Обсъждаме дали да дойдем.
	Едва не повърнах при мисълта как Злата вещица от Санта Барбара омърсява моята чудесна плажна стая за гости със злобата си.
	Успях все пак да се преборя и заявих:
	— Ако и тя ще идва, ще поканя Робин. Тази година децата й ще прекарат Денят на благодарността с бившия й, така че ще приеме на драго сърце.
	— Мими — започна Лор подразнено.
	— Мърсър и Харт обожават Робин — напомних му и действително беше така. Според племенниците ми тя беше страхотна.
	— Робин направо подлудява Мариел — напомни ми той.
	— Естествено, то е заради всичкото онова сексуално напрежение, което прехвърча между съпруга й и една красива, жизнерадостна жена, която знае какво е усещането, когато един задник ти разбие сърцето, така че ще е наясно, че си струва всяко усилие, за да направи един добър мъж щастлив.
	— Нали си даваш сметка, че и ти, и Робин откачихте, когато съпрузите ви, ви изневериха, и сега се опитваш да ме сватосаш с най-добрата ти приятелка под носа на жена ми?
	Изобщо не ме беше грижа какво говори за мен фактът, че думите му изобщо не ме смутиха.
	И му обясних защо.
	— Бих изпитвала угризения, ако жена ти все още даваше някакви признаци на живот. По дяволите, ако даваше някакви признаци, че все още е човешко същество. Не съм сигурна за закона, ти ще знаеш по-добре, но не мисля, че би могъл да изневериш на неживите, чиято единствена цел на този свят е да разпространяват злина. Всъщност дори не съм сигурна, че бракът ти е валиден. Възможно ли е да се вречеш на един вампир?
	— Исусе, наистина си в гадно настроение — отбеляза Лор и развеселените нотки в гласа му още повече затвърдиха убеждението ми, че трябва да напусне жена си. Никой мъж, който все още обича съпругата си, не би допуснал някой, пък бил той и малката му сестричка, да говори лошо за нея.
	Само че Лори не грешеше. Действително бях в лошо настроение.
	Много лошо настроение.
	И то беше, защото според мен нещата с Мики не вървяха много добре.
	А то беше, защото все още не бяхме правили секс, нещо, което, принудена бях да призная, не би било никак лесно, тъй като почти не го виждах.
	Всичко беше започнало много обещаващо и беше продължило по същия начин… цели два дни.
	Първият, вечерята у нас, бе променен на вечеря у Мики, защото Аш искаше да приготви нещо, искаше да й помогна, а се чувстваше по-удобно в своята кухня, защото я познаваше.
	Разбира се, отидох у тях. Не беше трудно. Трябваше просто да пресека улицата.
	И ми беше приятно да готвя заедно с Аш.
	Ала не беше само това. Да бъда у тях, преди баща й да се е прибрал от работа, означаваше да бъда възрастният в къщата и да сваля от плещите й част от товара по грижите за семейството, тъй като тя наглеждаше брат си, докато баща й го няма. Освен това бе очевидно, че обича женска компания и докато готвехме и си бъбрехме, двете бързо се сближихме. Тя излезе мъничко от черупката си, изгуби част от срамежливостта си и двете си изкарахме страхотно.
	А после Мики се прибра от работа и всичко стана още по-страхотно, защото той беше Мики и си беше дошъл. Но и защото това не беше официално събиране за вечеря. А непринудено събиране на семейството за вечеря. Изядохме ястието на Аш пред телевизора, като Мики седеше до мен. Не бяхме демонстративни, нещо, с което се бях съгласила, защото все още беше прекалено рано за нещо такова пред децата, ала все пак той беше до мен и бе наистина вълнуващо да чувствам топлината на бедрото му до моето и да го усещам толкова наблизо, въпреки че не ме докосваше.
	Когато вечерята свърши, той ме изпрати до нас и ние се целувахме зад затворената ми врата, страстно и разгорещено.
	Най-сетне той сложи край с думите:
	— Трябва да се връщам или онези двамата ще разберат какво правим.
	Отново — така беше правилно.
	И отново — аз се съгласих с това благоприличие.
	Ала беше и разочароващо.
	По време на вечерята се бяхме уговорили на следващия ден да заведа децата в „Гълъбовата къща“. Направихме го както миналия път — Мики ги откара до там и дойде да ги вземе.
	Децата бяха пак така услужливи и очарователни, а обитателите и служителите на дома им се радваха толкова, колкото и преди.
	Ала именно тогава нещата бяха започнали да се развалят.
	Напълно разбираемо, Мики не можеше да прекарва цялото си време с мен, когато децата му бяха при него, нито пък можеше да им натрапва постоянно присъствието ми.
	Което постави началото на нашите дни на кратки телефонни разговори, в които не си казвахме абсолютно нищо и чиято единствена цел, доколкото можех да преценя, бе да си напомним за съществуването на другия.
	Имаше и есемеси, които, естествено, бяха още по-кратки.
	А после Ашлин и Килиън отидоха при майка си, нещо, което ме учуди, като се имаше предвид поведението й тази седмица. Мислех, че Мики ще ги задържи или поне ще говори с нея за онова, което беше направила, предупреждавайки я, че то не бива да се повтаря, особено когато те бяха при нея, и какво щеше да се случи, ако това стане.
	Мики не ми обясни решението си и аз не го попитах, защото нямах право на това.
	Притесняваше ме, но нямах право да споделя и това. Те бяха негови деца, не мои; той познаваше Рианон и цялата им история, а аз — не. Така че си замълчах.
	През седмицата, в която децата не бяха при него, научих точно колко натоварен беше животът му, докато се оправяше с децата, работата, която мразеше, и доброволната си служба като пожарникар.
	Научих го, защото нямаше никакво време за мен.
	Когато децата не бяха с него, той поемаше повечето от вечерните смени в пожарната. Наваксваше работата за Ралф, пропусната заради дневните дежурства, които даваше в пожарната, и когато децата бяха при него, и когато ги нямаше. Което означаваше, че не му оставаше никакво свободно време.
	Тъй като „Закусвалнята на Уедърби“ беше съвсем близо до пожарната, той ме покани да вечеряме там през седмицата. Среща, която трая само един час, тъй като Мики трябваше да се връща в станцията. Среща, която свърши, без дори да получа целувка.
	Имаше и още една свободна нощ, преди децата да се върнат. Нощ, в която говорихме по телефона, въпреки че той беше на дивана в къща, която се намираше срещу моята, а аз бях в разкошното си кресло в къща, която се намираше срещу неговата.
	Говорихме половин час, преди той да заяви:
	— Скапан съм, Ейми. Трябва да си легна.
	Без да възразявам, защото беше уморен, аз го оставих да затвори.
	Децата се върнаха и ние си направихме семейно излизане — отидохме в някакво заведение за хамбургери насред нищото, което, честно казано, беше мъничко плашещо (както мястото, така и самият ресторант, в който, без да е необходимо да правя пълна инспекция, знаех, че има цял куп нарушения на хигиенните норми).
	Не можеше обаче да се отрече, че на децата страшно им хареса, хамбургерите бяха вкусни, а на мен ми беше приятно да бъда заедно с Мики и семейството му.
	Ала ако не се брояха кратките телефонни разговори и есемеси, това беше всичко за тази седмица с Мики.
	Сега децата му отново ги нямаше. Беше четвъртък, моите деца щяха да дойдат за уикенда, а отношенията ми с тях бяха такива, че все още беше прекалено рано, за да добавя Мики в уравнението.
	Така че този уикенд нямаше да можем да се видим.
	Сега беше почти пет часът, а той не се беше обадил, нито ми беше писал през целия ден. Всъщност последното съобщение, което бях получила от него, беше от предишния ден, в девет и половина сутринта, и гласеше: „Трябва да се уговорим нещо“.
	„Така е — отговорила бях аз. — Имаш ли свободно време някоя вечер тази седмица?“
	Така и не бях получила отговор.
	Нищо.
	Не исках да бъда разглезена, егоистична, „изтънчена“ наследница, но ако щях да имам мъж в живота си, исках наистина да го имам, а не призрака на мъж, който приемаше физически очертания само от време на време.
	Не исках и да позволя на Конрад да унищожи възможността да открия нещо хубаво и стабилно (ако по някакво чудо с Мики все пак намерехме време да съградим връзка), като се чудя какво точно поглъща цялото време на Мики.
	Факт беше, че бе излизал с Бриджит, високата, пищна червенокоса жена. Бях я споменала, ала той не беше казал нищо за нея.
	Дали все още се срещаха?
	Дали Мики я вместваше тук и там, винаги когато намереше малко време между работата и доброволната си служба в пожарната, грижите за децата си и това, да бъде с мен?
	Доста време беше минало, откакто бях ходила по срещи, но Мики ми беше казал да скъсам с Брадли и аз го бях направила. Може би грешах, но това, че той очевидно не търпеше да бъда с друг мъж, още когато между нас нямаше нищичко, освен непрекъснати кавги и една целувка, ме навеждаше на мисълта, че бих могла да очаквам същото и от него и че макар и сравнително скорошна, връзката ни означаваше, че не можем да се виждаме с други.
	Тъй като бях пораснала, би трябвало да повдигна този въпрос пред Мики просто за да съм сигурна, че и двамата мислим еднакво.
	За съжаление, виждах го прекалено рядко, за да мога да го направя.
	Ала то очевидно ме човъркаше.
	Дали Бриджит все още беше част от картинката?
	И накрая — Мики беше заявил направо, че мъжете имат нужда от секс, а аз живеех насреща му. Не го бях казала на глас, но беше общо взето сигурно, че съм му навита.
	Харесваше ми мисълта, че иска да не бърза с мен, но аз живеех насреща му.
	Един мъж си има своите нужди.
	Също както и една жена.
	А ето че той не искаше да се погрижи за тези нужди на никого от двама ни.
	Какво ставаше?
	Единственото хубаво от последните две седмици (а то бе много хубаво) бе, че нещата с моите собствени деца се развиваха добре. Пипа беше постъпила в гимназия и аз с трепет очаквах да разбера как се справя. Исках да знам как вървят нещата и при сина ми.
	Така че ги попитах.
	И те отговориха.
	На телефона си.
	В смисъл — не с есемеси.
	Не бих могла да кажа, че разговорите продължиха часове наред и че в тях те ми разкриха душата си, казвайки, че ми прощават и че искат да прекарват повече време с мен.
	Но аз се обаждах, те вдигаха, ние си бъбрехме и разговорите ни бяха дружелюбни и сравнително информативни, и колкото по-често се случваше, толкова по-малко сковано беше.
	Внимавах да не прибързвам. Пусках им съобщения всеки ден просто за да знаят, че мисля за тях.
	Те ми отговаряха.
	Ала освен това след първата ми среща с Мики им се бях обаждала няколко пъти и те винаги вдигаха.
	С изключение на един-единствен път, когато се беше включила гласовата поща на Одън.
	Но той ми се обади по-късно, извинявайки се, че не е вдигнал, и споделяйки, че всичко е наред.
	Бях извън себе си от щастие.
	За това.
	Ала заради нещата с Мики — забързани, разгорещени, луди, след които се бях понесла в облаците, само за да забуксуват изведнъж — ми беше тежко, превивах се под товара на тревогата, че нещо така вълнуващо, така обещаващо би могло да свърши толкова скоро, след като беше започнало.
	Нямах търпение да видя дечицата ми този уикенд.
	Ала положението с Мики беше преминало от разбираемо в объркващо, докато вече изпитвах по-скоро раздразнение, а не толкова тревога, че нещо, което приличаше на началото на щастие, би могло да увехне, преди да е разцъфнало.
	— Да, в лошо настроение съм — отвърнах на Лор.
	— Защо? Нали каза, че положението с децата се оправя.
	— Така е.
	— И че си открила някого, с когото да бъдеш.
	— Така беше. Минало време.
	— Мамка му — измърмори Лор. — Да не скъсахте вече?
	— Първо трябва да го видя, за да скъсам с него, и освен това не съм сигурна какви са законите, този път тези за романтичните връзки, но предполагам, че е нужно да се виждате редовно и… ами и аз не знам, може би да сте правили секс поне веднъж, за да може развалянето на отношенията да се смята за скъсване.
	Лор притихна.
	— Там ли си? — повиках го аз.
	— Тук съм… — Звучеше така, сякаш някой го души. — Правила си секс с него?
	— Не — грубо казах аз и слепих поредните две курабийки. — Ти си мъж, ти ми кажи. Ако имаш някоя, която със сигурност знаеш, че ти е навита и освен това живее срещу вас, ще говориш ли с нея по телефона половин час, докато си седиш на дивана, преди да заявиш, че си скапан и трябва да си лягаш? Или ще събереш сили, ще отидеш у тях и ще я чукаш, докато й се извие свят?
	— Вероятно би било по-добре да говориш за това с Робин? — предложи Лор.
	— Робин не е мъж — отбелязах аз.
	— В такъв случай вероятно би било по-добре да говориш за това с някой друг мъж, но не с мен, защото аз съм ти брат.
	— Лор, сериозно ли?
	— С Мариел не сме имали отношения от два месеца, а последният път трая десет минути и аз свърших сам.
	Направих погнусена физиономия и издадох съответния звук, който брат ми чу.
	— И така — продължи той, — искаш ли да говориш за секс с брат си?
	— Май не — признах аз.
	— Точно така. Обади се на Робин — нареди той.
	— Тя е на пилатес.
	Последва миг мълчание, а после Лор попита умолително:
	— Моля те, кажи ми, че тя не е…
	— Е — прекъснах го аз. — Любовницата на бъдещата бивша съпруга на бившия й е новата й инструкторка. Твърди, че класът е великолепен. Инструкторката знае коя е тя. Понякога трите пият заедно чай. Сближава ги общата омраза.
	— Исусе Христе — измърмори Лор.
	— Всъщност е много полезно.
	— Откачено е, също като нея — отвърна Лор. — Пък и тя се опари достатъчно лошо, не би трябвало да си проси още.
	— Тя се възстановява, Лори — казах меко. — Остави я да го направи по своя си начин.
	Отново се възцари мълчание, преди Лор да отговори:
	— Е, добре.
	Направих още един сандвич от курабийки и казах:
	— Май трябва да те оставя да затвориш.
	Трябваше да го оставя да затвори, защото имаше работа.
	А на мен ми предстоеше вечер, изпълнена с нищо.
	— Окей. Ще ти кажа, когато реша за Деня на благодарността.
	— Би било страхотно, Лори. Надявам се, че остатъкът от деня ти ще мине добре.
	— Твоят също, миличка. И, Мими?
	— Да?
	— Бавното невинаги е лошо — меко каза той.
	Имаше право. Бавното вероятно не беше лошо.
	Почти пълен застой обаче беше нещо съвсем друго.
	Не споделих това с брат ми, а казах просто:
	— Благодаря, Лори.
	— Ще се чуем скоро.
	— Да.
	— Чао, Мими.
	— Чао, Лори.
	Затворих и продължих с курабиите, като си мислех, че става късно, а не бях планирала нищо за вечеря, с надеждата, че има възможност да хапна с Мики.
	След като сандвичите от курабии бяха готови и опаковани за транспорт на следващия ден, аз почистих и си дадох сметка, че вечерята с Мики няма да се случи, и тогава се ядосах, защото не бях извадила от фризера нищо да се размрази, а в хладилника нямах никакви продукти.
	Отворих го и видях, че единствената ми възможност е да си приготвя омлет, което изобщо не звучеше съблазнително.
	Но все пак беше нещо.
	Така че си съставих план. Омлет. Вино. Книга. Вана. Легло.
	И никакъв Мики.
	Преди да се заловя с това вълнуващо преживяване, изпратих есемеси на децата и по този начин си осигурих единственото приятно изживяване за деня, когато получих отговорите им.
	Вече бях настъргала сиренето, накълцала чесъна, нарязала гъбите и разбивах яйцата, когато телефонът ми иззвъня.
	На екрана пишеше „Мики“.
	Изгледах го яростно и видях, че часовникът отгоре показва шест без десет.
	Исках да го оставя да си звъни, да се включи гласовата ми поща, да накарам Мики да положи повече усилия да се свърже с мен, ала това беше дребнаво.
	А аз вече не бях дребнава.
	Така че вдигнах и включих телефона на високоговорител.
	— Здравей — поздравих.
	— Прибирам се от работа.
	Какво?
	Не.
	Все тая.
	— Вълнуваща новина — отвърнах.
	Той не каза нищо в продължение на няколко секунди, а после заяви:
	— Забравих дали си сложи бекон в хамбургера.
	— Моля?
	— „Тинкър“. Ще донеса хамбургери за вечеря. Спомням си, че в твоя имаше сирене и гъби. Но не си спомням за бекона.
	Щеше да ни вземе вечеря от „Тинкър“, страшничкото заведение насред нищото?
	Не, нямаше.
	— Не се тревожи за мен. Аз ще вечерям омлет.
	— Какво?
	— Правя си омлет. В този момент. Има какво да вечерям.
	— Правиш си омлет за вечеря… — каза той, сякаш не можеше да повярва.
	— Гладна съм — отвърнах.
	— Хамбургерите на „Тинкър“ са по-хубави, бейби.
	Постройката и местоположението на заведението може и да бяха съмнителни, ала не можеше да се отрече, че хамбургерите щяха да бъдат по-вкусни от омлет.
	— Вече разбих яйцата. Ако не ги приготвя сега, ще трябва да ги изхвърля — обясних.
	В гласа му, когато отговори, се долавяше усмивка:
	— Ейми, ти не си знаеш парите. Все ми се струва, че можеш да изхвърлиш едно-две яйца.
	— Действително съм доста заможна, както неведнъж сме обсъждали — отвърнах хапливо. — Което не променя факта, че на този свят има хора, които умират от глад, така че би било безотговорно и безчувствено да имаш храна и да я изхвърлиш.
	— Тогава метни още едно-две яйца и когато дойда у вас, ще ти правя компания — отвърна той, звучейки така, сякаш би предпочел да изяде керемида между две филии пред един омлет.
	— Ти можеш да си вземеш хамбургер. Омлетът е само за мен. И не може да дойдеш у нас. Имам планове за вечерта.
	Изобщо не звучеше развеселен, когато отговори:
	— Имаш планове?
	— Да.
	— Какви планове?
	— Ще си мия косата — сърдито казах аз. — А сега маслото в тигана се разтопи, така че трябва да затварям. Сигурна съм, че ще се чуем по-късно… някой ден.
	— Ейм…
	Прекъснах, изключих звука на телефона и го обърнах с екрана надолу, така че да не мога да виждам дисплея. Когато той започна да вибрира, бучейки върху плота, го натъпках в едно чекмедже и като взех дистанционното на стереоуредбата, си пуснах Били Холидей.
	Денят беше сив и дъждовен. Хранех се сама. Мики вероятно все още излизаше с една червенокоса жена, която не бях аз. И смяташе, че може да се появи у нас винаги когато му се отвореше прозорец, в който да ме вмести.
	Беше време за блус.
	Тъкмо се канех да забия без никакво желание вилица в готовия омлет, когато на вратата се затропа.
	Обърнах рязко глава и през стъклото видях Мики.
	А, не, нямаше да ми блъска по вратата, сякаш той беше ядосан, при положение че той ми беше казал, че трябва да се уговорим нещо, аз се бях съгласила и попитала кога, а той не си беше направил труда да ми отговори.
	Нямаше да си стоя вкъщи и с трепет да очаквам вниманието му!
	Нито пък щях да бъда от онези жени, които се задоволяват с трошичките внимание, подхвърляни им от мъжа.
	Животът му беше натоварен? Имаше много задължения? Налагаше се да бъдем търпеливи и да планираме моментите си заедно?
	Можех да го направя.
	Стига да седнехме да поговорим като възрастни хора, така че и двамата да знаем как стоят нещата.
	Но не и Мики да си мисли, че ще си стоя вкъщи, чакайки го да се появи с някакви си хамбургери.
	И тъй като бях един от тези възрастни хора, не онзи, който блъскаше по нечия врата, реших да бъда достатъчно зряла и да му го обясня.
	Пуснах вилицата, отправих се решително към вратата и отворих.
	— Имам звънец, ако не си забелязал — информирах го язвително.
	Той пристъпи напред и движението на едрото му тяло не ми остави друг избор, освен да се отместя от пътя му.
	След това се обърна и затвори вратата.
	— Трябва ли ти нещо? — попитах.
	— Миеш си косата, а? — сърдито попита той на свой ред.
	— Да — отвърнах. — Макар че все още не съм стигнала до тази част от вълнуващата ми вечер. Преди обаче да го направя, ще съм ти задължена, ако престанеш да блъскаш по вратата ми, която има много красиво витражно стъкло, което наистина харесвам и бих предпочела да си остане на мястото. Така че за в бъдеще ще те помоля да използваш звънеца.
	Той сложи ръце на хълбоците си и попита:
	— Какви са тези игрички, Ейми?
	Аз скръстих ръце на гърдите си и отговорих:
	— Какви игрички, Мики?
	— Казах ти, че ще дойда и ще донеса вечеря. А ти си яхнала метлата и ми излизаш с тези простотии без никаква причина.
	— Не ми каза, че ще дойдеш. Попитах те кога си свободен тази седмица. Попитах те вчера сутринта. Оттогава не съм чула нищичко от теб.
	— Отне ми няколко часа, докато отговоря, но го направих и ти казах, че днес ще донеса вечеря.
	— Не си.
	— Съм.
	— Не си.
	— Мамка му. — Той се изви назад и разпери ръце. — Съм.
	Аз го изгледах яростно и решително се върнах в кухнята. Извадих телефона от чекмеджето и отворих съобщенията между нас, след което се върнах, впила свиреп поглед в него.
	— Не си.
	Ядосаните му очи се насочиха към екрана, а после се присвиха и той извади собствения си телефон.
	Отне му известно време да прерови съобщенията си, докато стоях насреща му, скръстила ръце на гърдите си, преди най-сетне да промърмори:
	— Мамка му, изпратил съм го на Джанис Куилър.
	Стомахът ми се сви.
	— И коя е Джанис Куилър? — попитах.
	Мики вдигна очи към мен.
	— Една клиентка на Ралф.
	— Нима? — попитах ехидно.
	Лицето му придоби буреносно изражение.
	— Да, Амелия. Клиентка на Ралф. И ми отговори, че не разбира, а аз пък не разбрах какво не е разбрала, така че й изпратих нещо за работата, за която всъщност си пишехме. Отговорих на въпроса й. Съобщенията спряха и така и не си дадох сметка, че съм се объркал.
	Е, това очевидно беше грешка, и то съвсем невинна.
	Ала незнайно защо, гневът ми изобщо не се уталожи.
	Нито пък този на Мики.
	Разбрах го, когато той заяви:
	— И никак не ми хареса намекът, че Джанис е нещо повече.
	— В такъв случай може би ще намериш малко време, за да споделиш как стоят нещата между теб и Бриджит.
	— Бриджит? — Изглеждаше объркан, сякаш никога в живота си не беше чувал това име.
	Господи!
	Наистина ли?
	— Да — отвърнах. — Виждаш ли, когато стана ясно, че между теб и мен като че ли се случва нещо, ти недвусмислено даде да се разбере, че трябва да разкарам Брадли. Беше неловко и аз и бездруго се канех да го направя, но в случай че все още имаш някакви съмнения, ще потвърдя, че действително сложих край на всичко между мен и Брадли. А сега бих искала да знам как стоят нещата с теб и Бриджит.
	— Излязохме два пъти.
	— Това ли е отговорът ти? — настоях.
	— Не съм сигурен от какво повече се нуждаеш — отвърна той рязко.
	— Смяташ ли отново да излезеш с нея? — обясних и буреносното му изражение стана направо ураганно.
	— Наистина ли ме питаш това?
	— С теб излязохме само веднъж, Мики. Може и да съм поизгубила тренинг, но смятам, че си в правото си да не очакваш да не можеш да излизаш с никоя друга толкова рано във връзката ни. Вярвам обаче, че е мое право, ако не го искаш за себе си, да не го очакваш и от мен.
	Той вдигна ръка, щракна два пъти с пръсти и процеди:
	— Осъзнай се, бейби. В момента не се изясняваш с бившия си. — Аз съм — той се наведе към мен — Мики.
	Почувствах как очите ми се разширяват, главата ми сякаш щеше да изригне.
	— Наистина ли току-що ми щракна с пръсти пред лицето?
	— Да, след като очевидно се беше пренесла в някой от разговорите ти с тип, който би бил достатъчно голямо копеле, за да те накара да скъсаш с един задник, така че самият той да може да започне нещо с теб, като в същото време продължава да излиза с друга. Този тип не съм аз.
	— Е, съжалявам, че те обезпокоих с този разговор, ала ще поднеса извиненията си, като ти напомня, че всъщност не сме водили този разговор, нито кой знае колко други, при положение че изобщо не се виждаме.
	— Ейми, аз работя.
	— Давам си сметка за това, Мики.
	— Имам деца — продължи той.
	— И това не ми е убегнало.
	— Освен това посвещавам на Пожарната служба всичкото време, което мога да им отделя.
	— И то никак не е малко — отбелязах аз.
	Буреносното му изражение се стопи, отстъпвайки място на ядосана, изненадана предпазливост.
	— Това проблем ли е за теб?
	Аз поклатих невярващо глава.
	— Правиш ли онова, което винаги си искал?
	— Според мен достатъчно ясно дадох да се разбере, че именно от това се нуждая, което прави коментара ти, че му посвещавам твърде много време, доста дразнещ.
	— Може би бях принудена да направя този коментар, защото ти прекарваш много време, вършейки цял куп други неща и никое от тях не включва мен — отвърнах аз.
	Изражението му отново се промени — изумление, примесено със зрънце отвращение.
	— Значи, истерясваш, защото искаш да ти дам повече от себе си?
	— Не, Мики Донован — ядосах се аз. — Истерясвам, защото искам да ми дадеш знак, че ти искаш нещо от мен.
	Горната част на тялото му се люшна назад, гласът му утихна.
	— Знаеш, че е така, Ейми.
	— Нима? Извинявай, но ми е убегнало.
	— Цял куп неща са ми на главата и ти го знаеш.
	— Прав си. Разбирам го. И не бих имала проблем с това. Излизали сме само веднъж и си давам сметка, че това не ме изстрелва начело на списъка ти с приоритети. Но бих искала някакъв знак, че поне си надраскал името ми в него.
	Лицето му отново придоби сурово изражение.
	— С всичките гадости в живота ми, когато допусна една жена в него, имам нужда от малко разбиране.
	— Щеше да го имаш — отвърнах аз, — ако знаех какво трябва да разбирам.
	— Щеше да го знаеш — грубо изрече той, — ако беше попитала, по дяволите.
	— Отлично — процедих аз и разперих ръце. — Смятай това за официалното ми питане.
	Очите му припламнаха.
	— Исусе, ама че многознайка.
	Веждите ми подскочиха.
	— Да разбирам ли, че отхвърляш искането ми?
	— Да, бейби — процеди той и тръгна към мен. — Искането ти се отхвърля, докато не се успокоя и не съм в състояние да разговарям с теб, без в същото време да ми са иска да те нашляпам по дупето.
	Нямах възможност да направя драматичен жест, като му отворя вратата, защото той се движеше толкова бързо, че стигна до нея преди мен, но все пак успях да изпратя една последна стрела.
	— Ще ти бъда задължена, Мики.
	Запратих думите в гърба му, точно преди той да затръшне вратата зад себе си.
	Вперих свиреп поглед в нея, а после се втурнах и я заключих.
	След което се отправих решително към кухнята, обгърната от гласа на Били Холидей, пуснах телефона на плота и се взрях в омлета върху фантастичната ми нова чиния, опитвайки се да се сдържа да не го вдигна и да го метна през стаята.
	Били едва беше започнала песента си, когато на вратата отново се заблъска.
	Погледнах натам и видях Мики, очертан зад стъклото.
	— Този мъж минава… всякакви граници — възмутих се и отидох да отворя. Вдигнах очи нагоре и почти изкрещях: — Стига си блъскал по…
	Не можах да довърша, защото в следващия миг Мики вече ме целуваше. Настойчива, властна целувка, която казваше „млъкни“, докато в същото време ме изблъска вътре и затвори вратата с крак.
	Сложих ръце на гърдите му, откопчих се и сърдито прошепнах:
	— Не мога да повярвам…
	Това също не довърших, защото ръката на Мики се вдигна, сграбчи ме за тила и ме притегли към него толкова яростно, че се блъснах в тялото му миг преди устата му отново да се впие в моята.
	Опитах да се освободя, като в същото време отново вдигнах ръце, за да се оттласна от гърдите му. Той обаче улови първо едната, а после и другата ми китка с една ръка, задържайки ги здраво между нас.
	Което означаваше, че единственото, което можех да направя, бе да откъсна устни от неговите и да наредя на висок глас:
	— Свали си ръцете от мен!
	Той го направи.
	Аз отстъпих яростно назад.
	Той пристъпи яростно към мен, наведе тяло и рамото му се блъсна в корема ми.
	В следващия миг вече прекосяваше площадката, носейки ме със себе си.
	— Мики! — изкрещях.
	Той не отговори.
	Побесняла от ярост, реших, че едно падане от рамото му едва ли ще ме убие, така че извъртях тяло, мъчейки се да се отскубна.
	Той обаче беше обучен пожарникар и просто промени хватката си и продължи напред.
	По коридора.
	Към спалнята ми!
	— Пусни ме на земята, Мики Донован! — изпищях аз.
	Той го направи, ала едва след като сложи коляно върху леглото и ме метна от рамото си върху завивката.
	А после останах без дъх, защото тежестта му се стовари отгоре ми.
	Взрях се в яростните му, разгорещени, невероятно красиви сини очи и начаса ме осени мисълта, че са такива заради мен.
	Заради мен.
	— Мики — прошепнах.
	И това бе всичко, което успях да кажа, преди той отново да започне да ме целува. Облечен в прашните си работни дрехи, тежестта и горещината му ме притискаха към леглото, устата му беше върху моята, влажна, гореща и властна.
	Бях се опитала да го отблъсна.
	И се бях провалила.
	А ако бях научила нещо, то бе кога да престана да се съпротивлявам, когато това не води доникъде, и да открия друг начин да получа онова, което искам.
	Така че направих именно това и го целунах.
	В мига, в който го сторих, от гърдите му се откъсна еротичен, мъжествен звук, който потъна в гърлото ми и изригна между краката ми.
	Започваше се.
	И като никога щях да получа онова, от което аз се нуждаех.
	И го получих.
	Но Мики ми помогна.
	Не ме беше грижа за прашните работни дрехи. Не се притеснявах, че съм загубила тренинг. Не се тревожех, че няма да му го дам така, както му харесва.
	Просто взех онова, което исках, целувайки го, докосвайки го, разкъсвайки ризата му.
	Той се изви, за да ми даде възможност да го направя, и отново се хвърли върху мен, обръщайки ме, така че аз се озовах отгоре, а после се изпъна, без да престава да ме целува. Принудена бях да го възседна, ръцете му сграбчиха ръба на блузката ми.
	Вдигнах ръце и той я изхлузи, запращайки я на пода. След това сложих длани от двете страни на главата му и се канех да се наведа за нова целувка, но спрях, когато Мики ме изпревари, прокарвайки устни по кожата над бежовата дантела на червения ми сутиен, а после, без предупреждение, взе зърното ми в устата си през коприната, светкавично и грубо.
	Гърбът ми се изви в дъга и аз се отърках в слабините му.
	Сбъркала бях.
	Сега се започваше.
	И беше напълно необуздано.
	Той вземаше.
	Аз вземах.
	Той хапеше, ближеше, смучеше, целуваше, галеше и опипваше.
	Аз хапех, ближех, смучех, целувах, галех и опипвах.
	Мики може би нямаше да се съгласи, но за мен беше по-добре, защото имаше толкова много от него, което да взема по толкова много начини, и всичко беше горещо и зашеметяващо.
	И ето че аз останах единствено по бикини, Мики остана само по дънки, устните ни бяха впити, езиците ни — преплетени, телата ни — притиснати плътно, ръката ми беше върху ципа му и докосваше нещо кораво, дебело и дълго, и обещаващо, и тогава аз извиках, защото Мики прекъсна целувката ни и ме издърпа нагоре.
	Намести се по гръб и ме сложи върху себе си.
	Върху себе си.
	Обкрачила лицето му.
	Едната му ръка ме издърпа надолу, другата се повдигна, дръпна бикините ми настрани и в следващия миг езикът му потъна в мен.
	О, господи.
	Да.
	— Мики — изохках.
	Мики не каза нищо. Устата му беше заета с друго.
	И той продължи да ме чука с нея, да ме ближе и смуче, карайки ме да се издигам все по-нависоко и по-нависоко, да полетя, преди да проникне с два пръста в мен и да засмуче клитора ми, и ето че аз се реех в облаците, извила гръб и стенейки, разтърсвана от тръпки, докато не свърших.
	Беше толкова невероятно, че не можех да дишам. Скимтях и стенех, а той продължи да ме смуче и да ме чука с пръсти, тласкайки ме все по-нависоко, докато изведнъж не спря, и като ме свали нежно, смъкна бикините от краката ми, обърна ме по гръб и се отпусна върху мен.
	— Мики — прошепнах; все още го чувствах, все още се реех в облаците.
	Усетих също така нещо между краката си.
	— Хубаво ли беше? — прошепна той.
	Хубаво?
	Не.
	Нямаше думи, които да опишат как се чувствах, когато Мики ме накара да полетя в облаците.
	— Да — отвърнах, останала без дъх.
	Видях усмивката, лумнала в горящите му очи, преди да ме предупреди:
	— Приготви се за още.
	И преди да съм успяла, потъна в мен.
	О, да, онова, което бях докосвала, бе обещаващо.
	Кораво. Дебело. Дълго.
	Невероятно.
	Гърбът ми се изви в дъга, краката ми се обвиха около него, обгръщайки го плътно, докато той потъваше в мен яростно, дълбоко, забързано.
	— Да — простенах и отново се понесох нагоре.
	— Да — изръмжа той и ме целуна.
	Отвърнах на целувката му, притискайки го към себе си, плъзгайки ръце по мускулите на гърба му, по късо подстриганата му коса, поемайки го по-дълбоко, по-близо, жадуваща и той да полети в облаците заедно с мен.
	Знаех, че е на ръба, можех да го усетя, да го вкуся, а после го изгубих.
	Ала само за секунда, защото той излезе от мен, обърна ме по корем, разтвори краката ми с коляно, намести се, придърпа ме за хълбоците и отново влезе в мен, а пръстите му се впиха под ребрата ми, докато нахлуваше в мен.
	— Да — повторих задъхано, притискайки се в него, за да поема тласъците му докрай.
	Мики не каза нищо разбираемо, ала мощта на стоновете му не отстъпваше на тази на тласъците му и двете ме издигаха все по-нависоко.
	— Мики — простенах, когато отново започнах да се рея в облаците.
	— Тапицирана табла — беше неговият отговор.
	Прекалено изгубена в случващото се, единственото, което бях в състояние да направя, бе да се извия назад и да примигам.
	А после вече не се извивах.
	Той излезе от мен, отново ме обърна, повдигна ме и тръгна на колене, докато не се блъснах в таблата на леглото, а той нахлу в мен.
	Погледнах в сините му очи и простенах:
	— Миличък.
	— Да, Ейми — изръмжа той; едната му ръка беше обвита около кръста ми и ме придържаше към него, докато другата се плъзна по хълбока ми и се спусна отпред.
	Палецът му откри клитора ми в същия миг, в който пенисът му потъна дълбоко в мен.
	— Миличък — простенах аз и достигнах върха, ръцете ми се обвиха около раменете му, петите ми се забиха в дупето му. Оргазмът ми беше толкова силен, че сърцевината ми го сграбчи, докато аз се вкопчих в останалата част от тялото му, борейки се за въздух. Полетях толкова високо, че сякаш не беше останал кислород, докато по тялото ми се разливаше блаженство.
	— Мамка му, удивително — изръмжа той, преди да простене: — Ейми — и продължи необуздано, заровил лице в шията ми, издигайки ме все по-нависоко, удължавайки оргазма ми, докато и той не се присъедини към него.
	Тласъците му станаха по-меки и по-бавни, докато най-сетне се плъзна в мен за последен път и остана там. Устните му прокараха пътечка по шията ми, по линията на челюстта ми, откриха устата ми, езикът му проникна в нея и той ме целуна, влажно и сладостно.
	Аз го притиснах към себе си и отвърнах на целувката му.
	Най-сетне, останала без дъх, откъснах устни от неговите и зарових лице в шията му.
	Мики извади ръката си измежду нас, прокара я по корема ми и като ме притисна до себе си в еротична, сладка прегръдка, попита:
	— Добре ли си, бейби?
	О, да.
	Повече от добре.
	Въпреки че ме беше разбил.
	Той ме стисна лекичко, подканящо.
	— Ейми.
	— Добре съм — отвърнах немощно.
	Той го чу. Разбра го.
	Знаеше, че ме е разбил.
	Разбрах го, когато тялото му се разтресе и в гърдите му отекна нисък, удовлетворен смях.
	А после се отдръпна настрани и аз разбрах какво прави, когато ме свали от скута си, сложи ме в леглото и допрял устни до шията ми, промълви:
	— Ей сега се връщам.
	След това се надигна и метна върху мен завивките, които беше издърпал изпод нас.
	Взирах се в тавана в продължение на един дълъг миг, а после се обърнах настрани, изтегнах се лениво и отметнах косата, паднала върху бузата ми.
	— Май е минало доста време от последния ти път? — попита той нежно.
	Ако току-що не ме беше разбил, тази забележка навярно би ме подразнила.
	Само че той го беше направил, а отговорът беше очевиден, като се имаше предвид, че бях изгубила, контрол и бях свършила два пъти (а може би три), така че казах просто:
	— Аха.
	Все така широко усмихнат, той се наведе към мен, подпирайки се на матрака, и доближи лице на сантиметри от моето.
	— Омлетът си стои на плота, да разбирам ли, че не си вечеряла?
	— Не съм — отвърнах.
	— Обичаш ли китайско?
	— Аха — отвърнах.
	Усмихнатите му очи обходиха лицето ми и в тях се появи спираща дъха смесица от нежност и развеселеност, още нещо, което аз му бях дала, така както той го даваше на мен.
	— Ще поръчам по телефона — заяви той.
	— Пелмени с рак и сирене и сладко-кисел сос — избрах си аз начаса. — Изненадай ме с основното ястие.
	Погледът му престана да блуждае и се впи в мен.
	— Нали си даваш сметка, че по този начин ще проявим безотговорност и безчувственост към гладуващите хора по света, като изхвърлим омлета? Яйцата се развалят бързо.
	Бяха ми останали достатъчно сили, за да присвия очи:
	— Не ме ядосвай, Мики.
	Той дойде по-близо и понижи глас.
	— Мисля, че от това мога само да спечеля, бейби.
	Прекалено заситена, за да захапя, аз само извъртях очи.
	— Ще говорим, докато ядем — продължи той, когато отново го погледнах.
	— Да, миличък, това би било хубаво — отвърнах, задържайки очите му.
	Той дойде съвсем близо и ме целуна леко.
	След това се отдръпна, а аз, без да помръдвам и мускулче, го гледах как се навежда, за да вземе тениската си, облича я и излиза от спалнята.
	Когато Мики го правеше, дори нахлузването на мръсна тениска изглеждаше еротично.
	Въздъхнах.
	А после се сгуших по-удобно в леглото, мислейки си, че всъщност беше минало много добре.
	Мики вече не се срещаше с Бриджит.
	Още по-обещаващо бе това, че дори толкова рано във връзката ни очакваше да не излизам с други и възнамеряваше да ми отвърне със същото.
	Това, че не ми беше писал от вчера сутринта, бе най-обикновено недоразумение.
	Беше направо феноменален в леглото.
	И харесваше китайска храна.
	Да, беше минало наистина добре.
	Така че, сама и гола в леглото ми, докато Мики поръчваше храната, аз се усмихнах.

	* * *

	След като приключи с поръчката, Мики се върна при мен и ми каза, че ще прескочи до вкъщи, за да си вземе душ и да се преоблече.
	След това отново приседна на ръба на леглото, но този път ме взе в прегръдките си и ме целуна продължително, преди да сложи край, като ме целуна по носа, след което ме сложи обратно на леглото, изправи се и се отдалечи.
	Аз бях разбита, но току-що бях правила секс с Мики. Щяхме да вечеряме заедно, сами в къщата ми.
	И изобщо не се тревожех как да се държа и за какво да говоря.
	Нямаше да пропилея тази възможност.
	Така че в мига, в който чух входната врата да се затваря, аз отметнах завивките и скочих от леглото.
	Сложих си ново бельо (кремаво, дантелено, сексапилно) и чифт широки панталони за йога (които Джоузи не беше одобрила, поглеждайки ги с отвращение и заявявайки, че според нея панталоните за йога предвещават кончината на модата). Съчетах ги с нежнорозов кашмирен пуловер с дълбоко деколте на гърба, събрано от тънка кашмирена лента, която минаваше през раменете.
	Прибрах косата си в небрежен кок на тила, оставяйки няколко кичура около ухото и шията, които се надявах да изглеждат очарователно и съблазнително.
	След това изхвърчах от спалнята, отървах се от омлета, поизчистих набързо и се втурнах наоколо, палейки свещи и лампи, така че да създам уютен и романтичен ефект.
	Отново пуснах Били Холидей — вече не бях нещастна, но тя беше подходяща за най-различни случаи.
	Тъкмо вадех чинии, когато Мики се върна.
	Улови очите ми, усмихна се, а после погледът му обходи къщата и се върна на мен, а върху лицето му се появи самодоволно изражение.
	Не ме беше грижа. Знаеше, че си падам по него, а аз исках да знае, че онова, което бяхме споделили току-що, и това, че сме заедно, е важно за мен.
	Можеше да бъде самодоволен, щом иска. Той беше невероятно красив.
	И точно в този миг беше само мой.
	Поръчката ни пристигна, Мики плати и аз донесох чинии, прибори и салфетки до дивана, докато той вадеше храната. Налях си чаша вино, а на Мики — бира (с каквато бях започнала да се запасявам, когато бе станало вероятно той да ми гостува, и която досега не бях имала възможност да му предложа).
	Мики се облегна назад с пролетно рулце в чинията си, а аз потопих крайчеца на пелмена в сладко-киселия сос, който стоеше на дивана между нас, върху късче от кафявия плик, в който беше пристигнала поръчката ни.
	Навела капещото крайче над чинията, приковала очи в него, аз казах тихичко:
	— Харесва ми да прекарвам време с теб, Мики.
	— Усетих го, Ейми.
	При този отговор, аз вдигнах очи към него и пъхнах пелмена в устата си.
	Докато дъвчех, Мики продължи:
	— Искам да знаеш, че и на мен ми харесва да прекарвам време с теб, бейби.
	Кимнах и преглътнах.
	— И двамата сме страшно заети — каза той. — Няма да е лесно. Просто трябва да се постараем да направим така, че да си струва.
	Прав беше за това.
	Когато продължи, тонът му се беше променил.
	— И да си призная, за мен се разбираше от само себе си, че и сама ще го схванеш.
	Не беше обвинение. Звучеше почти извинително.
	Във всеки случай аз го приех като извинение.
	— Разбирам, че си зает, Мики. Не това казвам. И не го приемай като нещо лошо, просто споделям. Но дори знаейки, че си зает, не ми е приятно, че с всичките неща, с които си ангажиран, нямаш много време за мен.
	— Вече обявих, че поемам работа на частно.
	Стиснала забравената си чиния с парчето пелмен в нея, аз го зяпнах.
	— Вече?
	Очите му се стоплиха.
	— Ти ми даде идеята. И тя беше добра. Обмислих я и си казах — защо да чакам? Или ще успея, или ще се проваля, но така или иначе, трябва да знам, и то колкото се може по-скоро. Така че споменах на няколко души, поговорих с неколцина от момчетата. След дъжда миналата седмица двама души ми се обадиха, защото покривите им течали, но не искали Ралф да се заеме. Искали мен.
	Усмихнах се широко и казах развълнувано:
	— Това е страхотно, Мики.
	Той ми се усмихна в отговор, напъха остатъка от рулцето в устата си, сдъвка го и след като преглътна, продължи:
	— Изпратих няколко от момчетата да се погрижат и да свършат работата както трябва, и освен това се срещнах с Арни, за да проуча какво трябва да направя, за да открия фирма. Започнах работа и по този въпрос.
	— Арни? — Оставих чинията на скута си, за да си взема още един пелмен.
	— Арни Уивър — отвърна той. — Местен адвокат. Той и партньорът му са единствените адвокати, които познавам и харесвам.
	Надявах се, че това няма да помрачи една евентуална среща между него и Лор, но не казах нищо.
	— Значи, си по-зает от обикновено — отбелязах.
	Гласът му стана по-дрезгав.
	— Не, Ейми. Обикновено съм зает. Сега определено съм по-зает, но винаги съм си зает. Ала сега, когато поговорихме за това, няма да приемам за даденост нито отношенията си с теб, нито онова, което се опитваме да изградим.
	Усещането за лекота, което ме изпълваше, стана още по-силно и аз отново го дарих с усмивка.
	— А в замяна аз ще се опитам да проявявам повече разбиране.
	Той ми отвърна с усмивка, ала неговата беше различна. Сексапилна.
	— Би могла. Или пък би могла да се ядосаш, да си защитиш правата, да се държиш като многознайка и да си спечелиш два-три оргазма.
	Усетих как коленете ми омекват и знаех, че ако не седях с кръстосани крака на дивана, а се изправех, те сигурно щяха да се подкосят.
	Скрих реакцията си и вместо това поклатих глава, сякаш той ме дразнеше, и се залових с пелмена си.
	— Макар че, след като моята изтънчена наследница бе толкова необуздана заради мен, май трябва да се погрижим редовно да си получава оргазми.
	Усетих как по тялото ми полазват тръпки, които се вдигнаха нагоре към зърната ми, когато прочетох в погледа му колко много иска да ми го даде.
	И колко много искаше аз да му отвърна със същото.
	Това ми харесваше. И исках повече.
	Беше плашещо, но не можех да отрека, че от мига, в който го видях, исках всичко от Мики.
	Ала когато получавах, трябваше и да давам.
	— Оценявам, че си толкова мил — казах меко. — И все пак трябва да бъда търпелива и да не забравям колко неща са ти на главата.
	— Добре би било, скъпа — отвърна той също така меко. — Но пак ти повтарям, ако се отнеса нанякъде или се зарина в работа и не ти давам онова, от което се нуждаеш, искам да ми кажеш. И двамата палим лесно. Бързо ни кипва. — Устните му потръпнаха. — Стига само след това да се сдобрим.
	Харесваха ми всички начини, по които Мики показваше, че може да се сдобрява, така че лапнах следващия пелмен и му се усмихнах с очи.
	— Само едно нещо — каза той.
	— Да? — попитах, след като преглътнах.
	— Аз не съм той.
	Застинах и с усилие, успях да изрека:
	— Мики.
	— Разбирам, че те е наранил. Разбирам, че може да ти отнеме известно време, докато се съвземеш от това. Ала аз не съм той. Вече ти казах, че никога не бих причинил нещо такова на една жена, а имай предвид, че с жена като моята имах достатъчно причини да го направя. Но аз не го сторих. Ако имаш нужда от помощ за това от приятелките ти или от мен — давай. Аз съм насреща. Ще намеря време за теб, за нас, защото това е важно. Определено ще намеря време. И двамата сме достатъчно обременени от миналото си, знам, че и така искам много от теб. Но то няма да ми попречи да поискам още нещо. Не мога да ти обещая, че ще правя всичко както трябва, и това е гадно, но ти вече го знаеш, като се има предвид как стигнахме дотук. Ала никога няма да ти причиня нещо такова и ти трябва да го знаеш.
	— Окей, Мики — прошепнах.
	— Окей — отвърна той. — А сега ела тук и ме целуни.
	Закрепих чинията, избягвайки сладко-киселия сос, и се наведох към него, за да му дам целувка. Той ми помогна, като също се наведе към мен и сложи ръка на тила ми.
	Беше мимолетно докосване, но страшно ми хареса.
	Все още бях близо до него, когато той заяви:
	— Ще прекарам нощта с теб, Ейми.
	— Окей, Мики — прошепнах отново.
	Той се наведе и докосна устните ми, а после ме пусна и се облегна назад.
	Аз също се облегнах, довърших пелмена си и посегнах към супата.

	* * *

	— Мики — изохках и полетях.
	Той ме остави да полетя, а после ме целуна, докато отново и отново проникваше в мен.
	Спуснах се от облаците, но продължих да се рея, усещайки го да се движи в мен. Чувайки звуците, които издаваше. Поемайки го с пръсти и уста. Движейки хълбоците си заедно с неговия усилващ се ритъм. И му помогнах да се зарее с мен, докато той не плъзна ръка по моята, вдигайки я над главата ми и приковавайки сплетените ни ръце към възглавницата.
	Стисна ме здраво, докато потъваше дълбоко в мен и аз изстенах силно.
	Сърцето ми полетя.
	И дарих Мики със същото.
	Как бе възможно с тежестта му върху мен, тялото му — слято с моето, да ми се струва, че се рея?
	Знаех, че се е съвзел, когато хълбоците му спряха да потръпват между моите, и като отърка носа си в моя, той взе устата ми в бавна, дълбока и нежна целувка.
	Най-сетне сложи край, като плъзна устни по линията на челюстта ми, излезе нежно от мен, претъркулвайки се настрани, но ме покри със завивките, преди да стане от леглото и да отиде гол в банята.
	Проследих го с очи, наслаждавайки се невероятно на гледката на изваяното му дупе, а после се надигнах и седнах на ръба на леглото. Протегнах се и взех тениската му от пода, облякох я и оправих леглото, грабвайки бикините си.
	Обух ги и тъкмо отивах към банята, когато той излезе от там.
	Мики — чисто гол насред стаята ми.
	Имаше страхотно дупе и невероятен гръб.
	Ала гърдите и другите му атрибути бяха още по-хубави.
	Той спря и наведе глава, а аз се повдигнах на пръсти. Сложих леко ръка върху плоския му корем, докато устните ми докосваха неговите.
	Той се отдръпна, а аз влязох в банята и се насочих право към чекмеджетата в дрешника ми.
	Смених тениската на Мики с къса сатенена нощничка с цвят на пепел от рози, обточена с бледобежова дантела и тънки презрамки, които се кръстосваха на гърба.
	След това излязох с тениската на Мики в ръка, угасих осветлението в банята и се върнах в спалнята.
	Където заварих Мики Донован в леглото ми. Беше се пъхнал под завивките, излегнат на една страна, с лакът на възглавницата и глава — подпряна на ръката му, дългите му крака бяха омотани в чаршафите, очите му бяха приковани в мен. Очи, които сега ми казваха, че адски харесва нощничката ми.
	Аз го изпивах с очи.
	Имах това. Имала го бях.
	Всичко това бе само за мен.
	Исках да заплача. Исках да подскачам от щастие.
	Вместо това пуснах тениската му и се присъединих към него в леглото.
	Той ме грабна в мига, в който го сторих, и зарови лице в шията ми, докосна я с устни, с език, преди да ме стисне по-здраво в прегръдките си и да ме завърти със себе си, за да угаси лампите на нощните шкафчета.
	След това ме намести с лице към него под завивката, вплетени в едно, и като плъзна нос по моя, прошепна:
	— Лека нощ, Ейми.
	— Лека нощ, Мики — прошепнах аз в отговор.
	Той се надигна, целуна ме по челото и се намести в леглото, обвивайки ръце около мен.
	Аз се притиснах в него и му отвърнах със същото.
	Не мислех, че ще го направя.
	По дяволите, не исках да го направя.
	Исках единствено да лежа в леглото си в тъмното, с Мики Донован до себе си и да се опивам от това чувство.
	И наистина го направих.
	Ала го направих, заспивайки бързо.


>	Глава 16
>	Отвори вратата

	Телефонът ми върху нощното шкафче се раззвъня силно.
	Отворих натежали от сън очи и на светлината, идваща от него, погледнах будилника.
	Беше нощта, след като двамата с Мики бяхме осъществили връзка (буквално).
	Освен това беше посред нощ.
	Сърцето ми запрепуска, защото обаждане посред нощ би могло да означава всичко.
	Протегнах ръка, грабнах телефона и видях, че е Мики.
	— Всичко наред ли е? — попитах веднага щом вдигнах.
	— Отвори входната врата, Ейми.
	Кожата ми се възпламени и тялото ми реагира мълниеносно.
	Отметнах завивките, скочих от леглото и се втурнах по коридора. Отворих вратата и видях Мики в униформата си на пожарникар-който-не-потушава-пожар, да се задава по алеята.
	Зачаках, приковала очи в него, неговите — впити в моите, докато пламъкът в мен се разгаряше, а после, когато беше достатъчно близо, се хвърлих на врата му.
	Той ме улови, целуна ме и ме вкара вътре, заключвайки зад нас, без нито за миг да откъсва устни от моите.
	Тениската му падна на най-горното стъпало на дневната.
	Нощничката ми се свлече на първите стъпала, водещи в коридора към стаята ми.
	На сутринта щях да намеря бикините ми да се полюшват от облегалката на отоманката пред камината.
	Ала ние така и не стигнахме до отоманката.
	Отпуснахме се върху килимчето пред нея и именно там Мики ме изчука.
	Когато свърши с мен, аз бях прекалено заситена, за да отида да намеря нощничката си. Той ме вдигна на ръце, отнесе ме в леглото и след като отиде да изхвърли използвания презерватив в банята, се върна при мен и ние заспахме голи.
	Това не бе едно от любимите ми неща. Не обичах да спя гола.
	Ала с Мики изобщо не се и замислих за това.

	* * *

	На следващата сутрин пристъпих нервно в пожарната на Магдалийн със сребристите си обувки на високи токчета.
	Както се бяхме уговорили, бях там, за да вечерям заедно с Мики и момчетата.
	Започваше да става ясно, че когато ми каза, че ще намира време за мен, наистина го мислеше.
	Освен това ставаше ясно, че когато каза, че двамата градим нещо, беше решил да не губи никакво време и наистина да го направи.
	Да ме запознае с момчетата в пожарната според мен беше една стъпка преди това, да каже на децата си, че се среща с мен и че всички ще излезем заедно на вечеря.
	Ето защо сега прекрачвах прага на пожарната, понесла няколко кутии с браунита, върху всяко от които стърчеше парче млечен шоколад.
	Бях дошла със сребристи обувки, тъмносини дънки, широка бледорозова блузка без ръкави, с деликатни сребристи нишки, пищно набрана отпред; косата ми беше вдигната в небрежен кок, а покрай лицето ми се извиваха няколко кичура.
	Подскочих, когато чух мъжки глас да се провиква:
	— Готино гадже на наша територия!
	Погледнах по посока на звука и видях много едър мъж, облечен в същата униформа на пожарникар-който-не-потушава-пожар, застанал до редица шкафчета. Беше обърнал глава към мен и се усмихваше широко.
	— Здравей — казах аз.
	— Здрасти.
	— Мики тук ли е? — попитах.
	Вместо отговор той изрева:
	— Мики!
	— Исусе, Джимбо — чух да измърморва Мики на висок глас и очите ми се обърнаха натам. Широко усмихнат, той идваше към мен. — Здравей, бейби.
	— Здравей — отвърнах тихо и малко срамежливо и му се усмихнах предпазливо.
	Той спря пред мен и сведе поглед към кутиите в ръцете ми.
	— Направила си сладкиши.
	Аз ги повдигнах лекичко.
	— Браунита с млечен шоколад.
	Очите му отново се вдигнаха към мен и аз видях, че танцуват.
	— Купуваш одобрението на момчетата със сладкиши?
	Не го отрекох, защото то беше очевидно.
	— Само да ти кажа — мъжът, наречен Джимбо, се присъедини към нас и погледът му се спусна към краката ми, — че си спечели моето одобрение още с тези дънки.
	Усетих как бузите ми пламват, но едновременно с това трябваше да потисна благодарната си усмивка.
	Мики погледна колегата си с присвити очи.
	Джимбо го забеляза и вдигна ръце.
	— Мой човек, ти я покани тук, а знаеш, че не съм сляп.
	— Знам го. Но си мислех, че имаш поне някакви маниери — отвърна Мики.
	Джимбо ме погледна.
	— Обидих ли те?
	— Не точно — отвърнах. — И се радвам, че харесваш дънките ми.
	Той се поотдръпна, отбелязвайки:
	— Хубави дънки. Ама одобрявам по-скоро онова, което е в тях.
	Очите ми се разшириха, а Мики се обърна изцяло — и мъничко плашещо — към другия пожарникар.
	— Сериозно? — попита заплашително.
	— Мик, човече, не може да се ядосваш, задето се радвам, че си забил готина мадама със страхотно дупе, която прави браунита — заяви Джимбо и ме погледна. — Не се засягай.
	— Не съм сигурна, че бих могла да се засегна, задето смяташ, че имам страхотно дупе — отвърнах и той се усмихна широко.
	В следващия миг Мики издърпа кутиите от ръцете ми и ги тръсна на Джимбо.
	— Отнеси ги в кухнята.
	— Слушам, капитане — каза Джимбо, все така широко усмихнат, и се отправи към кухнята.
	Аз се приближих по-близо до Мики.
	— Капитане?
	Той престана да се мръщи след отдалечаващия се Джимбо, погледна и като обви ръка около мен, ме притегли към себе си и ме целуна настойчиво, макар и кратко.
	А после, все така прегръщайки ме с една ръка, вдигна глава и ме дари с едно много по-мило „Здравей“.
	— Здравей — отвърнах по същия начин и повторих: — Капитан? Това прякор ли е?
	— Чин.
	Аз сбърчих вежди.
	— Чин?
	— Аз отговарям за тази команда.
	Все така недоумявах.
	— Ти… моля?
	— Боби е командир. Той отговаря за петте противопожарни станции в петте големи града в окръга. Всяка станция си има капитан, който ръководи командата, което включва момчетата и пожарната кола, както и самата станция, и всичко, свързано с нея, за което не отговаря командирът. Имаме и двама лейтенанти. Командирът определя дежурствата така, че във всяка смяна дежурим или аз, или един от лейтенантите и отговаряме за оборудването и момчетата, и ръководим операцията, когато отидем по сигнал, поне докато командирът не пристигне. Не сме достатъчно за всички смени, така че имаме изпълняващи длъжността лейтенанти с достатъчно опит, които да поемат смени, ако се наложи.
	— О — промълвих аз. — Значи, ти си нещо като втори в командването?
	Очите му отново затанцуваха.
	— Да.
	— Страшно впечатляващо.
	Очите му се стоплиха и той измърмори:
	— Благодаря, Ейми.
	Аз повдигнах вежди.
	— Значи, командирът отговаря за пет станции?
	— Аха.
	— Не е ли доста?
	— Не.
	Аз наклоних глава на една страна.
	— Не е?
	— Не. В едно по-голямо населено място би командвал всички станции в града.
	— Непълно работно време? — настоях аз и той ме прегърна малко по-силно.
	— Не.
	Това не ми харесваше. Не ми харесваше, защото Мики искаше да получи този пост, което ми се струваше като много повече работа — да ръководиш пет противопожарни станции в пет различни града в окръга, вместо само в Магдалийн.
	— Искаш ли обиколка преди вечеря? — попита, отвличайки мислите ми от всичко това.
	Обиколка на противопожарна станция?
	Кое момиче би отказало?
	— Абсолютно.
	Той отново ме притисна до себе си, а после ме улови за ръка и ме разведе наоколо.
	Имаха голяма червена кола (очевидно). На долното ниво, където беше колата, имаше редица шкафчета, по стените бяха окачени най-различни инструменти, като брадви, навити маркучи и всякакво друго оборудване.
	Тук-там имаше снимки в евтини рамки, на които се виждаха членовете на командата — или грижливо подредени за официална снимка, или застанали в редица, преметнали ръце през раменете си. Имаше също така снимки, запечатали най-различни моменти — някой, който се усмихваше широко, докато миеше пожарната кола, или пък друг, който размахваше бухалка по време на бейзболен мач, облечен в тениска с логото на магдалийнската противопожарна станция.
	Близо до колата бяха подредени униформи на пожарникар-който-потушава-пожар, готови мъжете да скочат в ботушите и панталоните и да грабнат якета и каски.
	Имаха дори лъскав месингов пилон.
	Което означаваше, че има и втори етаж и въпреки че на долното ниво имаше стаи с екипировка и малка баня, на горния имаше душове и още кабинки (Мики се провикна, преди да влезем, за да се увери, че хоризонтът е чист), както и неголяма стая за тренировки, пълна най-вече с уреди с тежести.
	Имаше също така потънала в мрак стая с четири двуетажни легла, подредени до стените, друга стая с износен диван и няколко още по-износени кресла, обърнати към огромен стар телевизор, за който бях сигурна, че не предлага HD. Няколко разнородни масички с петна от чаши бяха пръснати наоколо, така че лесно да бъдат достигнати.
	И най-сетне, имаше кухня, която някога е била нова и модерна.
	През 1956 година.
	Сега беше мръсна и стара.
	И въпреки че цялата станция беше в изрядно състояние (това, обясни Мики, било, понеже новите момчета изкарвали период, в който обслужвали станцията и в който колегите им ги изпитвали колко струват по най-различни начини, включително, като им възлагали да поддържат цялото място, колата, оборудването и екипировката готови за акция и изключително чисти), при такава възраст кухнята нямаше как да не бъде захабена.
	Не можах да прекарам твърде много време разстроена заради това, че макар колата и оборудването им да изглеждаха в отлично състояние, останалата част от мястото сякаш беше маловажна прибавка. Разстроена, че тези мъже прекарваха много време тук, без да им плащат, готови да спасяват живота и собствеността на хората, като в същото време рискуваха кожата си. И за това те заслужаваха най-малкото телевизор с плосък екран и HD и микровълнова печка, която не да изглежда така, сякаш е прототипът преди прототипа преди прототипа, излязъл в годината, когато микровълновите печки за първи път са се появили на пазара.
	Не можах да прекарам много време, разстройвайки се заради това, защото Мики ме представи на командата.
	Шофьорът, Джимбо, с когото вече се бях запознала.
	Стан, който според мен беше някъде на годините на Мики (въпреки оскъдното общуване между мен и Мики през последните две седмици, все пак бях успяла да науча, че той е на четиресет и осем). Стан обаче беше по-нисък и бе започнал да оплешивява.
	Марк, който изглеждаше на трийсет и няколко години, носеше лъскава венчална халка и имаше усмивка почти толкова широка, колкото тази на Мики, и наистина хубави бицепси.
	И накрая — Фреди, който беше млад, на не повече от двайсет и четири-пет. Той имаше рошава тъмна коса, усмивка, в чийто ефект очевидно не се съмняваше, и мускулести ръце с ясно очертани вени (също като Мики); беше поне с десет сантиметра по-висок от мен, а аз бях метър и шейсет.
	Той беше новобранецът.
	След като се запознах и се ръкувах с всички, ми предложиха да седна.
	Забелязах, че съдържанието на едната кутия с браунита беше изчезнало, и трябваше да прехапя език, за да не им напомня, досущ както би сторила майка им, че не бива да си развалят вечерята, като в същото време ми стана страшно приятно, че ги бяха излапали толкова бързо. Седнах и видях, че Фреди приготвя вечерята под критичния надзор на Джимбо и Стан (Мики беше по-тих и не го тормозеше толкова).
	Фреди като че ли не го беше грижа. Него като че ли го беше грижа само за това, да флиртува дръзко, макар и невинно с мен, нещо, против което Мики не възразяваше, защото то очевидно му даваше повод да се включи в тормоза над Фреди.
	Беше закачливо. Беше безгрижно. Беше забавно. Беше забележително преживяване да имам възможността да седя заедно с тези мъже, които прекарваха заедно много време, заедно правеха опасни неща, доверявайки се изцяло един на друг, и ги свързваше непринудена дружба.
	За вечеря имаше сандвич с пържена кайма, картофени крокети и браунита за десерт.
	Нахраних се, като почти през цялото време се усмихвах.
	Или се смеех.
	След като хапнахме, ние се облегнахме в столовете си, а момчетата отново започнаха да се заяждат с Фреди, който се залови да разчисти.
	А после Мики подръпна кичур от косата ми.
	Обърнах се към него и той каза тихичко:
	— Време е да си вървиш.
	Кимнах и станах от масата, без да възразявам. Те се размотаваха в очакване на обаждане, което можеше и да не дойде, но ако дойдеше, нищо не биваше да им отвлича вниманието.
	И независимо колко чисто и подредено беше, това място си беше техният свят, тяхното пространство и въпреки че се държаха много гостоприемно, имах усещането, че се съобразяват с присъствието ми и че би било най-добре да бъдат свободни да се отпуснат и да правят и говорят каквото си поискат.
	Сбогувахме се и като ме улови за ръката, Мики ме поведе към долния етаж.
	Бяхме стигнали до колоните пред сградата, когато той ме подръпна за да спра.
	Обърнах се към него и го пуснах, за да мога да сложа ръце на гърдите му. В отговор той обви едната си ръка около мен.
	— Имате нужда от нова микровълнова — заявих и той се разсмя гърлено.
	Но не каза нищо.
	— Както и телевизор — продължих. — И е направо потресаващо, че имате кухня, която си е направо пожароопасна.
	Очите му, когато отговори, все още бяха развеселени.
	— Справяме се някак, Ейми.
	— Моето мнение е, че мъже, които доброволно излагат живота си на опасност би трябвало да очакват повече от _справяме се някак_.
	Макар да си останаха все така развеселени, в очите му се прокрадна намек за нещо сериозно.
	— Е, ти си нямаш пенис, така че ще трябва да ми се довериш, когато ти казвам, че е окей за приятелката ми да направи браунита за момчетата. Не е обаче окей — той стисна ръката ми — да ни купиш телевизор.
	Именно това бях възнамерявала да направя (както и микровълнова), но разчетох сериозността в очите му и реших да не настоявам, отчасти защото наистина нямах пенис. Мики имаше (и то какъв!) и знаеше точно как да го използва.
	Ала най-вече не настоях, защото ме беше нарекъл неговата приятелка и това много ми хареса.
	Не исках да изглеждам прекалено нетърпелива и плашеща, като му го призная, затова попитах:
	— Градската управа дава ли изобщо някакви пари?
	— Боби ще откачи, а момчетата ще престанат да идват, ако колата и екипировката ни не са на ниво. Те се грижат за това, Ейми. Ние сме момчета. Не ни трябва кой знае какво повече.
	— Нито дори по-хубав телевизор? — попитах невярващо.
	— Е, не може да се отрече — измърмори той, а устните му потръпваха, — че този телевизор не струва.
	— Не е струвал дори когато Арчи Бънкър* го е гледал — отвърнах аз и той отново се засмя. — Набирате ли средства?
	[* Герой от американски комедиен сериал от 70-те години на XX век. — Б.пр.]
	Мики кимна.
	— Всяка година около Коледа съпругите и някои богати жени от града организират Бал за пожарникарите и полицаите, а около Деня на свети Валентин всички момчета в окръга се включват в Ергенски търг с полицаи и пожарникари. Ала всички средства, които успеем да наберем, отиват в нещо като фонд, в случай че нещо се случи при изпълнение на служебния дълг.
	Аз не обърнах внимание на това за „служебния дълг“ и попитах:
	— Ергенски търг?
	Мики се ухили и отвърна:
	— Ако нещата продължат, както са тръгнали, тази година аз май няма да участвам.
	Тази година?
	Не обърнах внимание и на това и заявих:
	— О, ще участваш и още как. Аз съм фрашкана с пари. Без проблем мога да предложа повече от всяка жена, на която й хрумне, че може да те докопа за вечеря.
	Дойдох малко по-близо, наслаждавайки се на доброто му настроение и на това, че то се дължи на мен. Все пак смятах, че въпросът е достатъчно важен, за да го понатисна.
	Нежно.
	— Така че, след като не съм екипирана както трябва, за да го разбера, ала въпреки това го разбирам, и след като директно дарение е изключено, би ли било приемливо, ако някой попритисне един от местните магазини за електроника, за да го убеди да ви дари нова микровълнова печка и телевизор? Някой, чиито усилия ще останат анонимни, разбира се.
	Очите му се стоплиха и ръката му около мен ме стисна.
	— Ако ти се занимава, действай. Ако това между нас продължи, както е тръгнало, и след като се запознаеш с някои от останалите съпруги и приятелки, решиш да организираш нещо, както направи за детската лига, така че за момчетата да е по-готино, докато се размотават и чакат сигнал, това също не би било проблем.
	Значи, можеше да убедя някой друг да дари парите. Ала новата заможна приятелка на Мики Донован нямаше да стане благодетел на Противопожарната станция на Магдалийн.
	Разбрано.
	Оставих този въпрос и смених темата.
	— Често ли се случва жени да нарушат неприкосновеността на пожарната?
	— Да, като се има предвид, че в командата има една жена.
	Това ме изненада. Не че жените не можеха да бъдат пожарникари, просто онова, което бях видяла, ми се беше сторило мъжко царство.
	— Наистина ли?
	— Аха. Тя е корава. И си я бива. С нас е от четири години. Казва се Мисти.
	Пожарникар, на име Мисти, бе нелепо и забавно по няколко причини.
	Аз обаче не се усмихнах.
	А промърморих:
	— Пожарникарката Мисти.
	Мики ми отправи една от непринудените си усмивки.
	— Аха. Доста я поднасяха заради това момичешко име, докато беше новобранец.
	— Е, едва ли има много жени на име Бъч — изтъкнах и той отново се засмя. — Тя как го приемаше?
	— Нямаше особен избор — отвърна той. — Или търпиш, или се пръждосваш на майната си. Ако се държи като свръхчувствителна лигла заради някакви си шеги с името й, по никой начин няма да й стиска да насочи маркуч срещу стена от огън.
	Последната част не ми хареса особено, но не казах нищо и вместо това попитах:
	— Ами посещения от съпруги и приятелки?
	— Случва се. Неизбежно ние се превръщаме в семейство. И ако си част от него, винаги си добре дошъл. — Той се наведе и доближи лице до моето. — Ала всички знаят, мъжете и техните жени, жената и нейният мъж, че има неписано правило. Вечеря заедно е окей. От време на време. Да се отбиеш за малко, за да оставиш нещо или да си поприказвате — също. Момчетата може и да изглеждат безгрижни, но винаги трябва да са в готовност. Така че се опитваме да свеждаме нещата, които ни отвличат вниманието до минимум.
	Аз кимнах.
	А после, без сама да знам защо, освен дето просто трябваше да знам, попитах:
	— Потушавал ли си много пожари?
	Мики обви пръстите на свободната си ръка около шията ми и докато ме галеше с палец по челюстта, отговори предпазливо:
	— Видял съм доста.
	Тъй като не исках да навлизам по-надълбоко, реших да го подкача:
	— Свалил ли си много котки от дървета?
	— Аха.
	Аз примигах изненадано насреща му.
	— Мислех, че това е мит.
	Той поклати глава.
	— В големите градове не спасяват котки. В големия град, ако се обадиш в пожарната, за да спасят някоя котка, ще ти кажат да се обадиш на „Контрол на животните“. Ние не сме голям град. Ние сме малка общност и наш дълг е да служим на тази общност. Така че хората ни се обаждат за котки, които не могат да слязат от дървото и ние правим каквото можем. Което не означава, че изкарваме колата и използваме стълбата, за да свалим Пухчо. Просто изпращаме някого да провери с какво може да помогне. Освен това получаваме обаждания за изчезнали котки. Изчезнали кучета. Изчезнали деца. С котки и кучета не се занимаваме. С деца, очевидно — да. Има и семейни скандали. Автомобилни катастрофи. Включили се противопожарни аларми. Някой, паднал от стълбата, докато си чисти улуците. Някой, който си срязал пръста, докато реже домати. Каквото и да се сетиш, звънят ни директно или ни ги прехвърлят от 911.
	— Някой, който си е срязал пръста?
	— Аз, Джимбо и двамата ни лейтенанти сме сертифицирани парамедици, а Фреди в момента кара курса. Няма значение. Правилото е в случай на домашен инцидент да се звъни на пожарната. Ала в случая на Магдалийн, най-близката болница е на двайсет минути от тук, най-близката станция на „Бърза помощ“ — на петнайсет. Дори и ако линейката вече е в движение, в повечето случаи нашите момчета могат да стигнат по-бързо.
	Аз отново примигах.
	— Ти си парамедик?
	— Щом излязох от гимназията, още на следващия месец отидох в училището за пожарникари. Завърших и се хванах като доброволец в пожарната на Магдалийн, докато карах курсовете за парамедик. Живеех в стаята над гаража на най-добрия ми приятел и работех по лодките на баща ми.
	Леле. Мики наистина искаше да бъде пожарникар и всичко, което това водеше след себе си.
	— Баща ти не се ли ядоса, че не избра семейния бизнес? — попитах.
	— Не — отвърна Мики, поклащайки глава. — Той плати за обучението ми. Цялото. Каза, че ако бях отишъл в колеж като Шон, Франк и Дилън, щял да плати за него, така че плати за онова, което наистина исках. Пък и се гордееше с мен. Адски се гордееше. Гордееше се с всичките си момчета и не го криеше. Не искаше нищо за мен, нито за когото и да било от нас, освен да обичаме онова, което правим, и да бъдем щастливи.
	— Мисля, че харесвам баща ти — промълвих аз.
	— И има защо. Той е добър човек. Добър баща. Добър дядо. — Мики отново ми се усмихна широко. — Той също ще те хареса. Харесват му сладките многознайки.
	Стана ми наистина приятно, задето е толкова сигурен, че ще се запозная с баща му, ала на върха на езика ми беше да го попитам дали баща му беше харесвал Рианон. Не го направих обаче, защото това беше въпрос, който щеше да промени спокойната атмосфера. Да не говорим, че изобщо не ми влизаше в работата, а и тя си беше отишла, така че то нямаше значение.
	Притиснах се в него и казах:
	— Знаех, че си впечатляващ, защото си красив, добър баща и добър човек. Ала сега знам, че имаш още много впечатляващи качества.
	Той улови бузата ми в шепа и отвърна през нисък смях:
	— Красотата си съм я наследил от нашите, Ейми. Едва ли може да се нарече впечатляващо.
	— Ти не се виждаш непрекъснато. Вярвай ми, впечатляващо е.
	Мики продължи да се смее, докато се навеждаше, за да ме целуне.
	Беше прекрасно, но не продължи дълго, преди да сложи край и да нареди шепнешком:
	— Легни си с телефона до леглото.
	Щеше да дойде при мен.
	Това ме направи щастлива.
	Притиснах се още по-плътно до него и отвърнах:
	— Окей, миличък.
	Той се наведе, за да докосне устни до моите още веднъж, а после каза:
	— Върви си вкъщи и бъди внимателна.
	Аз кимнах, повдигнах се на пръсти, на свой ред докоснах устни до неговите, а после се отдръпнах и се отдалечих на сребристите си обувки.
	Въпреки че исках да се обърна, да му помахам, да го видя още веднъж, усещах, че очите му ме следят, и тъй като се надявах, че гледката му харесва, продължих да вървя.

	* * *

	Като в мъгла погледах надолу към Мики, който лежеше по гръб в моето легло. Бях го възседнала и се движех, извивайки хълбоците си така, че при всеки тласък пенисът му се отъркваше в гладките ми стени, надявайки се, че му давам същото удоволствие, което изпитвах и аз.
	Надеждата ми се оправда, когато от гърдите му се изтръгна едно гърлено _мамка му_, той се надигна за да седне, и като обви ръка около хълбоците ми, ме намести и започна да ме движи нагоре-надолу, принуждавайки ме да го яздя все по-бързо и по-яростно.
	Другата му ръка се плъзна по коприната на нощничката ми, сграбчи едната ми гърда и палецът му се притисна в зърното.
	При този допир през тялото ми сякаш премина електричество, хълбоците ми подскочиха и аз улових лицето в шепи, прошепвайки:
	— Мики.
	— Харесват ми нощничките ти, бейби — каза той, а после ощипа лекичко зърното ми и го завъртя.
	Мощна тръпка разтърси хълбоците ми. Аз изохках, докато женствеността ми се сгърчи около него, изгубих ритъма си и започнах да се търкам в него.
	— Язди ме, Ейми — нареди той дрезгаво и пусна зърното ми, само за да смъкне плата надолу, да разкрие гърдата ми, да наведе глава, да я вземе в устата си и да засмуче дълбоко.
	О.
	Още по-невероятно.
	Хълбоците ми се движеха трескаво, пръстите ми се вкопчиха в главата му.
	— О, господи — простенах, завладяна от всичко, което той ме караше да чувствам, и неспособна да правя нищо друго, освен да се трия в него.
	Устата му пусна зърното ми и главата му се отметна назад.
	— Язди ме, Ейми — заповяда той с ръмжене и пръстът му се плъзна по лъскавите следи, които устата му беше оставила върху зърното ми.
	Единственото, което можех да направя, е да се опиянявам от усещането на пениса му, потънал дълбоко, палецът му — подръпващ зърното ми, така че не направих онова, което ми беше наредено. Продължих да се отърквам в него, отметнала глава назад.
	— Добре — процеди той и се надигна, без да излиза от мен, и ето че аз се озовах по гръб на леглото, Мики — отгоре ми, едната му ръка — стиснала сгъвката на коляното ми, за да го вдигне високо, а другата — увита около мен, за да ме задържи, докато потъваше дълбоко.
	— О, господи — изохках.
	— Погрижи се за клитора си — нареди той и клиторът ми потръпна при тази заповед.
	Устата му откри моята.
	— Искам да усетя как се задоволяваш сама, докато те чукам. Направи го. Сега, бейби.
	Аз пъхнах ръка между телата ни и го направих.
	В същия миг петите ми се забиха в задната част на бедрата му, а хълбоците ми се повдигнаха от леглото. Много скоро главата ми потъна в завивката и устните ми се отвориха.
	Защото полетях.
	Усещах устата на Мики върху шията си, докато най-сетне не повдигнах глава и тогава почувствах устата му върху своята, нахлуването на езика му, и беше прекрасно колко много ме целуваше Мики, докато правеше любов с мен.
	Спря да ме целува в същия миг, в който спираше обикновено, и аз сключих ръце на тила му, за да го задържа до себе си, така че стонът на освобождаването му изпълни устата ми.
	Тласъците му бяха яростни и необуздани, докато оргазмът му продължаваше, а после станаха нежни и ето че той отново ме целуваше.
	Когато то най-сетне го напусна, той сложи край на целувката, но само за да ме целуне първо по носа, а после по брадичката, преди да се плъзне навън и да каже меко:
	— Трябва да се приготвям за работа, миличка.
	Продължих да го държа, не с всички сили, а съвсем лекичко, докато той излизаше от прегръдките ми.
	Беше петък сутринта. Децата ми щяха да дойдат у нас след училище. Щях да се видя с тях, но нямаше да видя Мики, докато те не си тръгнат.
	Той придърпа завивките до кръста ми, преди да стане от леглото, а аз се обърнах, за да го проследя с поглед, докато отива към банята.
	Когато чух шума от душа, се свих на кълбо.
	Това се превръщаше в нещо обичайно.
	Мики идваше при мен, след като беше дежурил в пожарната. Правеше секс с мен. Спеше до мен. Правеше секс с мен на сутринта. Вземаше душ у нас. Минаваше през тях, за да се преоблече и излизаше.
	Беше рутина, която ми харесваше.
	Погледнах към часовника.
	Нямаше дори шест и половина.
	Ленива усмивка се разля по лицето ми; харесваше ми как Мики намира време за мен.
	Усмихвайки се лениво, аз се излежавах в леглото, слушайки душа. Все така се излежавах, когато Мики излезе от банята, гол и с мокра коса, и обиколи стаята за да събере дрехите си.
	Когато се облече, приседна на ръба на леглото, протегна се и улови бузата ми в шепа.
	Аз не помръднах.
	Той нямаше нищо против, разбрах го по нежния начин, по който ме гледаше.
	— Нямаш търпение децата да дойдат, нали? — зададе ми въпрос, чийто отговор знаеше.
	— Определено — изрекох го аз на глас въпреки това.
	— Ако имаш време, обади ми се.
	Завъртях лекичко глава и притиснах буза в дланта му.
	— Определено — повторих.
	— Трябва да вървя.
	Аз кимнах под ръката му.
	Тъкмо когато се канеше да се надигне, аз улових китката му. Мики застина и ме погледна.
	Надигнах се на лакът, без да пускам китката му, и я притиснах към гърдите си.
	— Просто исках да кажа, че забелязвам усилията, които полагаш, за да прекарваш време с мен.
	Той се взираше в мен, но не каза нищо.
	— Мики? — повиках го, когато мълчанието се проточи.
	— Бейби, ти носиш къси, секси нощнички.
	Аз го зяпнах.
	— Моля? — попитах, когато той не поясни забележката си.
	— Копринени, приятни на допир нощнички. — Направи пауза и добави: — С дантела.
	— Ами… — проточих аз, ала гласът ми заглъхна; все още не бях сигурна какво казва.
	— Приятни на допир — повтори той, приковал очи в моите. — Изглеждат добре. Когато изтичаш до вратата посред нощ, за да ми отвориш, и аз те целуна, и съм готов, свършен. Изобщо не криеш, че не можеш да ми се наситиш. Чукаме се, преди да заспим. Чукаме се, когато се събудим. Ти си адски добра в леглото. И направи браунита на момчетата…
	— Аз…
	— Не е никакво усилие — прекъсна ме той. — Всъщност, истински идиот съм, задето не го направих по-рано. Не мога да го правя, когато децата ми са тук. И все пак изгубих цяла седмица.
	От думите му сърцето ми сякаш литна и аз се усмихнах широко.
	— Така че не ми благодари, че намирам начин да прекарвам време с теб, когато на мен ми е приятно да прекарвам време с теб, Ейми.
	— Разбрано — отвърнах, без да преставам да се усмихвам.
	— А сега, след като си будна — нареди той, — можеш да се надигнеш и да ме целунеш за довиждане.
	Прав беше.
	Можех да го направя.
	Станах и като го прегърнах, долепих устни до неговите.
	Мики обви ръце около мен, наведе ме назад и пое контрол над целувката.
	Беше страстна и гореща, а после той сложи край, вдигна ръка и плъзна палец по бузата ми.
	— Приятно прекарване с децата — промълви.
	— Да, миличък.
	— Моите се връщат в понеделник. Поканена си на вечеря.
	Кимнах, усетила как в гърдите ми се надига щастие.
	— Чао, Ейми.
	— Дано да имаш поне сносен ден на работа, Мики.
	— Ще се опитам. — Той докосна устните ми със своите и отново ме сложи да легна.
	Не може да не знаеше, че гледам как се отдалечава и се наслаждавам (не на това, че си тръгва, а’ на това, че съзерцавам тялото му).
	Въпреки това, преди да стигне до вратата, се обърна и като ми отправи нежен поглед, вдигна ръка и ми помаха.
	Аз му отвърнах с нежен поглед и нежна усмивка.
	Той се обърна напред и изчезна.


>	Глава 17
>	Върнаха се

	В три часа и трийсет и седем минути същия следобед чух вратата на гаража да се отваря.
	Останах в кухнята и продължих да правя онова, с което се бях захванала: натривах едно сурово пиле с масло и билки, преди да го пъхна във фурната.
	Вратата се отвори, аз обърнах глава натам и извиках с усмивка:
	— Здравейте, милички.
	— Здрасти, мамо — отвърна Одън и вътрешностите ми се сгряха, а после се вкочаниха, когато той дойде до мен.
	_Дойде до мен._
	Дойде до мен, наведе се и ме целуна по бузата, а после погледна към пилето.
	— Отлично. Печеното пиле на мама. Умирам от глад — оповести той.
	Стоях като вкаменена, докато той се отдалечаваше, ала очите ми го проследиха, докато излизаше от кухнята.
	След това се спряха върху Пипа, която стоеше в края на плота.
	— Здрасти, мамо — започна тя, когато видя, че я гледам. — Знам, че това е времето ни за теб и щях да те попитам по-рано, но Поли чак днес ми каза, че майка й открай време искала да види „Синята скала“. Така че попита дали може някой път да дойде с майка си, а ние да ги разведем из къщата, ако си съгласна.
	— Няма проблем, сладичката ми — отвърна устата ми вместо мен, с непринуден тон, съвсем различен от начина, по който се чувствах.
	Ликуваща и възторжена.
	— Супер — каза тя и като свали чантата си от рамо, извади телефона си. След това се отдалечи, заета да пише съобщение, но не преди да отбележи: — Страхотно е, че печеш пиле. От цяла вечност не сме яли от твоето пиле.
	Аз стоях като вкаменена, с намаслени ръце, гледайки как дъщеря ми излиза от стаята и се изгубва по коридора, пишейки съобщение на телефона си.
	Продължих да стоя като вкаменена с намаслени ръце, борейки се с порива да грабна телефона и да пратя съобщения на Робин, Лор и Мики, за да им кажа какво се беше случило току-що.
	Все още се борех с него, когато Одън се провикна:
	— Мамо! Може ли да преместя леглото до другата стена?
	Затворих очи, обзета от еуфория.
	А после ги отворих и извиках в отговор:
	— Да, хлапе! Задръж за малко, ще сложа пилето да се пече и ще помогна!
	— Аз също! — обади се Пипа след мен.
	Гърлото ми се сви, сълзи напираха в очите ми, а аз се мъчех да ги потисна.
	Битка, която трябваше да спечеля, защото трябваше да пъхна пилето във фурната, да си измия ръцете и да помогна на сина ми да премести леглото в стаята си там, където му харесваше.
	Съсредоточих се върху първите две неща и след като пилето се озова във фурната, а ръцете ми бяха чисти, се отправих към стаите на децата ми, провиквайки се:
	— Да преместим това легло, а после знаете какво следва. Първо си напишете домашните, за да не ги мислите през целия уикенд.
	— Ама тази вечер по телевизията дават нещо, което искам да гледам — извика Пипа в отговор.
	Застанала на прага й, аз отвърнах:
	— Ами гледай го с учебниците пред себе си.
	— Все тая — измърмори тя, ала го направи незлобливо.
	— Ела да ми помогнеш с леглото на брат ти.
	Тя кимна и метна телефона върху завивката на кревата си, а аз се отдръпнах от прага и се отправих към стаята на Одън, ликуваща, че момиченцето ми идва след мен.

	* * *

	— Мамо, не си си записала никакви програми — заяви Одън след вечеря.
	Беше се опънал на дивана насреща ми (аз се бях излегнала в разкошното ми кресло) с дистанционното в ръка.
	— Не гледам много телевизия, хлапе — напомних му.
	Той отново се обърна към телевизора и се залови да натиска копчетата.
	— Имаш НВО. „Шоутайм“. „Синемакс“. Леле, взела си платинения пакет. — Очите му се върнаха към мен. — Дори филми ли не искаш да записваш?
	Толкова бях заета, освен когато бях с Мики и децата му, както и с моите, че не бях мислила за филми.
	— Добра идея — измърморих.
	— Хей! — Пипа се появи в стаята, привършила с онова, което правеше в спалнята си (домашните си, както се надявах), и погледна към телевизора. — Не използвай цялото свободно място. Половината е за мен.
	— За теб е една трета, Пип. Мама ще започне да си записва филми.
	— Все тая, Одън. Една трета е за мен, така че не използвай цялата памет. — Тя се тръшна на дивана и ненужно изрита краката му, за да си направи място, въпреки че имаше предостатъчно.
	— Не се дръж като гаднярка — процеди Одън и отново върна краката си там, където си бяха, преди Пипа да ги изрита.
	— Само защото си по-висок, не означава, че целият диван е за теб, Одън — отвърна тя.
	— Всъщност — намесих се аз — донякъде означава. — И двете деца се обърнаха към мен, ала аз гледах Пипа. — Не се нуждаеш от чак толкова място, сладичката ми. Диванът е дълъг, имаш достатъчно пространство. Дели с брат си, миличка.
	Тя се сви на дивана, вперила поглед в телевизора, и измърмори:
	— Винаги вземаш неговата страна.
	— Не аз получих нова завивка — напомни й Одън.
	О, не.
	— И ти ли искаш нови завивки? — попитах аз сина си.
	— Не. Просто изтъквах, че говори глупости.
	Пипа ме погледна.
	— Може ли да получа кресло като твоето, за да седя в него?
	Това би изглеждало претрупано и гадно.
	— Не — отвърнах нежно.
	— Не мога да повярвам, че помоли мама да ти купи кресло. — Одън действително звучеше така, сякаш не можеше да повярва.
	— Това кресло е страхотно — отвърна Пипа и по тялото ми отново се разля топлина — колкото и да беше странно, препирните им ми действаха именно така.
	Одън отново насочи вниманието си към телевизора и отговори, щракайки с дистанционното.
	— Така е. Обаче ще изглежда тъпо, натъпкано с всичко останало наоколо. Пък и креслата не растат по дърветата.
	— Не съм казала, че растат — тросна се Пипа.
	— Поне веднъж не се дръж като гаднярка — сопна й се Одън.
	— Окей — намесих се аз. — Радвам се, че креслото ти ми харесва, Пип. И се радвам, че се опитваш да защитиш естетиката на обзавеждането ми, Одън. Ала сега, защо през следващите десет минути не превърнем това място — ръката ми описа кръг около нас — в зона без караници.
	Пипа се сви на дивана, а Одън се обърна към телевизора, ухилен.
	— Естетиката на обзавеждането — повтори той, очевидно развеселен.
	Някога аз често успявах да развеселя моето момче.
	Споменът за това ме изпълни със сладостно усещане и изведнъж си дадох сметка, че до този миг го бях погребала много надълбоко, та мисълта за онова, което бях изгубила, да не ме убие.
	Пипа видимо преглътна кикота си и измърмори:
	— Мама е шантава.
	Поех си беззвучно дъх и го изпуснах.
	„Откачалка“ ненавиждах.
	„Шантава“ щях да приема, защото според децата ми, които често ми го бяха повтаряли, наистина бях такава.
	Това също бе прекрасно.
	И също ми беше липсвало.
	Десетте минути траяха около две, преди Пипа да попита раздразнено:
	— Може ли все пак да гледаме нещо, докато се опитваш да програмираш около един милион програми за записване?
	Аз погледнах безкрайното програмиране, от което беше погълнат синът ми, и се зачудих кога ли възнамерява да изгледа всичко това.
	— Какво искаш? — попита той.
	— Нещо — отвърна тя.
	Одън ловко смени канала на нещо, което Пипа би одобрила и продължи с настройването на записващото устройство.
	Не пропусна обаче да ме попита:
	— На теб харесва ли ти, мамо?
	Изречена с гласа на сина (или дъщеря) ми, „мамо“ бе най-прекрасната дума в английския език.
	— Да, хлапе — отвърнах, без дори да знам какво гледаме.
	Не ме беше грижа.
	Те се бяха върнали.
	Моите деца се бяха върнали.
	При мен.

	* * *

	— Ейми, това е направо страхотно — каза Мики в слушалката, която държах до ухото си, излегната на отоманката в спалнята ми.
	Децата все още седяха пред телевизора, но аз бях в стаята си, защото беше късно.
	Освен това беше крайно време да пратя съобщения на Лор и Робин.
	На Мики обаче реших да се обадя.
	Лор и Робин ми отговориха с различни, но еднакво възторжени есемеси.
	Мики ми отговори лично.
	— Всъщност заслугата е на Лори — обясних аз. — Преди известно време им се обадил и им дръпнал едно конско.
	— Просто катализатор за довършване на твоите усилия, миличка — отвърна Мики. — Недей да приписваш другиму заслугата, която се полага на теб.
	И тогава то се случи. Не знам защо именно това го предизвика, ала то се случи.
	И хлипът ми отекна в слушалката.
	— Мамка му, Ейми — прошепна Мики.
	— Толкова ми липсваха — прошепнах в отговор, гласът ми беше дрезгав и разтреперан.
	— Не мога да си го представя, бейби, дори не искам да се опитвам, но те вече се върнаха. Радвай се.
	— Радвам се, Мики. Това са сълзи от щастие.
	— В такъв случай няма да дойда у вас и да се покатеря през прозореца, за да мога да се погрижа за теб.
	Господи, наистина беше добър мъж.
	И изведнъж ми се прииска това да бяха сълзи от мъка.
	— Все още можеш да го направиш — уверих го.
	— Какво ще кажеш да не се запозная с децата ти, когато ме хванат да се промъквам тайно в спалнята ти?
	Аз се изкисках, въпреки че все още плачех мъничко.
	— Ето това искам да чувам — прошепна той и шепотът подчерта думите му.
	— В момента децата настройват за запис цял куп програми по телевизията. Мислиш ли, че наистина ще дойдат при мен, за да ги гледат? — попитах колебливо и избърсах сълзите си; искаше ми се отговорът да бъде едно категорично „да“, ала се боях, че може и да не е така.
	— Не познавам навиците на децата ти, бейби, но освен това не познавам хлапе, което да записва програма, която не възнамерява да гледа. Освен това знам, че ако записват цял куп неща, мястото ще свърши, така че ще бъдат принудени да намерят начин да го освободят и това няма да стане, като идват поне веднъж в месеца.
	Не беше категорично „да“.
	Но щеше да свърши работа.
	— Трябва да им дам да разберат, че могат да идват по всяко време — заявих.
	— Не си ли го направила вече?
	— Навярно през следващите няколко дни би трябвало да им напомня няколко пъти, че могат да идват по всяко време — поправих се.
	Долових усмивката в гласа на Мики, когато каза:
	— Добър план.
	— Все още ли си в пожарната? — попитах.
	— Аха.
	— Трябва да те оставям вече — отбелязах.
	— Така е, но само защото си намерих място с малко уединение, за да говоря с теб, а момчетата нахлуха в него и сега ме поднасят заради това, че приказвам с приятелката ми.
	И отново страшно ми хареса, че ме беше нарекъл неговата приятелка.
	В същото време се изпънах.
	— Това никак не е хубаво.
	— Очевидно тази вечер са в настроение да си убиват свободното време, като се държат като задници.
	Имах чувството, че това последното беше отправено директно към момчетата.
	Имах чувството също така, че наистина трябва да го оставя да затвори.
	— Нека ти помогна да прекратим това, като ти пожелая лека нощ — предложих.
	— Окей, миличка, ще се чуем утре.
	— Да, Мики. Грижи се за себе си.
	— Винаги. Доскоро, Ейми.
	— Доскоро, миличък.
	Двамата прекъснахме и аз се загледах в незапалената камина.
	_Недей да приписваш другиму заслугата, която се полага на теб._
	Не можеше да се отрече, че обаждането на вуйчо им Лори беше помогнало.
	Ала Мики беше прав.
	Заслугата беше най-вече моя.
	Бях водила битката на живота си, залогът, в която бе най-важното нещо на света.
	И бях спечелила.
	С тази мисъл, чувствайки се така, сякаш отново се реех в облаците, макар и по различна причина, аз се изправих и отидох до леглото. Оставих телефона на нощното шкафче и влязох в банята. Приготвих се за сън, загасих лампите, пъхнах се под завивките.
	И веднага заспах.

	* * *

	Седях до кухненския плот и щраках на лаптопа си, когато забелязах някакво движение.
	Вдигнах очи и видях Одън да влиза в кухнята, облечен в тъмносиня тениска, опъната върху широките му (и ставащи все по-широки) рамене, и долнище на пижама.
	— Здрасти, хлапе — поздравих го. — Искаш ли закуска?
	— Да, мамо — отвърна той и се приближи, все още доста сънен. Наполовина момче. Наполовина мъж. Целият — мой син. — Гофрети? — поиска си и спря до плота.
	— Разбира се — казах и като се надигнах от лаптопа, се обърнах към кухнята.
	Беше неделя сутрин.
	Съботата бе точно толкова хубава, колкото петъчната вечер, ако не и повече.
	Запознах се с Поли и майка й, Шери, когато дойдоха, за да разгледат „Синята скала“.
	Шери ми хареса безрезервно. Като почти всички в Магдалийн, както откривах, тя беше мила, открита и дружелюбна. Допаднахме си веднага.
	Щеше ми се да можех да кажа същото и за Поли.
	Тя беше дребничка и хубава, не толкова, колкото моята дъщеря, но все пак много привлекателна.
	Освен това имаше излъчване, от което веднага застанах на нож.
	Надуто. Високомерно.
	А с начина, по който бях израснала, аз можех да разпозная надуто и високомерно от пръв поглед.
	Освен това беше очевидно, че тя е кралицата на кошера, а дъщеря ми беше нейната фаворитка. Това й отношение към Пипа не беше подчертано, но се усещаше достатъчно ясно.
	Олимпия може и да я харесваше, но аз подозирах, че Поли заема в училище някаква позиция, до която Пипа искаше да бъде близо и затова служеше на своята кралица.
	Чувствах се гадно, задето мислех по този начин за Поли, особено като се имаше предвид, че Шери бе толкова приятна. А още повече се тревожех, когато виждах Пипа да се държи по този начин.
	Не помогна и това, че когато Одън общуваше с момичетата, беше очевидно, че не иска да се намира в присъствието на Поли — явно бе, че се опитва да скрие неприязънта си към нея.
	По време на гостуването им решихме да отидем заедно на обяд, с изключение на Одън, който предпочете да не идва (не заради Поли, а защото беше тийнейджър). Той се срещна с приятели, а аз с удоволствие прекарах още време с Шели, но уви, то още повече затвърди мнението ми за Поли.
	Като за начало, тя беше неприкрито злобна по отношение на всички, които ни заобикаляха (най-вече жените, техните прически, тоалети, всичко, за което можеше да се заяде). Шери се опитваше да я ограничава, но не особено енергично, вероятно защото не искаше да засрами дъщеря си, като й се скара пред нейната приятелка и майка й.
	Освен това Поли се оплакваше почти от всичко — храната, температурата в ресторанта, обслужването.
	След като се разделихме, аз реших, че е прекалено рано в мисията ми да оправя нещата с децата си, за да повдигна тази тема пред дъщеря ми, така че не го направих.
	Не го сторих и защото се надявах, че тя ще се справи сама. Тя беше добро дете. Умно.
	В Ла Хоя имаше добри приятели, с които бяха близки от дълги години и те всички бяха страхотни деца. Живееше в Магдалийн от известно време, но все още беше на ново място, опитваше се да намери своята среда, а сега бе и в първата си година в гимназията.
	Трябваше просто да вярвам, че открие правилния път.
	След като се прибрахме, си направихме семейна вечеря и аз ги оставих да излязат с приятелите си.
	Когато се прибра, Пипа почука на вратата ми и извика:
	— Мамо! Прибрах се!
	— Чудесно. Надявам се, че си се забавлявала — отвърнах аз.
	— Забавлявах се — отговори тя на свой ред. — Лека нощ.
	Одън не почука на вратата ми, но аз не си легнах, докато не го чух да се прибира.
	Сега беше неделя сутрин и ако не се брои Поли, уикендът беше зашеметяващ успех, а аз все още летях в облаците.
	— Какво е това? — попита Одън.
	Аз тъкмо вадех сместа за палачинки и когато се обърнах, видях, че гледа лаптопа ми.
	— Просто проучвам възможностите за една кампания за набиране на средства, която обмислям — обясних и това си беше истината.
	Което означаваше, че се мъчех да открия нещо, което според мен не би трябвало да ме затрудни, въпреки че никога не бях търсила подобна информация — обществени архиви и по-точно, финансовите отчети на Магдалийн.
	Не бях сигурна какво точно целя, нито дали ще намеря онова, което търсех, но исках да знам размера на средствата, предвидени за Противопожарната станция.
	Градът беше чист. Улиците в центъра бяха украсени с цветя. Декорациите за Четвърти юли бяха пищни, но красиви. Пътищата бяха хубави. Имаше малък полицейски участък, която приличаше на пожарната по възраст, размери и живописност.
	Имаха сериозна програма за рециклиране.
	Но освен това в този град имаше пари. Крайбрежни недвижими имоти, които от опит знаех, че струват много. Магазини, които по никой начин не биха могли да се нарекат евтини, продължаваха да работят, защото си имаха редовни клиенти. Много хубави ресторанти.
	Всички плащаха данъци и само от данъците от недвижимите имоти в хазната на общината би трябвало да има достатъчно средства, за да стигнат не просто за цветя, празнична украса, свестни пътища (за които като нищо беше отговорен не градът, а окръгът или дори щатът), рециклиране и метене на улиците.
	— Готино беше това, което направи за онези деца боксьори.
	Мислите за финансите на града изхвърчаха от главата ми и аз погледнах към сина ми.
	Гласът му беше странен.
	Не сънен.
	А разкаян.
	Когато улових очите му, видях, че тонът му беше отразен в тях, и сърцето ми се сви.
	— Приятелят ми Джо и малкият му брат — продължи Одън, — също са в лигата, макар че Джо е в групата на юношите. Само че семейството им не е фрашкано с пари. Не могат да си позволят ръкавици, шорти и всичко останало, което им трябва. Също като в борбата, предполагам, никак не е приятно да си сложиш потна каска, която преди теб са носили още сто момчета, дори и да е била почистена.
	Аз гледах сина си, обзета от най-различни чувства, ала не казах нищо.
	— Джо беше на върха на щастието, когато ти събра всички онези пари. Страшно си пада по бокса. От пет години е в лигата. Казва, че тази година, заради всички онези пари, ще е най-добрата досега.
	— Значи, още повече се радвам, че го направих — отвърнах.
	— Беше готино — повтори той тихо.
	Вместо да се разплача, аз му се усмихнах нежно.
	— Държах се като задник — прошепна той.
	Разговорът ни се насочваше в посока, в която не исках синът ми да поема.
	Носът ме засърбя и аз отвърнах също толкова тихо:
	— Одън. Недей.
	— Като се замисля, ти си имаше твоите причини — продължи той.
	— Така е — съгласих се. — Ала трябваше да ви предпазя от всичко това.
	— Предполагам — измърмори той не особено убедително.
	Аз дойдох малко по-близо до него и заявих:
	— Всички продължаваме напред. Това е в миналото. Зад гърба ни. Сега е сега. И сега е хубаво. Така че нека си останем в настоящия момент, миличък.
	Той наклони глава настрани, избягвайки погледа ми; за миг изглеждаше така, сякаш иска да каже още нещо, но не го направи.
	Вместо това отвърна:
	— Мога да остана в настоящия момент.
	— Чудесно.
	Той улови очите ми.
	— Щастлива ли си?
	Аз го дарих с успокоителна усмивка.
	— Чувствам се чудесно, хлапе. Наистина, наистина добре. И да, щастлива съм. — Казах го, защото не беше лъжа. Трябваше обаче да променя посоката на мислите му. — А сега, искаш ли гофрети, или не?
	Устните му потръпнаха и той попита:
	— Къде е формата?
	— В шкафа до мивката — отвърнах и се залових за работа.
	Синът ми извади формата за гофрети, а после си взе сок и се настани на един от столовете.
	— Окей ли ще е да се отбивам при теб, за да ти гостувам и да изгледам някои от програмите си? — попита той и сърцето ми подскочи. — Мартин си записва цял куп простотии и с Пип пропускаме страшно много неща.
	Егоистичната, обсебваща тунера Мартин.
	Ала той току-що беше споменал името й без напрежение — очевидно вярваше, че съм го надживяла и вече може да говори за нея, без да се притеснява.
	Което означаваше толкова много за мен.
	— Разбира се — отвърнах непринудено. — Само ме предупреди, когато решиш да дойдеш.
	— Супер.
	Тъкмо изливах тестото за първата гофрета във формата, когато Пипа се появи в кухнята, облечена в почти същия тоалет като брат си, само дето отгоре носеше бледожълто потниче, а долнището й беше на жълто, зелено и прасковено каре.
	— Добро утро, миличка. Искаш ли гофрети?
	Тя се взря замаяно във формата, докато се приближаваше до кухненския плот, за да настани дупето си на един от столовете.
	Едва тогава отговори:
	— Аха.
	Затворих капака на формата и едва се сдържах да не направя пирует.
	— Ще сложиш ли маса за хранене, или смяташ да медитираш там? — подразни ме Одън.
	Аз му се усмихнах широко.
	— Масата за хранене нещо все ми убягва.
	— Ще имаш нужда от маса, ако вуйчо Лор, Мърсър и Харт дойдат за Деня на благодарността — изтъкна Одън.
	Имаше право.
	Време беше да превърна намирането на маса за хранене в своя мисия.
	— Имайте предвид, че говорих с вуйчо ви Лори и те го обмислят, но е възможно и вуйна ви Мариел също да дойде.
	И двамата не изглеждаха никак доволни от тази новина. Но разбира се, не са много децата, на които им е приятно да имат бездушен, безчувствен вампир за жена на любимия им вуйчо.
	Пипа първа го преглътна и предложи:
	— Днес бихме могли да отидем по магазините.
	Аз начаса приех предложението, опитвайки се да не изглеждам прекалено нетърпелива.
	— Готово.
	— Господи, пазаруване за мебели — измърмори Одън.
	— Ще има омар за обяд в „Лобстър Маркет“, ако дойдеш с нас — подкупих го.
	— Одън би направил всичко за омар — подхвърли Пипа.
	Не беше нужно да ми го казва. Знаех го.
	— Добави и крем супа към омара и съм навит — спазари се Одън.
	— Ето че имаме план — заявих.
	Пипа изглеждаше сънливо развълнувана.
	Одън изглеждаше примирен, но не и кисел.
	А аз бях на седмото небе.

	* * *

	— Това е съвсем в твой стил — заяви Пипа с шишенце парфюм в ръка.
	Намирахме се в „Сефора“. Търсенето на маса за хранене се бе увенчало с провал. В „Лобстър Маркет“ си бяхме изкарали страхотно. А сега бяхме в мола, защото Пипа искаше да отидем, а приятелите на Одън вече се бяха събрали там.
	Така че той беше отишъл при тях, а двете с Пипа обикаляхме магазините, нещо, което правехме много често, преди аз да си изгубя и ума, и децата.
	Нещо, което обичахме да правим.
	— Да видим — казах и Пипа взе едно листче за проба, пръсна малко от парфюма, размаха го и ми го подаде.
	Беше свежо и чисто, с деликатен флорален фон и омекотяващи нотки на ванилия.
	Не беше „Шанел №5“, но разбира се, той беше върхът на всички парфюми и никой друг не можеше да се сравнява с него.
	Ала в уханието, избрано от дъщеря ми за мен, имаше нещо, което страшно ми хареса. Деликатно. Меко. Свежо. И все пак — многопластово.
	— Вземи едно шишенце, сладичката ми — казах, след като го помирисах.
	Тя се усмихна и изпълни молбата ми.
	Продължихме да се разхождаме из магазина и тя отбеляза:
	— Имам нужда от още спирала.
	— Ще вземем една. Вече пробвала ли си бронзираща пудра?
	— Не.
	Аз й се усмихнах широко.
	— Да идем да си поиграем.
	Тя ми се усмихна в отговор.
	А после аз и моето момиченце си поиграхме с гримове.

	* * *

	След като помахах на децата ми, докато излизаха на заден ход от алеята пред къщата, аз затворих вратата на гаража и се върнах в кухнята.
	Грабнах телефона, като се усмихвах широко, и се залових да напиша съобщения на Лор и Робин, за да споделя новината за първия добър уикенд с децата ми от повече от година насам.
	Докато го правех, телефонът иззвъня в ръката ми.
	Мики.
	— Здравей, миличък.
	— Минава пет часът. Те тръгнаха ли си? — попита той.
	— Да.
	— Днес добре ли мина?
	Знаеше, че вчера беше минало добре. Бях му докладвала със съобщения.
	— Мина страхотно, миличък.
	— Окей, в такъв случай си донеси задника тук. Правя ти вечеря, която е почти готова.
	Пръстите на краката ми се сгърчиха, стомахът ми подскочи, а душата ми полетя.
	— Веднага идвам.
	— Ейми? — повика ме той, преди да успея да се сбогувам, да затворя и да се втурна у тях (така че да не си личи, че съм се втурнала, разбира се).
	— Да?
	— Донеси си нощничка.
	Коленете ми омекнаха, стомахът ми се сви, а сърцето ми се зарея в облаците.
	— Окей, Мики.
	— Ще се видим след минутка.
	— Да. Чао.
	— Чао.
	Ние затворихме и аз се втурнах да си взема нощничка.
	Натъпках я в чантата си, заедно с телефона, малък тоалетен несесер с лосион за почистване на лице и крем, както и резервен чифт бикини.
	А после отидох у Мики.


>	Глава 18
>	Мрачен и застрашителен път

	— Бейби.
	Аз продължих да се грижа за пениса му.
	Това беше ръмжене.
	Аз продължих да го смуча, а главата ми се движеше нагоре-надолу.
	Ръката му взе бузата ми в шепа.
	— Ейми, бейби, предупреждавам те.
	Всяка дума беше стон.
	Плъзнах се нагоре по него, задържах връхчето му в устата си, подръпвайки го с език, и бавно вдигнах поглед нагоре по невероятното му тяло, докато не срещнах пламналите му очи.
	Това беше мое. Аз му го давах.
	Аз.
	Задържайки очите му, отново се плъзнах надолу, поемайки го дълбоко.
	Главата му се отпусна назад, върху облегалката на отоманката ми и само като го гледах, усетих как между краката ми се разлива влага.
	А после дадох всичко от себе си, отново и отново, и преглътнах резултата от усилията си.
	Облизах го, докато не остана и капчица, след което си проправих път нагоре по тялото му, целувайки стомаха, гърдите, шията му, и едва когато ръцете му се обвиха около мен, спрях, голата ми кожа — долепена до тази на Мики.
	Улових очите му и той промълви:
	— Тя е сладка многознайка, прави страхотни браунита и гълта.
	— Това клеймото на одобрението ти ли беше? — попитах аз.
	Ръката му се плъзна надолу и стисна дупето ми.
	— Сякаш не знаеш колко е възбуждащо за мъжете, когато една жена го взема докрай в устата си.
	Усмихнах се широко и самодоволно.
	Очите му се присвиха и се спряха върху устата ми, а после той се надигна рязко. Аз извиках и изведнъж се озовах легнала по гръб, Мики — отгоре ми.
	— Време е за отмъщение — прошепна той и без никакво колебание пое надолу по тялото ми, преметна краката ми над раменете си, наведе се и доказа, че когато си отмъщаваше, Мики Донован наистина нямаше милост.

	* * *

	Беше септември, времето се беше захладило, макар и не чак толкова много. Ала аз имах камина в спалнята. Беше лесно да я запаля и освен това беше романтично. Така че пред същия този огън, след като първо моята уста доведе Мики до върха, а после неговата — мен, двамата с него лежахме под новото ми пухкаво вълнено одеяло, голи и притихнали върху отоманката, като понякога се милвахме, ала през по-голямата част от времето се прегръщахме и съзерцавахме огъня.
	Беше сряда, след като децата ми си бяха тръгнали, а Килиън и Ашлин гостуваха на свои приятели.
	Което означаваше, че имаме време.
	Но то щеше да свърши.
	— Кога трябваше да отидеш да вземеш Кил? — попитах.
	— В осем и половина.
	Опитвайки се да остана притисната възможно най-плътно до него, аз се протегнах и взех онова, което беше най-близо — телефона му — за да проверя колко е часът. Наближаваше осем.
	Пуснах телефона, сгуших се в Мики и промълвих:
	— Половин час.
	— Замини с мен.
	Главата ми подскочи върху гърдите му, преди да я повдигна и да го погледна.
	— Моля?
	— Следващия уикенд моите деца няма да са тук, твоите също. Джимбо има ловна хижа, която жена му превърна в хижа-хижа. В нея няма кой знае колко неща, но са достатъчно. Джимбо я използва, когато ходи на лов, но жена му отива там, за да си почива в нея и да чете, докато той ловува. Бил съм там веднъж. Приятно местенце. Не е кой знае какво — легло, кухня, стерео, никакъв телевизор. Ако той няма да я използва, какво ще кажеш да те заведа там?
	Изобщо не ме беше грижа дали мястото е потънало в мръсотия и украсено с главите на убити животни — щом Мики искаше да ме заведе там, аз исках да отида.
	— Окей — отвърнах.
	— Както ти казах, не е кой знае какво. Но е далеч от тук. Никакви деца. Никакви бивши. Никаква пожарна. Никакви старци. Само двамата, ти и аз.
	Звучеше разкошно.
	— Много бих искала да отидем, Мики.
	Той свали ръката, с която ме беше прегърнал, и прокара опакото на дланта си по челюстта, понижавайки глас:
	— Има само най-основните неща, Ейми. Но има отопление и осветление, печка — той наклони глава към огъня, — камина. — Палецът му помилва долната ми устна. — Бихме могли да ходим голи през цялото време и ти дори няма да забележиш къде се намираш.
	Харесваше ми, че иска да замине с мен.
	Харесваше ми, че е толкова мил.
	Харесваше ми как ме докосва.
	Не ми харесваше онова, което се криеше зад думите му.
	— Нали знаеш, че макар да съм родена със сребърна лъжичка в устата, фрашканите с пари хора не избухват в пламъци в мига, в който прекрачат прага на място като ловджийска хижа.
	Ръката му се отпусна и очите му се присвиха.
	— Просто искам да си подготвена за онова, което те очаква, когато пристигнеш.
	— Разбрах какво да очаквам, още щом каза, че Джимбо има ловджийска хижа. Тъй като Джимбо спомена, че основната му професия е автомобилен механик в един от местните гаражи, не бих очаквала да отида в хижата и да открия, че ти ще си имаш камериер, а аз — готвач, когото да командвам.
	Все така присвил очи, той изръмжа:
	— Укроти си сарказма, Амелия.
	— Ще го направя, Майкъл, когато ти приемеш факта, че аз имам пари — казах сърдито.
	— Мислех си, че това вече го изяснихме, след като разиграхме онази драма, на която станаха свидетели всички в старческия дом.
	— Нима? Тогава защо намери за нужно да ме уверяваш, че бих могла да съм гола и да не забележа къде се намирам?
	Мики стисна зъби и челюстта му се напрегна.
	— Аха — прошепнах.
	— Може би е по-добре да не ходим.
	Аз се плъзнах нагоре по гърдите му, подразнена още повече от думите му.
	— А, не. Не ти е позволено да бъдеш мил и очарователен, предлагайки да ме заведеш далеч от всичко, а после да си върнеш поканата назад.
	— Позволено ми е, когато ти се превърнеш в многознайка и ми излезеш с подобна простотия.
	— Аз искам да отида в ловджийска хижа с теб — уверих го.
	— Тогава трябваше просто да го кажеш, а не да ми излизаш с простотии.
	— Така и направих — напомних му.
	— Направи го, а после ми поднесе простотии.
	Погледнах към огъня й промълвих:
	— Забрави, че казах нещо.
	— Ейми — повика ме той.
	— Какво? — попитах аз огъня.
	— Бейби, погледни ме, мамка му.
	Присвих очи и ги обърнах към него.
	— Да?
	— Кажи ми как е възможно, след като току-що ми направи най-хубавата свирка в живота ми, и то гълтайки, а аз те поканих да заминем за уикенда, да съм толкова бесен?
	— Как е възможно, след като току-що ме доведе до върха с уста, даде ми четвъртия най-невероятен оргазъм в живота ми (първите два бяха първия ни път, а третият — онзи път на килима пред отоманката) и ме покани да замина с теб, аз да съм толкова бясна.
	— Мамка му — изръмжа той. — Нямам достатъчно време, за да те изчукам както трябва, за да ти изкарам целия сарказъм, преди да ида да прибера детето си.
	— Тогава го направи не както трябва, Мики — предизвиках го аз.
	Едва бях изрекла името му, когато се озовах по гръб; Мики се извиси над мен, ръцете му сграбчиха глезените ми, принуждавайки коленете ми да се свият, а краката ми да се разтворят широко, и просто така аз вече дишах тежко и бях на ръба на оргазма.
	И в този миг телефонът му иззвъня.
	И двамата го погледнахме, ала само Мики процеди:
	— Мамка му.
	Отпусна се между разтворените ми крака, облягайки част от тежестта си върху мен, и протегна дългата си ръка към телефона. Взе го, обърна разгорещеното си намръщено лице към мен, нещо, на което аз не обърнах никакво внимание, и като обвих крака около бедрата му, допрях ръце до гърдите му.
	— Кърт, кълна се, само ако не е нещо сериозно — изръмжа Мики в телефона.
	Не беше слушал и една минута, преди да се надигне, за да седне на дивана, намествайки ме в скута си.
	Очите му бяха обърнати към огъня, ала не виждаха романтични пламъци, припукващи край великолепна отоманка.
	Не, те бяха далеч, далеч от тук.
	Гледах го със страхопочитание и известна доза притеснение, докато онова, което се случваше далеч, далеч от тук, все повече го ядосваше.
	— Какво искам да направиш? — попита Мики непознатия Кърт, гласът му беше нисък, дрезгав и изпълнен с такава ярост, че усетих как вибрира в мен. — Много свястно от твоя страна, че ми се обади, и не, децата не са при нея, с мен са. Обаче този път няма да ти искам услуга. Нека на кучката да й бъде съставен акт за шофиране в нетрезво състояние.
	Аз настръхнах.
	Още нямаше осем и половина, а Рианон караше в нетрезво състояние?
	А и… този път?
	— Да — изръмжа Мики. — Аха — изръмжа отново. — Окей. Благодаря, Кърт.
	След това затвори и метна телефона върху одеялото.
	— Мамка му — измърмори той, все така обърнат към огъня.
	— Мики.
	— Мамицата му мръсна! — изрева той и стана рязко, слагайки ме нежно на крака, преди да направи нещо мило, невероятно мило при тези обстоятелства — наведе се, вдигна тениската си и ми я подаде.
	След това посегна към боксерките си и докато аз навличах тениската му, той ги нахлузи и се зае да си обуе дънките.
	— И преди ли го е правила? — попитах предпазливо.
	Мики напъха единия си крак в крачола и отговори:
	— Аха. — След това пъхна и другия си крак в дънките, издърпа ги нагоре и ме погледна. — Същото се случи, преди да стане онова, преди запоя, заради който изритах задника й от вкъщи.
	— О, Мики — меко казах аз; искаше ми се думите да бяха магия и да можех да открия подходящите, с които да му помогна.
	Той започна да крачи напред-назад.
	— Може би тя… — започнах, спрях и опитах отново: — Може всичко това трябва да се случи и когато стигне до дъното, тя…
	Той обърна рязко глава и изръмжа:
	— Тя няма да прави тези гадости с моите деца.
	Докато стоях там и го гледах, си помислих, че никога не бях виждала някого толкова ядосан.
	С всичките си изпълнения неведнъж бях успявала да изкарам Конрад от кожата му.
	Ала никога не го бях виждала толкова разгневен, колкото беше Мики сега.
	И все пак в лицето на този гняв, аз не изпитвах никакъв страх.
	Просто промълвих успокояващо:
	— Естествено, че не, миличък. Ти не би го допуснал.
	— Обичах я — процеди той и аз потръпнах. Не заради думите, а заради чувството в тях. — Единствената кучка, която според мен е по-красива от нея, си ти. Поглеждайки назад, разбрах, че ще бъде тя, в мига, в който я зърнах. И след като го разбрах, от деня, в който се запознахме, се държах с нея като с шибана принцеса. Всичко, което можех да й дам, й го давах. Имахме нещо хубаво. Тя ми роди деца. Не се случи бързо… пропиването й. Стана бавно. Може ли да си представиш, Ейми, ден след ден, каквито и усилия да полагаш, да гледаш как някой, когото обичаш, се изплъзва между пръстите ти.
	— Не, бейби — отвърнах нежно; имах чувството, че душата ми кърви.
	Ала този път кървеше за Мики.
	— Обича ли ги? — попита той изведнъж.
	— Моля? — попитах недоумяващо на свой ред.
	— Аш и Кил — процеди той. — Защото, ако ги обича, просто не го разбирам. Мен не ме обичаше. Казвах й да престане с пиенето или да се пръждоса. Карахме се. Кълнеше ми се, че няма проблем, заяви ми, че аз съм този, който има проблем. Прибираше се при семейството си, като вонеше на алкохол и изглеждаше ужасно, а аз бях този, който имал проблем. А после си тръгна. Което означава, че избра бутилката пред мен. Това не е любов. Същото ли е и с децата ни?
	— Не знам нищо за пристрастяването, Мики, но според мен ги обича, обичала е и теб. Ала е изгубила контрол. Пристрастеността се е оказала по-силна.
	— Това е слабост — процеди той.
	— Ядосан си — меко казах аз, и се приближих до него, ала не го докоснах. — Знам, че не го мислиш наистина. Болестта не е слабост, а алкохолизмът е болест.
	Той стисна челюст и извърна глава; едно мускулче на бузата му подскачаше.
	Да, знаеше го.
	Реших да рискувам и навлязох в личното му пространство. Когато той не се отдръпна, аз дойдох още по-близо, прегърнах го и отпуснах буза на гърдите му.
	Отне му няколко секунди, но най-сетне обви едната си ръка около мен, а другата сложи на тила ми, притискайки бузата ми до топлата си кожа.
	— Това с хижата няма да го бъде, защото, ако Рианон не се вземе в ръце, няма да й върна децата — каза той над главата ми.
	Аз кимнах, при което бузата ми се плъзна по гърдите му, и отново се почудих защо изобщо й ги беше върнал след изпълненията й на рождения ден на Килиън.
	— И това е отвратително — продължи той.
	Така беше, но не изразих съгласието си на глас, просто го прегърнах още по-силно.
	— Тя продължава да ми прави мръсно. Заради нейните простотии, няма да имам време с теб.
	— Все някак ще открием време за нас.
	Той изсумтя неясно, а после заяви:
	— Може би нещата ще се поуталожат, след два-три месеца децата ще са добре и Джоузи и Джейк може да ги вземат за няколко дни.
	— Би било хубаво — отвърнах, без да го пускам.
	Усетих как гърдите му се издуха от голямата глътка въздух, която си пое, усетих и въздишката, откъснала се от тях.
	Ръката му се плъзна по линията на челюстта ми и наведе главата ми назад.
	Когато срещна очите ми, каза:
	— Трябва да си взема тениската, за да отида да прибера момчето си.
	Аз кимнах и се повдигнах на пръсти, Мики се наведе и устните ни се срещнаха.
	След това отидох да си взема халата, съблякох тениската му, наметнах си халата и му я отнесох обратно.
	Докато се върна, той вече си беше обул ботушите. Стана от дивана и посегна да си вземе тениската. След като я облече, отново ме притегли в прегръдките си и аз обвих ръце около него.
	— Ще трябва да си оставиш малко от онзи сарказъм в резерв, та да мога да го изчукам от теб — отбеляза Мики и аз се усмихнах, а по тялото ми пробягаха тръпки.
	— Не мисля, че ще бъде особено трудно.
	— За теб едва ли — закачи ме той.
	Усмихнах му се широко, а после наведох брадичка и го целунах по гърдите през ризата.
	Той сложи ръка на тила ми, за да задържи главата ми до гърдите си, и отново притисна бузата ми до тях.
	— Съжалявам, че това развали вечерта ти — тихо каза той.
	— Никоя нощ не е развалена, когато съм с теб.
	— Исусе, Ейми. — Това прозвуча като стон, миг преди да усетя устните му върху косата си.
	Дълго останахме прегърнати така, преди най-сетне да извия глава назад и да срещна погледа му.
	— Нали ще бъдеш добре?
	— Сякаш имам някакъв избор. Но да, бейби, аз винаги съм добре.
	Надявах се, че не лъже, но за да му помогна с единственото, с което можех, му се усмихнах окуражително и го стиснах нежно.
	Той наведе глава и докосна устните ми със своите, преди да ме пусне, ала улови ръката ми и ме отведе до входната врата.
	Целуна ме за последен път и си тръгна с думите:
	— Ще се чуем утре, бейби.
	— Окей, Мики — отвърнах, застанала на прага. Беше направил само няколко крачки, когато го повиках: — Мики!
	Той се обърна към мен.
	— Ти си страхотен мъж, прекрасен баща и дори само тръгвайки си от теб, Рианон е взела най-лошото решение в живота си. Тръгвайки си от семейството си, гадно е да го кажа, но си е истинска лудост.
	На външното осветление видях как лицето му омекна, преди да ми нареди:
	— Недей да бъдеш мила с мен и да ме караш да искам да те целувам, докато не те изчукам в преддверието ти, вместо да отида да прибера детето си.
	— Моите извинения — усмихнах се аз.
	— А сега се махай от шибаната врата, както си облечена само по халат — продължи да ми заповядва той.
	— Няма кой да ме види, Мики.
	— Бейби?
	— Какво?
	— Махни се от шибаната врата.
	Аз присвих очи насреща му и се махнах от вратата.
	Ала преди да я затворя напълно, подадох лице навън и му изпратих въздушна целувка.
	Така че последното, което видях, бе как Мики клати глава, с усмивка, която може и да не беше толкова широка, колкото друг път, но му я бях дала аз.

	* * *

	Късно на следващата сутрин влязох в „Къщата за красота на Мод“ и отидох право при столовете за педикюр.
	Наведох се, за да разменя целувка по бузата с Алиса, която работеше над краката на Джоузи, отправих й едно „Здравей“, получих в отговор „Здрасти, бейби“, след което повторих същото с Джоузи.
	— Внимавай, лакът на ръцете й още не е изсъхнал — предупреди ме Алиса.
	Аз поздравих Джоузи внимателно, след което вдигнах облегалката на съседния стол и се покатерих в него.
	— Как се справя Джейк сега, когато Конър го няма? — попитах.
	Джоузи наклони глава на една страна, а в очите й се появи тъга.
	— На Амбър и Итън им е трудно. Големият им брат им липсва. Така че Джейк се държи заради тях. — Тя си пое дъх и понижи глас. — Но онзи ден го заварих в стаята на Кон, просто си седеше на леглото му. Оставих го, без да споменавам, че съм го видяла. Ала знам, че му е тъжно.
	Аз кимнах. След като бях изгубила децата си, макар и по друг начин, прекрасно разбирах какво му е и никак не се радвах, че си ги бях върнала тъкмо навреме, за да имам Одън само за още две години, преди да ми се наложи да преживея същото като Джейк.
	— Как е Мики? — попита Алиса.
	Пропъдих мислите си и й се усмихнах.
	— Добре е.
	— Сигурна съм, че е добре, след като има секси съседка, която му пуска — отвърна Алиса; те ми бяха приятелки и макар че не споделях много подробности (за огромно отчаяние на Алиса), знаеха как напредват нещата между Мики и мен. — Само че не говоря за това. А за това, че бившата му са я прибрали, защото е шофирала пияна.
	Зяпнах я ужасено.
	— Откъде знаеш?
	— Бейби — отвърна тя и разпери ръка, в която държеше шишенце с лак.
	Аз огледах салона и измърморих:
	— А, ясно.
	— Той сигурно е свикнал — продължи Алиса, насочвайки отново вниманието си към ноктите на Джоузи.
	Изобщо не беше свикнал.
	Погледнах към Джоузи.
	— Знаеш ли за Рианон?
	Тя придоби извинително изражение и отговори:
	— Никога не съм я срещала, но Джейк ми е разказвал за нея, а и съм… чувала разни неща.
	— Малко градче — отбелязах аз.
	— Да — съгласи се Джоузи.
	— Ако бях на мястото на Мики, щях да й изправя задника пред съда — отбеляза Алиса.
	— Не искам да разтръбявам личния живот на Мики — обясних аз, — но ще ви кажа само, че не е щастлив.
	— Бас държа — промърмори Алиса.
	— Децата добре ли са? — попита Джоузи.
	— Не — отвърнах. — Но си имат Мики, така че ще се справят.
	— Колко тъжно — меко каза тя.
	— Да — съгласих се аз.
	В този миг телефонът в чантата ми оповести, че съм получила съобщение, и аз го извадих. В миг престанах да чувам разговора край мен, като видях, че е от Одън.
C>
	„Може ли да намина тази вечер, за да ти погостувам и да изгледам някоя от програмите си?“
C$
C>
	„Разбира се — написах аз. — Искаш ли да ти приготвя вечеря?“
C$
	В отговор, на което получих:
C>
	„Би било готино.“
C$
	На което аз изпратих:
C>
	„И сестра ти ли ще дойде?“
C$
	И докато Алиса заявяваше на Джоузи: „Готова си. Не мърдай. Ще довърша, след като започна с Амелия“, аз получих съобщение.
C>
	„Не знам. Ще я попитам. Трябва да влизам в час.“
C$
	На което отговорих:
C>
	„Окей, хлапе. Ще се чуем по-късно.“
C$
	И получих едно:
C>
	„Аха, чао.“
C$
	Оставих телефона настрани в същия миг, в който Алиса улови ръката ми, въоръжена с памучен тампон и лакочистител.
	— Беше Одън — споделих, когато тя се залови да ми сваля лака. — Ще дойде да вечеряме и да погледаме телевизия.
	В отговор получих две широки усмивки от две красиви блондинки, както и: „Това е великолепно, Амелия“, от Джоузи и: „Само така, моето момиче!“, от Алиса.
	Имаха право.
	Наистина беше великолепно.
	Просто ми беше тъжно, че моят семеен живот започва да става великолепен, докато този на Мики като че ли се носеше с главоломна скорост по един мрачен и застрашителен път.
	Джоузи остана с нас на женски приказки, докато Алиса ми правеше ноктите, след което ние двете си тръгнахме и тя ме заведе в „Бараката“ на кея. Която си се оказа истинска барака. Пълна съборетина, която бях забелязала, когато преди няколко седмици Мики ме беше отвел до ръба на кея.
	Сега, с Джоузи, открих, че през деня мястото предлагаше кафе, закуска и обяд и го държеше един приятел на Джоузи и Джейк, мъж на име Том, който беше истинско въплъщение на Магдалийн — топъл и дружелюбен.
	Освен това правеше отлично кафе.
	После Джоузи пое по пътя си, а аз по своя, който ме отведе в „Гълъбовата къща“.
	Ала преди да вляза, извадих телефона си и се обадих на Мики.
	— Здрасти, бейби — отговори той.
	— Здравей, миличък, имаш ли минутка?
	— Аха.
	— Искам да кажа, минутка за една не толкова добра новина — обясних предпазливо.
	— Мамка му — измърмори той, а после, малко по-високо: — Окей.
	Започнах направо, понеже той беше на работа и понеже не толкова добрите новини бе най-добре да се поднасят възможно най-бързо.
	— Тази сутрин си направих маникюра при Алиса, заедно с Джоузи, и Алиса беше чула за Рианон.
	— Бейби, това не е никаква изненада — отвърна той учудващо спокойно. — Отдавна ти казах — градът е малък. Хората говорят. Клюките се разнасят бързо и надалеч. Особено пък нещо такова. Всички знаят за Рианон. Единствената, която не знае, е Рианон.
	— О — промълвих аз.
	— Благодаря за предупреждението все пак.
	— Просто се притесних, че децата може да чуят.
	— Ще чуят — потвърди той. — Поради което снощи седнахме да си поговорим и им казах. Не мина много добре, но поне ако някое дете повтори нещо, което е чуло от родителите си, няма да им се стовари като гръм от ясно небе.
	Господи, не можех да си представя да бъда принудена да направя нещо такова с моите деца. Достатъчно трудно бе, седнала, наранена и с разбито сърце до Конрад, да им обясня, че баща им се изнася и че се развеждаме.
	Израженията върху лицата им бяха катализаторът за ненормалното ми държание.
	Изглеждаха съкрушени. Объркани. Смазани.
	И зрънцето беше посято.
	— Чух се с Кърт — продължи Мики. — Първо провинение в досието, нивото на алкохол в кръвта не било чак толкова високо, сумата за гаранция била ниска. Излязла е още снощи. Не знам какво ще се случи оттук нататък. Ако се признае за виновна, може и да й се размине леко, според Кърт най-много да я накажат с полагане на общественополезен труд. Обадих й се. На нея хич не й хареса, но й казах, че трябва да поговорим. Не беше лесно, защото последния път, когато говорихме, след онази нейна изцепка на рождения ден на Кил, тя хич не го прие добре. Но се съгласи да се срещнем днес. Ще мина през тях, преди да се прибера при децата.
	Това беше изненадващо.
	— Говорил си с нея след рождения ден на Килиън?
	— Да не мислиш, че ще изпратя децата си при нея, ако все още е в запой?
	— Не… — поколебах се, чудейки се дали да продължа, но тъй като бях започнала, реших, че е най-добре да довърша: — … ми каза.
	— Ейми, ти си имаше проблеми с твоето семейство. Двамата с теб току-що си бяхме оправили отношенията. Не беше най-подходящият момент да те товаря с моите простотии. Всъщност моментът никога не е подходящ да те товаря с моите простотии, ала Рианон не е в живота ми и все пак само секунди преди да те изчукам, и то как, защото пак ти знаеше много устата, когато и двамата нямахме търпение да го направим, ми се обажда шерифът, така че и двамата се оказваме въвлечени в нейните простотии.
	Не ми стана особено приятно, задето Мики не смяташе, че може да споделя с мен.
	Но освен това не смятах, че точно сега е най-подходящият момент да го обсъдя с него.
	Вместо това предложих:
	— Одън ще дойде днес да вечеряме и да погледаме телевизия. Но ще се радвам, ако ми се обадиш, за да ми кажеш как е минала срещата ти. — И побързах да добавя: — Тоест само ако искаш.
	— Щом се прибера вкъщи и се погрижа за децата, ще направя точно така, бейби.
	Поне нещо хубаво.
	— А това, че момчето ти идва просто за да ти погостува, е страхотна новина.
	Думите му ме накараха да се усмихна широко.
	— Окей, ти не си ли в „Гълъбовата къща“?
	— Отвън съм, тъкмо се каня да влизам — отвърнах.
	— Надявам се госпожа Макмърфи да не ти връчи билета ти за Нюрнберг.
	Аз се изкисках и казах:
	— Мисля, че си спечелих кратко примирие с помощта на сандвичите от курабийки за рождения й ден.
	— Не познавам друга нацистка, освен теб, която би направила нещо такова, макар че онези курабии си ги биваше.
	Много ясно, че мислеше така. Беше изял цели три след китайското.
	— Вероятно ще е най-добре да влизам — казах аз.
	— Вероятно ще е най-добре да се връщам на работа — отвърна той, далеч не толкова ентусиазирано, колкото мен.
	Наистина се надявах бизнесът му с ремонт на покриви да потръгне.
	— Окей, ще те оставям да вървиш.
	— Ще се чуем по-късно, Ейми.
	— Да, Мики… — От мен изведнъж се откъсна задавен звук, защото трябваше физически да се спра да не завърша с „Обичам те“.
	Това беше естественото заключение на разговор с човек, на когото държиш.
	Ала ние все още не бяхме стигнали дотам.
	Или поне, предполагах, че Мики не е.
	Аз, колкото и ненормално да беше, бях много близо до това, от мига, в който го зърнах за първи път преди месеци.
	— Бейби?
	Беше го чул.
	— Просто… нещо ме задави. Чао, миличък.
	— Чао, Ейми.
	Ние затворихме и аз влязох в „Гълъбовата къща“ само за да открия след половин час, че с примирието ми с госпожа Макмърфи беше дотук, когато тя заяви преспокойно:
	— Твърде жалко, че си нацистка. Когато те обесят, кой ще чисти с прахосмукачката.

	* * *

	Беше сравнително късно същата вечер. Двамата с Одън бяхме вечеряли и той седеше на дивана и гледаше телевизия, разхвърлял учебниците си наоколо.
	Аз не бях досадната майка, която му висеше на главата, гледайки предавания, които изобщо не я интересуват. Вместо това бях на лаптопа, давайки му лично пространство, и пишех имейл на родителите ми (които все така си мълчаха), нещо, за което бях ту благодарна, ту притеснена.
	Олимпия не беше дошла. Гостуваше на Поли.
	Изпратих имейла, след което отново отворих сайта с масата за хранене, която беше предизвикала интереса ми.
	Малко магазинче в Ню Хампшър. Всичко беше изработено на ръка от местни дървета. Беше невероятно.
	И скъпо. А за доставката със сигурност щяха да искат астрономическа сума.
	Но на мен масата наистина ми харесваше.
	Все още я съзерцавах, когато телефонът до мен иззвъня.
	Погледнах и видях, че е Мики.
	Грабнах го и хвърлих поглед към Одън, който беше все така погълнат от телевизора.
	Вдигнах и като оставих лаптопа настрани, казах:
	— Здравей.
	— Здравей и на теб. Момчето ти още ли е там?
	— Да.
	— При теб ли ще спи?
	— Не.
	— Пусни ми съобщение, когато си тръгне. След като децата ми си легнат, ще ти пратя есемес и те искам тук.
	О, не. Това изобщо не звучеше добре.
	— Всичко наред ли е? — попитах.
	— Ни най-малко.
	Звучеше нещастен.
	— Окей, аз… разбрахме се.
	— Добре. И имай предвид, че след като положението с децата ти започва да се оправя, няма да е зле да помислиш кога ще ме запознаеш с тях, така че да не те губя, когато са при теб, и ако ти се обадя, да не си принудена да ми отговаряш така, сякаш едва ме познаваш.
	Да, не беше щастлив.
	— Ще го обсъдим — обещах му.
	— Да, ще го обсъдим. Есемес — нареди той.
	— Окей.
	— До после — каза той и затвори.
	Свалих слушалката от ухото си и погледнах към Одън.
	Не беше помръднал.
	Оставих телефона настрани, взех лаптопа и изпратих имейл на мебелния магазин в Ню Хампшър. След това отидох да измия съдовете.
	Едва бях започнала, когато Одън се провикна:
	— Имаш ли нужда от помощ?
	Погледнах към него и видях, че се беше надигнал и ме гледаше над облегалката на дивана.
	Моето красиво момче, моето добро дете, което вече не беше малкото ми момченце.
	— Догледай си програмата. Тук няма кой знае колко работа, ще се справя и сама — отвърнах.
	Той кимна и отново изчезна.
	Аз измих съдовете. Одън си догледа програмата, изтри я и си събра учебниците, след което ми каза, че трябва да си върви, и аз го изпратих до вратата на гаража.
	Когато спряхме пред нея, погледнах в светлокафявите му очи.
	— Поздрави сестра си от мен.
	— Окей, мамо. Пак ще дойда, за да погледам нещо, става ли?
	— Винаги когато поискаш, сладичкият ми. Този дом е и твой.
	Той ми се усмихна широко, целуна ме по бузата и си тръгна.
	Аз проследих колата му с поглед, а когато вратата на гаража се върна на мястото си, влязох в къщата и отидох право при телефона си.
	„Одън си тръгна“, написах на Мики.
	Отговорът му се позабави, преди да получа едно: „Кил си легна, но Аш още се държи. Изчакай.“
	Аз изчаках, мина още време и то най-сетне пристигна.
	„Идвай.“
	Не беше нужно да ми го каже втори път.
	Още не бях стигнала до бордюра от моята страна на улицата, когато видях входната врата на Мики да се отваря и силуетът му да се очертава в рамката.
	Тъкмо се канех да изкача стъпалата на къщата му, когато той отбеляза:
	— Не носиш яке.
	— Трябваше само да пресека улицата.
	С подразнен вид и без да отговори, той се пресегна и улови ръката ми. Издърпа ме да вляза и затвори вратата, след което ме изтегли настрани, където имаше дрешник за палта. Пусна ме и отвори вратата.
	— Мики — прошепнах аз.
	— Задната веранда — прошепна той в отговор.
	Ето защо се нуждаех от палто.
	Той взе едно огромно палто и ми го подаде. Аз го нахлузих и почти се изгубих в него. Самият Мики носеше един от онези привлекателни суитчъри с висока яка и цип на гърлото. Успя да намери ръката ми под дългия ръкав, преведе ме през къщата и заедно двамата излязохме на задната веранда.
	Спряхме до парапета близо до скарата. Нощта беше тъмна, въздухът — студен, намирахме се толкова далеч от спящите му деца, колкото беше възможно, а аз бях ужасно неспокойна.
	— Какво става? — попитах, все така шепнешком.
	— Казах ти, че говорих с Рианон, след като рожденият ден на Кил отиде по дяволите.
	Да, казал ми бе.
	Със закъснение.
	Последното обаче не го споменах и кимнах.
	— Казах й, че така не може и че не съм съгласен с това, което прави, и какво би могло да означава то за децата. Казах й, че трябва да ми даде основателна причина за случилото се, достатъчно добра, за да не задържа децата на сигурно място при мен.
	— А тя? — попитах, когато Мики не продължи.
	— Ако изобщо можеш да го повярваш — а то не си беше за вярване още тогава, да не говорим пък сега, след като я арестуваха, задето шофирала пияна — тя ми обясни, че трябвало да отиде на някакво служебно събиране. Някакъв колега напускал. Пила твърде много и не искала да шофира. Обясни ми, че била пуснала съобщение на Ашлин, за да я предупреди, само дето Аш не ми каза нищо такова, а тя би го направила, при положение че си провери телефона сигурно седемстотин пъти, докато бяхме в „Стрехите“.
	Единственото, което се сетих да отговоря, беше:
	— О, Мики.
	Той прие този нескопосан отговор и продължи с грозната си история:
	— Когато поисках да ми обясни защо не се е обадила на сина си след това, тя ми отговори, че била планирала голямо закъсняло празненство за рождения му ден, когато той се върне при нея и не искала да го провали. И наистина му направи голямо тържество. Но дали наистина го е планирала, преди да й вдигна скандал, един господ знае.
	— Оправдания — измърморих аз.
	— Абсолютно. А днес, когато я попитах какви, по дяволите, са тези простотии и как допуска да се просмучат в живота на децата ни, тя ми отговори да съм бил кажел на приятелчето си да престане да я тормози. Не й харесвало, че й правя такива мръсни номера и я изкарвам гадната в ситуацията, в опит да й открадна децата ни.
	Аз го зяпнах поразено и попитах:
	— Какво?
	Мики кимна рязко.
	— Точно това ми каза кучката.
	— Твоето приятелче?
	— Кърт — процеди Мики. — Местният шериф. С него сме приятели. Наистина добри приятели. Познаваме се от много време и сме доста близки. Но не той я спря за проверка. Той беше онзи, който не й състави акт за шофиране в нетрезво състояние предишния път, когато тя направи същото, защото й беше за първи път, но и защото ми е приятел, ама предполагам, че това тя го е забравила.
	— Значи… значи — заекнах аз. — Значи, според нея си й вдигнал мерника в опит да получиш права над децата ви, въпреки че нямаш нищо общо с това, че са я спрели, защото е шофирала пияна?
	Мики стисна сурово устни, но все пак успя да процеди през тях:
	— Точно така се опитва да го изкара. Нарече го „тайните ми кроежи“. Каза, че нивото на алкохол в кръвта й било завишено съвсем леко и че аз съм й бил набрал, и че съм омотал и Кърт във всичко това, и че ако се опитат да й го сложат в постоянното досие, щяла да се бори. Освен това каза, че съм започнал с тези кроежи още преди да се разделим. Каза, че ако не престана с интригите, щяла да се бори със зъби и нокти. И че ако се опитам да й отнема децата, ще накара да ме арестуват за отвличане.
	— О, господи — прошепнах аз.
	— Аха — изръмжа той.
	Сега вече разбирах защо бе толкова нещастен.
	— Мики. — Улових ръката му и я стиснах с всичка сила. — Не знам какво да кажа.
	— Какво би могла да кажеш? — Той вдигна сплетените ни ръце и притисна моята до гърдите си, идвайки малко по-близо до мен. — В безизходица съм. Отново се обадих на Арни. Нали се сещаш, адвоката.
	Аз кимнах, а Мики продължи:
	— Според него трябва да я обявим за неспособна да отглежда децата ни. Ще трябва да се обърна към Службата за закрила на детето. Те ще направят проверка. Ще имам нужда от доказателства. Свидетелски показания. Арестът за шофиране в нетрезво състояние е нещо, но не стига. А децата са достатъчно големи, за да дадат показания. Може да се окажат въвлечени във всичко това. Принудени да говорят гадости против майка си.
	— Не са гадости, ако е вярно — изтъкнах.
	— Имаш право. Ала би ли искала твоите деца да седнат с някой задник, когото не познават, и да му обяснят, че баща им е хойкащо копеле?
	Не, не бих искала.
	Поклатих глава.
	— Аха — процеди Мики. — Така че имам две възможности. Да държа децата настрани от нея и да се приготвя да посрещна всички гадости, които тя ще хвърли насреща ми. А тя беше наистина ядосана, Ейми. Бясна е и така си е заровила главата в пясъка, че е истинско чудо как диша. Или пък да оставя децата си да отидат при нея и да чакам следващата й изцепка, която този път може да се окаже нещо, което ще нарани децата ми по начин, който няма да бъда в състояние да излекувам.
	Аз дойдох още по-близо до него и изтъкнах очевидното:
	— Намираш се между чука и наковалнята.
	— Така е. Само че имам и още една възможност, предложена от Арни. Да си поговоря с децата и да видя дали искат да живеят с мен, да ги накарам да кажат, че не искат да живеят с майка си. А те може и да не искат да живеят с нея, но не искам да ги карам да го изричат на глас.
	Не. Това не беше лесно. Знаех го. Не бях с децата ми, когато бяха принудени да направят същия избор и да го изрекат на глас, ала бях видяла начина, по който след това избягваха да ме погледнат. Тъгата върху лицата им. Беше мъчително.
	И освен това беше началото на моето изцеление.
	Макар че нещо подобно навярно би помогнало и в случая с Рианон, която очевидно се нуждаеше от някакво сътресение, което да я изтръгне от самозаблудата й, то не бе нещо, към което би трябвало да се прибегне с лека ръка.
	— Бих го препоръчала единствено като последен изход, миличък.
	— Така е — съгласи се Мики.
	— Е, как смяташ да постъпиш? — попитах го.
	— Нямам друг избор, освен да изчакам следващата й издънка. Да си държа очите отворени. Да внимавам за децата си. Не го ли направя, опитам ли се да ги държа далеч от нея, тя ще ми се нахвърли и тогава те ще се окажат въвлечени, и нищо няма да може да го спре.
	И ето че изведнъж аз мразех още един човек, когото никога не бях срещала.
	Намразила бях Мартин още преди да науча името й. Знаех просто, че съпругът ми се беше влюбил в друга жена.
	А сега мразех Рианон.
	— С какво бих могла да помогна аз? — попитах го.
	— Да наглеждаш децата ми. Да се отбиваш у нас. Да ни гостуваш по-често. Така че Ашлин да има в живота си една добра жена. Така че децата ми да имат нещо стабилно в живота си.
	Аз кимнах.
	— Мога да го направя.
	— Освен това те искам в леглото си тази вечер.
	Главата ми отскочи рязко назад и аз примигах.
	— Но…
	Той ме прекъсна.
	— Ще те върна у вас, преди да са се събудили. Не си падам по тайните връзки и няма да те моля да го правим често. Но днес имах отвратителен ден. Приготвям се да посрещна още по-отвратително време и нямам представа колко дълго ще трае, нито колко гадно ще стане. Точно сега искам да седя на дивана с теб, да се отпусна, да изпия една бира, а после да заспя, вдъхвайки миризмата на косата ти.
	— И това мога да го направя — уверих го незабавно.
	А после затаих дъх, гледайки как Мики затваря очи и се обръща към потъналия в тъмнина двор.
	Дойдох по-близо до него, притиснах ръката си, все още уловена в неговата, до гърдите му и го повиках:
	— Мики.
	Той отвори очи, ала продължи да се взира в двора.
	Отне известно време, преди най-сетне да ме погледне.
	— Ами ако седне зад волана с децата ми в колата, когато е пияна?
	— Говори с тях — твърдо казах аз. — Опитай се да не замесваш името на Рианон. Ала Аш е в гимназията, а знаеш какви са децата в гимназията. Ходят по купони. Би могъл да го завоалираш в предупреждение, че трябва да внимават за такива неща, да обясниш на Кил, че го казваш и на него, за да спестиш време, или нещо такова, и го направи непреклонно, така че да те разберат.
	— Те не са глупави. Ще ме разберат. Напълно.
	За съжаление, имах чувството, че наистина беше така.
	— Тогава се постарай да им втълпиш, че по всяко време, с когото и да било, ако някой иска да се качат в кола, чийто шофьор е пиян, могат да ти се обадят и ти ще отидеш да ги вземеш, без да отправяш никакви укори и обвинения.
	— Синът ми няма телефон — обясни Мики. — Правилото е първо да навърши четиринайсет години.
	— Може би няма да е зле да нарушиш правилото си, татко — подкачих го аз леко и му отправих също толкова лека усмивка.
	Мики ме погледна, едно мускулче на бузата му потръпваше, очевидно все още не беше готов да разведри настроението си.
	А после изръмжа:
	— Иде ми да удуша кучката.
	Аз дойдох още по-близо.
	— Мислех, че съм изплашила децата си толкова, че никога няма да се съвземат, миличък. А ето че тази вечер синът ми дойде у нас по свой собствен избор, просто за да вечеря с майка си и да погледа телевизия. Доказателство, че ако се държиш добре с тях, те ще ти отвърнат по същия начин. Ти сам го каза — те не са глупави. Да, всичко това е ужасно. Ала един ден те ще видят колко усилия си положил, за да живеят в безопасна, стабилна атмосфера, и ще го оценят. Просто като им даваш тази безопасна, стабилна атмосфера, самият ти ще се справиш с това.
	Мики отново се взря в мен продължително, преди да въздъхне, да вдигне свободната си ръка и като я сложи на тила ми, да притисне главата ми към гърдите си.
	Обвих другата си ръка около него и стиснах онази, която държах в своята.
	Останахме така за миг, а после аз вдигнах глава и го погледнах.
	— Трябва да донеса една бира на моя мъж — казах меко.
	Вместо отговор, той се наведе, допря чело до моето, а после докосна устните ми със своите.
	След това се отдръпна, без да пуска ръката ми.
	Влязохме в къщата заедно. Мики си взе бира. Отпуснахме се на дивана, докато той я изпие и гледахме шоуто на Дейвид Летърман.
	След това той заключи всички врати и безшумно ме поведе към леглото си.


>	Глава 19
>	Проблясък

	Смучех отчаяно палеца на Мики, за да не запъшкам.
	Беше много рано на следващата сутрин. Бяхме в леглото на Мики, а гърбът ми — притиснат в гърдите му. Мики беше заровил лице в косата ми, пенисът му беше в мен, пръстът му потъркваше клитора ми.
	Изведнъж тласъците му станаха по-бързи и по-мощни, натискът на пръста му се усили, устата му беше в ухото ми.
	— Искам да свършиш, Ейми — изръмжа той.
	Беше близо. Също като мен.
	Ръмженето му изпрати тръпки по шията и раменете ми, по гърдите и корема, а после те се събраха между краката ми и с пениса и пръста му, аз засмуках палеца му още по-дълбоко и полетях в облаците.
	— Слава богу — процеди той и като зарови лице в шията ми, а пениса си — дълбоко в мен, простена до кожата ми.
	Не усещах нищо, освен оргазма си и Мики, горещината му, силата му, могъществото на тялото му, напрегнато от неговия собствен екстаз.
	А после моят се уталожи и аз се отпуснах до него, смучейки палеца му.
	Разбрах, че и неговият го беше напуснал, когато той извади пръста си от устата ми и го прокара по долната ми устна. Устата му се върна до ухото ми.
	— Вземаш ли противозачатъчни?
	— Да — прошепнах до палеца му.
	— Чукаш ли някой друг, освен мен?
	Усмихнах се на нелепия му въпрос.
	— Не.
	— Вярваш ли, че нямам друга, освен теб?
	Усетих, че тялото ми застива. Ставаше дума за нещо важно.
	Ала това беше Мики.
	Така че прошепнах:
	— Да.
	Пръстите му ме стиснаха малко по-силно — той също знаеше колко огромно бе това, което му давах.
	Не каза обаче нищо.
	Вместо това попита:
	— Значи, нямаш нищо против да е без презервативи?
	— Нямам, Мики.
	— Слава богу — промърмори той. — Край на кондомите.
	Отпуснах се до него и като прокарах пръсти по силната му ръка, ги обвих около китката му.
	Той я завъртя, улови дланта ми и нежно притисна сплетените ни ръце към гърлото ми.
	След това се намести и дъхът му раздвижи косата ми.
	Останахме слети в едно в продължение на няколко великолепни мига, преди той да каже:
	— Благодаря ти, че остана при мен през нощта.
	— Имаш ли нужда от мен, аз съм тук.
	Чух лекотата в тона му, когато продължи:
	— Благодаря ти, че взе пениса ми.
	— Имаш ли нужда от мен, аз съм тук — повторих.
	Почувствах тихия му смях и стиснах ръката му.
	— Моята наследница иска ли да се поизлежава, докато си взема душ?
	Не знаех какви други възможности имам, освен да стана, да се облека и да се прибера у нас, преди той да е отишъл да събуди децата си.
	Или пък да взема душ заедно с него.
	Ала оргазмът, получен, след като ме беше събудил, за да правим любов, когато бях спала само около пет часа, беше навярно единственото, което би могло да ме изкуши да се излежавам в леглото му, вместо да се пъхна под душа заедно с него.
	— Ако имам време, ще се поизлежавам.
	— Имаш го.
	Той ме целуна по рамото, след което излезе от мен и стана от леглото, придърпвайки завивките нагоре, преди да се отправи към банята.
	Проследих го с поглед, а после чух шума от водата в тоалетната и пускането на душа.
	Вече бях идвала в стаята му, в нощта, която бях прекарала тук след последното посещение на децата ми. Нямах нужда да я разглеждам отново.
	Знаех, че е хубава. Мъжкарска. Ако Рианон изобщо беше участвала в обзавеждането на тази стая, всяка следа от участието й беше заличена напълно и мястото изглеждаше така, сякаш тя никога не беше съществувала.
	Също като моята спалня, и тази на Мики заемаше дължина на къщата му. Включваше голяма баня с двоен умивалник, отделен душ и тоалетна в свое собствено малко помещение. Имаше и дрешник, само един, но за сметка на това — огромен. Чешмите и душът не бяха стари, всичко очевидно беше обновено сравнително наскоро, ако не през последната година, то преди не повече от пет. Ако аз не притежавах баня, пред която всички останали бледнееха, както и три доверителни фонда, с чиято помощ можех да си създам всяка баня, която поискам, неговата би ми се сторила невероятна.
	Стените на спалнята бяха боядисани в оловносиво, което чудесно си пасваше с дървените первази на пода и невероятния таван, чието дърво бе толкова тъмно, че изглеждаше почти черно. Той също имаше камина с каменно огнище, като останалите в къщата. Тази се намираше на стената срещу голямото му дървено легло.
	Имаше оловносиви сатенени чаршафи, както и тъмносива завивка с виненочервени осмоъгълници.
	Между леглото и спалнята имаше голямо пространство, което Мики беше запълнил с две еднакви кожени кресла, пред които имаше обща табуретка за краката, масивна, но симпатична масичка и стояща месингова лампа. Креслата бяха затрупани с дрехи (очевидно Мики също не улучваше панера за прането и изглеждаше така, сякаш не беше прал, откакто се бяхме запознали).
	Беше чисто, макар и не особено подредено, изключително мъжко… и съвсем в стила на Мики.
	Наистина ми харесваше.
	Така че аз си лежах в тази стая, щастливо омотана в чаршафите му, все още усещайки Мики между краката си, унасяйки се, реейки се.
	— Бейби.
	Не бях заспала, не наистина.
	Ала очите ми бяха затворени.
	Отворих ги и видях Мики, облечен в чисти работни дрехи, да стои до леглото.
	— Време ли е да си вървя? — попитах лениво.
	— Това, точно това — заяви той.
	Погледнах го изучаващо, несигурна какво означават думите, тонът, изражението му.
	Понечих да се надигна и той ми нареди:
	— Да не си мръднала.
	Аз застинах, ала задържах погледа му и прошепнах:
	— Какво става, Мики?
	— Ако аз бях излизал от банята ми, за да бъда посрещнат от това в продължение на шестнайсет години, за нищо на света не бих си тръгнал от него.
	Поех си рязко дъх, без да помръдвам, докато думите му се врязваха в мен, носейки след себе си огромно облекчение.
	Не беше кървяща рана.
	Беше, като да разрежеш туптящ от болка мехур, така че отровната гной да изтече навън.
	— Той не знае. Може би никога няма да го узнае — продължи Мики. — Ала ти, ти знаеш ли какъв шибан идиот е той?
	— Не — отвърнах. — Но знам каква шибана късметлийка съм аз точно в този миг.
	Видях онова, което припламна в очите му при думите ми, но той си остана далечен, докато не взе последните две крачки, които го деляха от леглото, и се наведе над мен.
	Отметна бретона от очите ми и каза меко:
	— Трябва да станеш и да се облечеш. Ще те изпратя до вас, а после ще се върна, за да се погрижа за децата ми.
	Кимнах и усетих как пръстите му проследяват линията на косата ми, преди да се изправи и да се отдалечи.
	Станах, облякох се и Мики ме изпрати до нас.
	Целуна ме на прага на отворената ми врата.
	А после погледах как се отдалечава в продължение на няколко крачки, след което затворих зад него.

	* * *

	Съобщението дойде предобед.
C>
	„Може ли с Поли да дойдем след училище и да постоим при теб?
	Олимпия.“
C$
C>
	„Ако го правите, докато си пишеш домашните и махнеш част от програмите, които си записала на тунера ми, тогава да“, отговорих аз.
C$
C>
	„Дадено — отвърна тя. — Ще ни вземеш ли с колата?“
C$
	Помислих си за колата и реших да си купя джип.
	А после написах:
C>
	„Разбира се, ако го направим на части. Не мога да събера и двете ви в колата ми.“
C$
	В отговор, на което получих:
C>
	„Имаш нужда от нова кола, мамо. Ще помоля Одън да ни докара.“
C$
	Аз изпратих:
C>
	„Направи го, миличка. Да приготвя ли вечеря?“
C$
	И получих:
C>
	„Вечеря! Вкусно!“
C$
	Децата ми харесваха готвенето ми. Разбира се, аз готвех като майка и можех да го правя свободно сега, когато Конрад го нямаше.
C>
	„Вечеря. Разбрано“, обещах й.
C$
	Няколко часа по-късно получих съобщение от Одън, което гласеше:
C>
	„Ще оставя Поли и Пип след училище. Ще дойда да ги взема в девет.“
C$
	На което аз изпратих:
C>
	„Благодаря, хлапе. Обмислям порше кайен.“
C$
	И получих:
C>
	„Ленд роувър. Бял. Само като за теб.“
C$
	Усмихнах се широко.
	А когато момичетата пристигнаха, промених плановете им (промяна, от която те бяха на върха на щастието) и преди вечерята и писането на домашни, отидохме и изпробвахме няколко ленд роувъра.

	* * *

	— Ако си купиш шибана кола без мен, Ейми, адски ще се ядосам — каза Мики в ухото ми.
	Дъщеря ми и приятелката й си бяха отишли. Беше късно и аз бях в леглото и пожелавах лека нощ на Мики по телефона.
	И очевидно му бях споделила плановете си да си купя нова кола.
	— Искаш да я изпробваш ли? — попитах.
	— Искам да не те прецакат, като я купуваш — заяви той.
	— Мики, продавачите на коли вече почти не прецакват жените — отвърнах аз с престорена насмешка. — Те преспокойно прецакват всички.
	— Грешиш, Ейми.
	— Не сме в 1968 година, Мики.
	— Окей, иди в автокъщата, договори възможно най-изгодната сделка и си тръгни. Аз ще вляза след теб, ще договоря възможно най-изгодната сделка, ще ти пусна съобщение, ти ще се върнеш и тогава ще видим.
	— Дадено — малко грубо казах аз.
	— Утре?
	— Съвършено.
	— Ядосана ли си?
	— Да.
	— Защото знаеш, че ще загубиш.
	— Все тая — измърморих.
	Мики се засмя, а аз смених темата:
	— Децата добре ли са?
	— Днес проведохме разговора за шофирането в пияно състояние. Разбраха ме. И като казвам „разбраха“, имам предвид, че наистина ме разбраха. Утре, преди да ти докажа, че продавачите на коли все още са задници, ще ида да си извадя всички зъби без упойка. Мисля, че ще е далеч по-приятно.
	— О, Мики — казах тихо.
	— Вече е свършено. Те ме разбраха. Няма какво повече да направя. Продължавам напред — заяви той.
	— Окей — отвърнах и реших, че отново е време да сменя темата. — Мислех си, децата започнаха да идват по-често, положението се подобрява и ако нещата продължат в същия дух още малко, когато дойдат заедно, може да им кажа за теб. Така следващия път, когато дойдат заедно, ти може да си тук. Ще видим как ще се развият нещата, когато се появят. Просто запознанство или пък би могъл да останеш за вечеря.
	— Предупреди ме предварително и ако успея да си разместя програмата, ще го направим.
	Щеше да си размести програмата, за да се запознае с моите деца.
	И ето че отново полетях в облаците.
	— Благодаря, миличък — прошепнах.
	— Няма проблем, Ейми. А сега, неприятно ми е да прекъсна този разговор, но трябва да нагледам Аш. Напоследък е по-тиха от обикновено и цяла вечер си седи в стаята. Трябва да нагледам момичето си.
	Това никак не звучеше добре.
	Ала изобщо не ме учудваше.
	— Окей, ще те оставя да вървиш.
	— Лека нощ, бейби.
	— Благодаря, Мики. Ще се видим утре.
	— Аха. И имай предвид, че ще вечеряш у нас. Ще ти купим кола, ще се върнем и ще прекараме известно време заедно.
	Нямах търпение.
	— Звучи отлично. Лека нощ, миличък.
	— Лека, бейби.
	Ние затворихме. Аз почетох малко.
	А после заспах.

	* * *

	Мики се оказа прав.
	Продавачите на автомобили все още прецакваха жените повече от мъжете. Той успя да спазари ленд роувъра ми (избрах си черен, на Одън щеше да му се наложи да го преглътне) за няколко хиляди по-малко, отколкото аз.
	Килиън и Ашлин дойдоха с нас и влязоха с мен, докато се пробвах да се пазаря. Помолих ги да ме придружат, защото си помислих, че ако бях с деца, продавачът навярно не би бил толкова склонен да ме прецака.
	Грешах.
	Килиън злорадстваше заедно с баща си.
	През цялото това време, както и по-рано през деня, когато бяхме заедно, открих, че Мики е прав.
	Ашлин беше по-мълчалива от обикновено, дотам, че изглеждаше необичайно навъсена.
	Освен това имаше вид, сякаш не си бе мила косата.
	Това ме разтревожи.
	Успях обаче да повдигна въпроса едва след като бяхме вечеряли, Аш се беше оттеглила в стаята си, а Кил си беше присвоил телевизора, за да поиграе на новия си X-box.
	Двамата с Мики бяхме принудени да се сгушим на двуместната люлка на верандата, облечени в якета.
	— Нещо става с Аш — отбелязах.
	— Така е — отвърна Мики, люлеейки люлката; аз се бях свила до него, подвила крака под себе си, едната му ръка беше обвита около мен, с другата държеше бутилка бира, от която отпи, след като отговори.
	— Споделя ли с теб? — попитах го.
	— Нямам представа как да разговарям с почти петнайсетгодишно момиче, чиято майка е алкохоличка.
	— Тя… настроенията й сменят ли се често? — притиснах го предпазливо.
	— Ако имаш предвид дали вече има цикъл, отговорът е „да“ — отвърна той. — Случи се миналото лято. Майка й се погрижи за това. Взе да се прибира вкъщи с разни пакети, които Рианон й купува. Забелязах опаковка мидол* на тоалетката й и се погрижих в банята да има още. Нямам сестри, но в продължение на четиринайсет години имах жена, така че усещам, когато започнат настроенията. Аш също ги получава. Това не е едно от тях.
	[* Лекарство за облекчаване на менструални неразположения. — Б.пр.]
	— Не съм сигурна дали сме на такъв етап, на който би било приемливо аз да разговарям с нея — отбелязах. — Ала бихме могли да държим положението под око и ако тя поиска да сподели с теб, независимо дали сме стигнали дотам, бих могла да помогна, стига ти да си съгласен.
	Ръката му ме прегърна малко по-силно, притискайки ме по-близо до него.
	— Би било добре.
	Искаше да го направя.
	Това ме накара още повече да се сгуша в него.
	След това отпих глътка вино и попитах:
	— Мислиш ли, че се досещат какво се случва между нас?
	— Пия си бирата на верандата заедно с теб, а ти често идваш у нас. Близък съм със семейство Гети, които живеят в съседната къща, защото са тук, откакто бях на осем години. Винаги са добре дошли у дома. Децата ги обожават. Ала не ги изпращам до вкъщи, не седя близо до тях на дивана, нито на верандата си късно вечер, докато си пия бирата.
	— Смяташ ли, че е възможно това да я тревожи? — попитах, макар че в началото тя като че ли се надяваше двамата с баща й да се съберем.
	— Отново нямам представа.
	— Каза, че искаш да се запознаеш с децата ми, Мики. Може би трябва да си помислиш дали да не обясниш на Кил и Аш какво се случва — предложих. — Ако то вече не е тайна, би могъл да го обсъдиш с нея.
	— Страхотно. Плановете ми за неделята изглеждат съвсем мъничко по-привлекателни от тези за петъка.
	Аз се усмихнах, повдигнах глава от рамото му и го погледнах.
	— Не е, като да не сме свикнали пътят да е трънлив.
	Той не сведе очи към мен.
	А каза, обръщайки се към тъмната нощ:
	— Имаш право. Работата е там, че човек пораства, мислейки си, че животът ще бъде един, а в крайна сметка той се оказва доволно гаден, осеян с що-годе сносни моменти и от време на време с някой проблясък на адски готино.
	Облегнах буза на рамото му, ненавиждайки всичко това.
	Мики имаше шеф, когото не уважаваше, работа, която не обичаше и в която трябваше да понася цял куп оплаквания от ядосани хора заради решения, които не бяха негови.
	Жената, която бе обичал, бе станала алкохоличка пред очите му. Беше я изгубил, а сега тя го караше да живее в страх за децата си — не само докато бяха при нея, но и за това, какъв щеше да бъде ефектът й върху тях, дори когато не бяха.
	Трябваше да стане командир в пожарната.
	Трябваше да започне собствен бизнес.
	А Рианон трябваше да се вземе в ръце.
	Що се отнася до мен, аз трябваше да направя всичко побилите ми, за да дам на Мики проблясъците на адски готино, за които беше говорил.
	Мики долови настроението ми, ала го разтълкува погрешно.
	— Извинявай, бейби, знам, че нямаш нужда от моето мрънкане.
	— Всъщност имам. Защото, ако не го споделиш с мен, то ще те разяде отвътре, а децата ти имат нужда да бъдеш силен и да се бориш. Така че ще понеса всичко. Не е трудно. И ти винаги ще имаш сили да се грижиш за своите деца.
	Мики притихна, притихнала бе и нощта. Мълчанието се проточи толкова дълго, че се притесних.
	— Мики?
	— Шестнайсет години. Мамка му, оня задник се е издънил тотално.
	Аз се отпуснах до него.
	— Мисля, че разглезих децата ни — признах си. — Давах им всичко, което поискаха.
	— Да, досетих се.
	— На Конрад това не му харесваше. Говори с мен. Аз не го послушах.
	— Господи, мамка му, съжалявам. Имаш право. Истинско чудо е, че не са свършили в някоя лудница. Сега разбирам. Разглезила си децата си. Онзи тип е имал пълно право да те смачка.
	В гласа му се долавяше лекота, но за да съм сигурна, попитах:
	— Шегуваш ли се?
	— Мамка му, Ейми, много ясно. По дяволите — отвърна той, а гласът му потреперваше.
	Облегнах буза на гърдите му и усетих, че и мен ме разтърсват тръпки.
	А после се закисках с глас.
	Мики също се разсмя с глас.
	Най-сетне спрях и отпих глътка вино.
	Мики стори същото с бирата си.
	А после и двамата се умълчахме, седнали в мрака.
	Можех само да се надявам, че за Мики това беше един от сносните моменти.
	А може би дори проблясък на щастие.

	* * *

	На следващия следобед телефонът ми зазвъня на кухненския плот.
	Видях, че е Мики, и веднага го сграбчих, погледнах към дивана и видях, че телевизорът работи, зърнах и част от краката на двете ми деца. Никое от тях не гледаше към мен, така че вдигнах небрежно и се отправих към моята стая.
	— Здрасти.
	— Здрасти и на теб. Как е денят ти?
	— Добре, макар и да съм малко разтревожена от това, че децата ми, както изглежда, май са пристрастени към телевизията.
	— Пак ли са там?
	Аз влязох в стаята си, затворих вратата и приседнах на леглото.
	— Да. Знам, че е неделя, но тази сутрин към десет часа ми пуснаха съобщение и се появиха след по-малко от час. Обядвахме. Разходихме се с роувъра. И ще вечеряме заедно.
	— Това е хубаво, Ейми.
	— Така е, Мики. Наистина хубаво. Невероятно хубаво. Но и мъничко плашещо.
	— Децата гледат телевизия, бейби.
	— Знам. Ала нещо тук не е наред.
	— В какъв смисъл?
	— В един момент почти не ми говореха и не че в следващия започнаха най-неочаквано, стигнахме до там постепенно, преодоляхме препятствието по пътя си, спуснахме се от другата страна. — Аз подвих крака под себе си. — Но сега се движим страшно бързо. Тук са много често и аз искам да бъдат тук много често. Искам да бъдат тук за постоянно. Бих ги взела при мен завинаги. Ала нещо в тази промяна ме кара да си мисля, че се опитват да избягат от къщата на баща си. Или пък в проява на особена жестокост, Мартин забранява на двама тийнейджъри да записват каквито и да било програми.
	— Може би са почувствали, че са били прекалено сурови с теб, и се опитват да ти се реваншират — предположи Мики.
	— Може би.
	— Възползвай се. Надграждай над това. И се радвай на хубавото, без да го очерняш, когато дори не си сигурна, че има за какво да се притесняваш.
	Това беше добър съвет.
	— Така и ще направя.
	— Отлично. И като стана дума за деца…
	— О, господи — промърморих аз.
	— Аха. Аш и Кил знаят, че тяхната приятелка и съседка Ейми е гаджето на татко.
	Отново това с гаджето.
	И отново усещането беше прекрасно.
	Ала все още бях нащрек.
	— И? — подканих го.
	— Кил го прие, той е загрижен за майка си, искаше да знае какво означава това за нас с Рианон и никак не беше забавно да му обясня, че с майка му никога няма да се съберем отново. Все пак успя да го приеме, без да направи сцена, което беше учудващо, но хубаво. Аш нямаше кой знае какво да каже, освен „Без майтап, татко?“, което подразни Кил, защото реши, че тя знае нещо, което той не знае, а това е нещо, което изобщо не му харесва.
	— Но сега вече всичко е наред?
	— Бих те поканил на вечеря, но ми се струва, че след като прекарахме вчерашния ден заедно, няма да е особено добра идея да те поканя и днес. Но мисля, че ако продължим да ги свикваме постепенно, ще го приемат.
	Аз се усмихнах.
	— Това е добре.
	— Утре и във вторник съм в пожарната. Което означава телефонът ти да е върху нощното шкафче.
	— Окей — съгласих се, все така усмихвайки се.
	— В сряда, ако децата ти не са при теб, идваш с мен на вечеря и на кино.
	Мики и аз в тъмен киносалон.
	Звучеше фантастично.
	— Би било прекрасно, Мики. Но ще вземем моя ленд роувър.
	— Окей. Аз ще карам.
	— Ти ще караш? Но той е мой.
	— Да ти приличам на мъж, когото го возят?
	— Джимбо кара пожарната кола — изтъкнах аз.
	— Джимбо няма вагина.
	Аз изпънах рязко гръб.
	— Така ли?
	— Задникът ти е на пътническото място в моя форд, там ще си остане и в твоя роувър — заяви той.
	— Колата е нова, Мики, и аз страшно си я обичам. Едва се съгласих да позволя на Одън да я покара вчера. Искам да шофирам.
	— Шофирай насам-натам през следващите няколко дни. В сряда вечерта знаеш какъв избор имаш.
	Имаше късмет, че е толкова разкошен, което компенсираше моментите, в които беше толкова дразнещ.
	— Трябва да се прегледаш — ядосано казах аз. — Очевидно страдаш от излишък на тестостерон по начин, който е вреден за здравето ти.
	— Не съм сигурен дали това изобщо е възможно — отвърна той спокойно.
	— Вредата за здравето ти може да се изрази в това да те убия.
	— Пречукаш ли ме, ще трябва да се задоволиш с онази играчка в нощното ти шкафче, а все ми се струва, че не го искаш.
	— Шпионирал ли си ме?
	— Сама жена, която бързо се разпалва, бейби, предположих нещо, оказах се прав и не смятам, че това е шпиониране. По-скоро разследване, в случай че някой ден съм в настроение да пораздвижим нещата. Всеки мъж би трябвало да има уредите, от които се нуждае, за да свърши работа.
	При тези думи по тялото ми пробягаха тръпки, както и предчувствието за аневризъм.
	— Ейми? — повика ме той, когато не отговорих.
	— Замълчи. Опитвам да си спомня дали съм виждала някое интернет кафе, където бих могла да отида, за да поръчам анонимно отрова.
	— Играчката ще излезе от скривалището си още утре — измърмори той.
	По тялото ми отново полазиха тръпки.
	— Приключи ли да ме дразниш? — попитах го.
	В гласа му се долавяше усмивка.
	— Засега.
	— Много добре. Ще се видим утре вечер.
	— Зареди я, Ейми.
	Господи, беше невъзможен.
	Проблемът бе, че на мен това май страшно ми харесваше.
	Заедно с още цял куп други неща.
	— Все тая. Лека нощ.
	— Лека, бейби.
	След като приключих разговора с Мики за този ден, аз метнах телефона на леглото и се върнах при децата ми.

	* * *

	— Да — простенах аз и свърших, а Мики сложи вибратора настрани и на свой ред потъна в мен.
	И двамата лежахме настрани, с лице един към друг, кракът ми — преметнат над хълбока му. Въпреки че беше продължило доста дълго, Мики ме остави да свърша, преди да ме целуне, да ме изчука и да ме накара отново да политна в облаците.
	Тъй като кондомите бяха останали в миналото, аз бях тази, която почисти след това, а после си облякох нощничка и се пъхнах в леглото, където Мики ме привлече към себе си и ние останахме да лежим в мрака.
	Бях се сгушила в него, сгрявана от тялото му, заситена и полузаспала, когато той проговори:
	— Виждаш ли, на моята наследница й харесва, когато пораздвижа нещата.
	Отворих очи и видях гърлото му, обвито в сянка.
	— Млъквай, Мики.
	— Имам чувството, че остаря с цяла година, ти толкова дълго свършва.
	Отметнах глава назад и го изгледах свирепо в мрака.
	— Млъквай, Мики.
	Той се наведе и ме целуна. Целувката трая по-дълго от оргазма ми, много по-дълго и свърши с нас двамата, преплели тела, ръката му — върху дупето ми, а аз — притисната толкова плътно в него, че сякаш исках да се слеем.
	— А сега заспивай, бейби — нареди той, когато престана да ме целува.
	Аз отново зарових лице във врата му и заявих:
	— Ти си невъобразимо дразнещ.
	— Истинско щастие е, че теб това те възбужда.
	Прав беше.
	Реших, че е най-добре да запазя мълчание.
	Бях толкова близо до него, колкото бе възможно, без да е вътре в мен.
	И въпреки това Мики ме придърпа още по-близо.
	— Проблясък — прошепна той.
	— Какво? — попитах в просъница, но все пак успях да го направя дръзко.
	— На истинско шибано щастие.
	Нямаше да се разплача.
	Нямаше да се разплача.
	Не се разплаках.
	Вместо това се притиснах още по-близо, целунах моя мъж по гърлото и прошепнах:
	— Лека нощ, миличък.
	— Лека нощ, Ейми.
	Затворих очи, наместих се в Мики и преживявайки свой собствен проблясък на щастие, заспах.

	* * *

	С Мики се прибирахме от киното, когато той подхвърли:
	— И двете ти деца бяха при теб миналата вечер, така че поговорих с няколко приятелчета. Съгласиха се да ме заместят, когато ги помоля.
	Беше сложил ръка върху бедрото ми и ме милваше с палец.
	Освен това нежно ми напомняше, че иска да се запознае с децата ми.
	Това ми харесваше, но и ме плашеше.
	— Следващия път, когато дойдат заедно, ще говоря с тях — обещах. — Вече стана дума, че излизам с мъже, и със сигурност не се заблуждават, че с баща им някога бихме могли отново да се съберем.
	Ала Мики беше прав. Въпреки че понеделник не беше денят им за посещение, и двамата бяха дошли след училище и бяха останали доста след вечеря. И дори не си пуснаха някоя от програмите, които си бяха записали. Тримата заедно изгледахме един филм по НВО.
	И това беше хубаво. Непринудено. Нормално. Беше онова, което имахме преди три години… три години, които сякаш изобщо не съществуваха.
	Разбира се, с Одън имахме онзи малък разговор и не беше никак чудно, че Олимпия не беше повдигнала въпроса. Тя избягваше конфронтациите (освен когато се караше с брат си).
	Не само своите собствени, но и тези на другите. Поради което се чувствах още по-виновна заради стореното от мен, тъй като тя определено бе станала свидетел на твърде много сблъсъци между Конрад, Мартин и мен.
	Така че, не, тя не би повдигнала този въпрос. Просто би оставила нещата както са си и би продължила напред.
	А Мики беше прав — трябваше да се радвам, да надградя над това и да не се тревожа.
	Ала аз бях майка и колкото и да бях откъсната от децата си, ги познавах.
	Нещо ставаше.
	До последния си дъх исках да чувстват, че съм техният сигурен пристан.
	Просто исках да знам точно от какво ги бранех, ако действително това бе причината да се нуждаят от мен.
	Мики зави към нас, натисна дистанционното на гаража и влезе вътре. Аз седях до него, отвличайки ума си от своите тревоги, като си мислех, че къщата ми е съвършена. Мислех си го точно в този миг, защото имах двуместен гараж, както и един по-малък до него, в който можеше да се влезе през него.
	Малкият гараж беше съвършен за мерцедеса ми.
	Роувърът и хондата на сина ми получаваха големия.
	Виждате ли?
	Съвършено.
	Мики паркира, ние слязохме от колата и влязохме в къщата.
	Тъкмо отивах към кухнята, запалвайки полилея и питайки „Искаш ли бира?“, когато на входната врата се позвъни.
	Заковах се на място и погледнах натам.
	На няколко крачки зад мен, Мики също беше спрял и се беше обърнал към нея.
	Външното осветление се беше включило и аз познах силуета, очертан зад стъклото.
	Конрад.
	Какво правеше тук по това време?
	По което и да било време?
	— Мамка му, това е Конрад — прошепнах.
	Мики си остана обърнат към вратата, ала много бавно изви глава към мен.
	Улових погледа му и дъхът ми секна, за което можеше само да се съжалява, защото бях принудена да се съсредоточа върху това, да дишам, и не можах да действам достатъчно бързо.
	Което означаваше, че Мики се отправи решително към вратата, преди да успея да накарам тялото си да се раздвижи, а устата ми да извика:
	— Мики, нека аз.
	Той спря до вратата, отправи заплашителен поглед към мен и отвърна с една-единствена дума:
	— Не.
	След това отново се обърна към вратата и я отвори.
	Намирах се на няколко крачки от там, но прекрасно видях как Конрад, застанал на прага, вдига намръщено лице към Мики.
	— Не си мисли, че ще го направиш — изръмжа Мики, докато аз се приближавах, и като сложих ръка на кръста му, се притиснах до него.
	Преди да успея да кажа каквото и да било, Конрад ме погледна.
	— Озапти неандерталеца си, Амелия.
	И двамата с Мики настръхнахме.
	— Не говори за Мики по този начин — сопнах му се.
	— И защо не? — изплющя гласът на Конрад. — Ти без проблем си изливаше отровата върху Мартин.
	— Да, но тя не ме чука, докато носи пръстена ти на пръста си. Нищо не можеш да кажеш тук, така че се разкарай — процеди Мики.
	Конрад го стрелна с гневен поглед.
	— Нямаш представа за какво говориш.
	— Имам. И знам, че на жена ти й е било ясно, че трябва да разкараш съпругата си, преди да й наденеш пръстен, така че и тя не струва повече от теб — отвърна Мики. — Пак ти повтарям: забрави за това и ако имаш нещо да казваш, кажи го и се пръждосвай от тук.
	Конрад отново погледна към мен.
	— Този мъж не ме познава и няма никакво право да ме ругае.
	— Човече, идваш в десет часа през нощта, неканен и нежелан, звъниш на вратата в мига, в който си влязохме, значи, си чакал в засада, за да атакуваш — изплющя гласът на Мики. — Отварям вратата и ти ни се нахвърляш, като по този начин изгуби всеки помен от респект, който би могъл да получиш от мен. Това не е твоята къща. Нямаш никакви права в тази ситуация. И един съвет: дръж се като мъж. Никакво право да те ругая? — подразни го той. — Шибан женчо.
	Лицето на Конрад беше сурово, яростта му, когато се обърна към мен — осезаема.
	— Ще ти бъда задължен, ако се придържаш към споразумението за родителските права, изготвено от съдията — заяви той.
	— Не ги отвличам, като ги принуждавам да гледат телевизия тук, Конрад — отвърнах. — Те ме питат дали може да дойдат. Този дом е и техен. Може да идват, когато си поискат.
	— Ако питат дали може да дойдат, както беше разпоредено от съда, би трябвало да им обясниш, че можеш да ги виждаш веднъж в месеца и че ще се видите тогава.
	Ама че надут задник.
	Освен това просто не беше за вярване, че се опитва да държи децата настрани от майка им, когато те искаха да прекарват повече време е мен.
	Господи! Как изобщо го бях обичала някога!
	— Не бих могла да кажа, че съм изчела и последната дума, Конрад — заявих. — Ала не мисля, че където и да било в съдебните документи пише, че ако децата искат да прекарват повече време с мен, трябва да им откажа.
	— Ще накарам адвокатите ми да прегледат споразумението под лупа и ако действително е така, може би ще поискам то да бъде променено — изстреля Конрад.
	— Направи го — подканих го аз.
	— Не искаш отново да се изправиш пред съдията, Амелия — предупреди ме той.
	— Ужасно грешиш. Искам. И то как.
	— Много ти е къса паметта — подметна той подигравателно.
	— И аз бих могла да кажа същото.
	— Какво? Няколко месеца прилично държание? Да не мислиш, че ще ти помогне кой знае колко?
	— Извинявай, грешката е моя. Първо, нека спомена, че всъщност не са няколко месеца, а повече от година. Но най-вече, очевидно имаш проблеми не само с краткосрочната, но и с дългосрочната си памет.
	— Връзката ми с Мартин вече не е оръжие, което би могла да използваш против мен — заяви той.
	— Навярно. Макар че с нея и Гейл Конуей вероятно бих имала по-добри шансове.
	Гейл Конуей, онази, която го беше дала под съд за сексуален тормоз и която впоследствие бе продължила с живота си, ала все още ненавиждаше доктор Конрад Мос.
	Конрад пребледня.
	Право в десетката.
	— А ако и това не е достатъчно, ще добавя и Хилари Шмит — продължих аз.
	Госпожица Шмит не беше завела дело, но изобщо не беше останала във възторг, след като Конрад я беше чукал и отсвирил, докато все още ухажвал Мартин, и то в продължение на шест месеца.
	Не бих могла да кажа, че гледката на страха, пробягал по лицето му ме изпълни с огромно щастие.
	Но пък и не ми стана неприятно.
	— Както и Ерин Макинтайър — не спирах аз.
	Очевидно бях получила доклада на моя адвокат.
	А той имаше страшно добър детектив.
	— На твое място не бих се опитвала да ги сплаша — посъветвах го. — Те вече се съгласиха да дадат показания. Всъщност направиха го с огромно желание. Не може да се каже, че са ти големи почитателки.
	Лицето на Конрад се разкриви, и наистина — как изобщо се бях влюбила в него?
	— Значи, това е най-новата ти тактика? — процеди той.
	— Не. Това е предупреждението ми към теб. Няма да държиш децата ми далеч от мен. Ще ги оставиш да идват, когато си поискат — все така притисната в Мики, аз се наведох към Конрад, — без да кажеш нито гък. — Отново се изправих. — И когато ги попитам искат ли да продължим по този начин за постоянно и те се съгласят, ти не само ще приемеш, а изцяло ще подкрепиш идеята. За всичко друго ще си затваряш устата. Жена ти — също. Или наистина отново ще се озовем пред съдията, Конрад. Ала този път ще те смачкам.
	— Ето че кръвта на Хатауей се прояви — заяде се той.
	— Те поне са ми дали нещо — не му останах длъжна аз.
	— Ще съжаляваш за това, Амелия — заплаши ме той.
	При тези думи Мики, на когото очевидно не му харесваше да ме заплашват, се размърда, така че се озова между Конрад и мен.
	И когато го направи, аз се влюбих малко повече в Мики Донован.
	Затънах още малко.
	До уши.
	За съжаление, не можех да се насладя на усещането, защото Конрад беше тук и се държеше като задник.
	— Твърде късно — казах и надничайки иззад ръката на Мики, заявих: — Вече съжалявам дълбоко, че изгубих двайсет и две години от живота си с теб, когато ти не заслужаваш дори една минута.
	— Достатъчно — отсече Мики, след като млъкнах и Конрад отвори уста, за да отговори.
	Очите му се стрелнаха към Мики.
	А после се върнаха към мен.
	— Ако споменеш и дума за мръсотията, която си изровила за мен, пред децата ни…
	— Бих могъл да задумкам с юмруци по гърдите си и да те завлека до колата за гърлото — предложи Мики и Конрад отново го погледна. — Може би тогава ще ме чуеш?
	— Само да си ме докоснал и ще те дам под съд — предупреди го той.
	Мики ме погледна.
	— Усещам, че в гърдите ми напира ръмжене. Искаш ли да отидеш да ми донесеш сопата?
	Аз се закисках.
	— Да ти го начукам — процеди Конрад.
	Мики го погледна и повдигна вежди.
	— Кой ругае сега?
	Конрад изглеждаше готов да изригне, ала нямаше какво друго да направи, освен да разкриви лице в гримаса, да се обърне и да си тръгне.
	Мики отстъпи назад и тъй като бях застанала плътно зад него, повлече и мен. Затвори вратата и я заключи.
	След това се обърна и ме погледна.
	— Бейби, сериозно. Срещите с теб са адски забавни.
	Аз избухнах в смях.
	Все още се смеех, когато ръката на Мики ме прегърна.
	Сложих длани върху гърдите му, плъзнах ги нагоре и ги обвих около врата му.
	Ала когато отново станах сериозна, видях, че на Мики изобщо не му е смешно.
	— Добре ли си? — попита ме.
	— Да.
	Той ме изгледа изпитателно.
	Аз се сгуших в него и го уверих:
	— Добре съм, Мики.
	— Той е копеле, Ейми. Той е шибано копеле.
	— Така е.
	— Нали заради това няма да има лоши последици за теб?
	Аз свих рамене.
	— Нямам представа. Ако има, ще се справя. Той вече направи най-лошото, на което беше способен, аз оцелях и сега стоя в разкошната си къща с великолепен мъж до себе си. Конрад няма никакви оръжия, които биха могли да ме наранят.
	Ръцете му потръпнаха при думите „великолепен мъж“, но когато свърших, ме предупреди:
	— Отваряй си очите с този тип. Оная му работа е малка, но той обича да си я развява.
	Не се бях замисляла за това, но сега, когато имах толкова надарен мъж като Мики, изведнъж ми хрумна, че бе напълно прав.
	— Ще си отварям очите — обещах.
	— Много добре — измърмори той, а после попита: — Приключихме ли с това?
	— Да, Мики.
	— Отлично.
	След това ме пусна, улови ръката ми и ме издърпа през площадката, обявявайки:
	— Дължиш ми едно здраво чукане на онзи твой странен диван пред камината, бейби.
	Абсолютно беше прав.
	— Нарича се отоманка — информирах го.
	— Все тая. Важното е, че е здрава.
	Според мен отоманката беше приказно стилна, но и Мики беше прав.
	Беше здрава.
	Вече го знаех, но двамата с Мики го подложихме на тест.
	Отоманката издържа.


>	Глава 20
>	Сравняване на пениси

	На следващия ден, чувствайки се горда от себе си, аз излязох от магазина за електроника и се обадих на Мики.
	— Здрасти, бейби — отговори той.
	— Здравей. Познай какво.
	— Не мога да позная, но каквото и да е, надявам се да е хубаво.
	Широко усмихната, аз отключих роувъра си.
	— Не просто хубаво. Фантастично.
	— Окей. Давай да го чуем — отвърна той с усмивка в гласа.
	— Утре в пожарната трябва да има някой, който да приеме доставката на нова микровълнова печка.
	Мики не каза нищо, така че аз се приготвих за впечатляващия завършек.
	— Както и шейсетинчов телевизор с плосък екран! — възкликнах и отворих вратата на джипа си.
	— Не знам какво да кажа.
	Мики въобще не звучеше толкова щастлив, колкото очаквах.
	Наместих се зад волана и отбелязах:
	— Би могъл да кажеш „Това е страхотно, Ейми!“.
	— Това е страхотно, Ейми — повтори той механично.
	— Ъъъ… чу ли, че телевизорът е с шейсетинчов екран? — попитах, объркана от реакцията му.
	— Да. И се колебая дали да повдигна този въпрос пред моята наследница, но трябва да те попитам. От магазина ли ни го подаряват?
	Взрях се невиждащо в предното стъкло.
	— Ейми?
	— Не съм ги купила аз, Мики — уверих го. — Ти ме помоли да не го правя.
	— Просто исках да съм сигурен.
	— От магазина ви ги подаряват — потвърдих, чувствайки се разочарована.
	Той го чу в гласа ми и обясни:
	— Просто ми се струва прекалено лесно, бейби. Наумяваш си нещо, отиваш в магазина и просто така те ти подаряват скъп телевизор?
	— Е, не е просто така — отвърнах. — Спомняха си ме от посещението ми преди няколко месеца, когато накупих цял куп неща. Освен това дежурните ти пожарникари ще трябва да застанат пред телевизора и да се ръкуват с момчетата по доставката, за да им направят снимка и да я сложат на витрината на магазина. Убедих ги да дарят един и на „Гълъбовата къща“ — Дела и някои от обитателите ще трябва да направят същото.
	— Надявам се, разбираш, че трябваше да се уверя — каза той.
	— Не съм сигурна защо — отвърнах. — Обясни ми, че не искаш аз да ги купя, и аз не ги купих. Каза ми, че си съгласен да бъдат дарени, и аз направих така, че да бъдат дарени.
	— И преди са ме лъгали, бейби.
	От предпазлив тонът му изведнъж стана раздразнен.
	— Значи, си излизал и с друга наследница, обсипала пожарната ти с добрини? — попитах аз саркастично. — Съжалявам, не забелязах признаци за това, когато бях там. Или тя е купила пожарната кола?
	— В този разговор няма нужда от сарказъм, Амелия. Много добре знаеш, че имах жена, която се удави в бутилката, а когато стане нещо такова, винаги се стига до гадни игрички. Тя теглеше пари от банковата ни сметка, за да си купува вино, и криеше разписките от кредитната карта. Сервираше ми лъжи за това, къде е и какво прави…
	Аз го прекъснах.
	— Ти не си Конрад, а аз не съм Рианон.
	— Зададох ти най-обикновен въпрос, Амелия.
	— Въпрос, който беше обиден, Майкъл.
	— Окей. Направят ли снимката, ще знам, че мога да ти имам доверие, и няма да се налага да те питам повече.
	Аз стиснах зъби, от което следващите ми думи прозвучаха насилено:
	— Независимо от факта, че съпругът ми ми изневеряваше и бракът ни се разпадна, много добре знаеш, че дълго време се измъчвах заради това, питайки се какво бях направила, та всичко да се обърка така. В крайна сметка се оказа просто това, че съпругът ми е женкар. Ала поглеждайки назад, виждам, че е имало неща, важни за него, които той мие казвал, а аз съм пренебрегвала. Смятай се за щастливец, че ти имаш онази Амелия Хатауей, която си научи урока и няма намерение да повтори същата грешка.
	— Искаш да кажеш, че съм имал пръст в това, че жена ми съсипа брака ни? — попита той невярващо.
	От гърдите ми се изтръгна също толкова невярващ звук.
	— Говоря за себе си, Мики. За нас двамата.
	Той обаче сложи край на разговора, като заяви:
	— Имам си работа за вършене и част от тази работа е да не се карам с теб.
	— Ами ще те оставя да си я вършиш тогава — не му останах длъжна аз. — Надявам се с момчетата да използвате дарената печка и телевизора с удоволствие. Довиждане, Мики.
	— До после — процеди той и ми затвори.
	Взирайки се в магазина за електроника през предното стъкло на колата, аз се чудех как така нещата бяха взели толкова гаден обрат. Имаше само един отговор — Мики. От гърдите ми се изтръгна приглушен вик на раздразнение.
	След това запалих новия си роувър и си тръгнах.

	* * *

	Беше късно. Бях в банята, облечена в нощничка, и си почиствах лицето, когато на вратата се позвъни.
	Погледнах в огледалото, грабнах кърпата за ръце, избърсах си лицето и грабнах халата от закачалката, преди да изляза.
	Не исках да отварям.
	Ала за съжаление, бях пораснала.
	Бях си вкъщи. Той вероятно знаеше, че съм си вкъщи. Така че би било проява на дребнава злоба от моя страна да не отворя.
	Наметнах си халата, докато прекосявах коридора, оглеждайки силуета, очертан зад витражното стъкло на вратата. След това отворих и вдигнах очи към Мики, облечен в униформата си на пожарникар-който-не-потушава-пожар.
	— Мога ли да ти помогна с нещо? — попитах студено.
	— Аз съм задник — отвърна той.
	За съжаление, бях прекарала целия ден, приготвяйки се да му се разсърдя в стила на Робин (новата Робин, онази, която се сърдеше за двайсет и четири часа, не цяла вечност), но решимостта ми бе сериозно разколебана при тези негови думи.
	Успях да устоя достатъчно, за да заявя.
	— Случва ти се.
	— И двамата сме преживели тежки неща в миналото. Ти все още трябва да превъзмогваш гадостите на бившия ти. Аз — също.
	Прав беше и решимостта ми понесе нов удар.
	Този път реших да не отговарям.
	Веждите му подскочиха.
	— Ще ме оставиш да стоя на вратата, докато ти приказвам всичко това?
	— Имаш сериозен проблем с богатството ми, Мики — информирах го аз.
	— Работя по въпроса — информира ме той, без да го отрече.
	Може и да работеше по въпроса, но очевидно без особен успех.
	— Аз съм тази, която съм. Имам това, което имам. И честно казано, преди нещата между нас да напреднат още повече, трябва да обсъдим този въпрос, така че да не загнои по начин, който по-късно ще разруши всичко.
	— Съгласен, но си взех почивка от къщата, така че точно сега нямам време.
	— Да си уговорим среща тогава — отвърнах язвително.
	Лицето му омекна, омекна и тонът му.
	— Ейми, пусни ме да вляза. Нека те целуна. Нека си тръгна, знаейки, че си добре, и ще изясним този въпрос, когато имам време.
	Безсилна бях срещу мекия поглед на Мики.
	Така че въздъхнах и като улових ризата му в юмрук, го притеглих към себе си.
	Той го направи лесно и когато се озова до мен, ме прегърна и се наведе, а аз се повдигнах на пръсти, предлагайки му устните си.
	Целувката му беше дълбока и сладка, а когато най-сетне сложи край, той вдигна ръка, за да отметне косата ми над рамото, и я обви около шията ми.
	— Телефонът до леглото — промълви.
	— Окей.
	Изглеждаше облекчен и беше доста смущаващо, че след тази караница и причините за нея неговото облекчение ми донесе такова спокойствие.
	— Ще се видим по-късно тази нощ.
	— Окей, Мики.
	Той ме стисна лекичко, преди да ме пусне и да излезе от къщата ми.
	Тъкмо затварях вратата, когато той се обърна.
	— Аз съм този, който съм. Имам това, което имам. И едно от нещата, които имам и които искам да запазя, си ти.
	Облизах устни, стиснах ги и задържах погледа му.
	— Всичко ще се оправи, бейби — довърши той.
	Аз кимнах.
	— Спокоен сън — каза той.
	— Леко дежурство.
	Той се усмихна, вдигна ръка и се отправи към колата си, а аз затворих вратата, мислейки си, че начело в списъка с нещата, които могат да убият една връзка, са парите.
	А парите, които стояха между Мики и мен, бяха повече от сериозни.
	Особено за мъж като Мики.
	Харесваше ми, че иска да ме запази. Аз също исках да го запазя.
	Просто се притеснявах, че един ден нещото, което очевидно го тревожеше, след като толкова често повдигаше въпроса за него, ще го накара да размисли.

	* * *

	Бях на колене, с лице във възглавниците, поемайки мощните груби тласъци на Мики, като стенех и скимтях.
	Беше дошъл след дежурството си в пожарната и както обикновено, всичко бе започнало добре от мига, в който му отворих вратата, и бе продължило още по-невероятно.
	Ала този път беше различно.
	Мики не говореше много по време на секс, но аз казвах разни неща.
	Този път и двамата мълчахме.
	И въпреки това си казвахме нещо.
	Не го разбирах, а и умът ми беше зает с други, далеч по-приятни неща, така че не се и опитах да го разгадая.
	Но го усещах.
	Мики знаеше какво иска в леглото. Понякога даваше да се разбере какво е то с думи, ала най-често нямаше нужда от тях. Оставяше ме да правя разни неща. Оставяше ме да взема разни неща от него. Ала най-вече той водеше, а аз го следвах.
	Понякога можеше да бъде и по-груб. Беше достатъчно силен, за да ме премести, да ме сложи, както си поиска. Правехме любов и в това винаги имаше усещане за нежност, дори когато се чукахме.
	Сега също се чукахме. И нищо друго.
	Беше грубо, забързано, физически свързано (очевидно) и едновременно с това — емоционално откъснато, близо и далечно, и в това имаше нещо освобождаващо, но и смътно тревожещо.
	Не можех да мисля дали е хубаво, или лошо, че толкова ме възбуждаше.
	Не можех да мисля, защото бях на ръба, почти можех да го докосна, когато Мики излезе от мен, обърна ме и прокара ръце по задната част на бедрата ми, повдигайки ги към гърдите си. След това стисна хълбоците ми и отново нахлу в мен.
	Аз забих пети в раменете му, безсилна да направя каквото и да било, освен да гледам лицето му, очите му, сурови и мрачни, и буреносни, докато той ме чукаше.
	Той също ме гледаше, очите му се плъзгаха по мен, а после наведе глава и загледа как пенисът му потъва в мен.
	И когато го направи, хълбоците му започнаха да се движат с такава ярост, че аз вдигнах ръце и се оттласнах от таблата на леглото, жадуваща да ги посрещна.
	Заровила глава във възглавницата, затворила очи и погълната изцяло от това, да поемам пениса му, наслаждавайки се на онова, което той правеше с мен, започвах да се изгубвам и в същото време губех и усещането за откъснатост и разстояние.
	Ето че отново бяхме аз и Мики, слети по всеки възможен начин, и то бе съвършено, и както беше винаги, винаги ние двамата, и аз се примолих:
	— Да, бейби, чукай ме.
	Той го направи още по-яростно.
	— О, господи, Мики. Чукай ме — простенах аз.
	И ето че отново бях там, почти се реех, когато той излезе от мен и отново ме завъртя, така че се озовах легнала по корем. Той ме повдигна, обвил едната си ръка около гърдите ми, и коленичил, ме избута напред, след което ме пусна, за да ме стисне от вътрешната страна на бедрата ми, сложил длани от двете страни на сърцевината ми.
	Издърпа ме нагоре и когато извих хълбоци, той нахлу в мен така, че бях принудена да сграбча таблата на леглото.
	Мики раздвижи пръст, за да подразни клитора ми, и това бе всичко — поемайки пениса му, усещайки допира му, изпитвайки силата му, тялото ми бе разтърсено от мощни спазми и като изкрещях името му, аз полетях в облаците.
	Гърлените звуци, изтръгващи се от него, изпълниха стаята, докато тласъците му ставаха все по-яростни и по-бързи, а пръстът му все така подръпваше и мачкаше клитора ми.
	— Бейби — изпъшках аз, в плен на оргазма си.
	Той беше безмилостен.
	— Мики — примолих се, без да знам защо и все така в плен на оргазма си.
	Звуците, изтръгващи се от него, станаха нещо осезаемо, което усещах върху кожата на шията си и тялото ми започна да трепери.
	Когато заговори, аз все още свършвах.
	— Получавала ли си го толкова хубаво? — изръмжа той в ухото ми.
	— Не — простенах.
	— Някога било ли ти е толкова хубаво, Ейми?
	Не говореше само за секса.
	Казах му истината.
	— Никога, Мики — отвърнах прегракнало.
	Пръстът му върху клитора ми се раздвижи, ръката му се плъзна нагоре и се обви около корема ми и като ме притисна към пениса си, той простена до шията ми:
	— Точно така, Ейми.
	Оргазмът ми продължи и докато траеше неговият, защото той свърши, търкайки се в мен. Най-сетне започнах да се плъзгам надолу, дъхът ми излизаше на пресекулки и аз усетих как Мики се спуска заедно с мен.
	Размърдах се и той ме изненада, като нареди дрезгаво:
	— Не мърдай.
	Застинах, а той плъзна колене между краката ми, намести ме в скута си, все така слети в едно, и като обви ръка около гърдите ми, ме притисна към себе си, горещият му дъх пареше рамото ми.
	— Не мога да ти дам много, но мога да ти дам това — заяви пресипнало.
	— Мики, не… — започнах, пронизана дълбоко от думите му; значението им, това, че всичко, което имаше да ми даде, бяха хубави оргазми, никак не ми хареса.
	— Млъквай, бейби, и слушай — нареди той, ала тонът му беше нежен и аз се подчиних, без да възразя.
	— Много отдавна взех решение да постигна всичко със собствени сили, но мъжът, който съм, е онзи, който баща ми бе възпитал да бъда. Аз съм от мъжете, свикнали да осигуряват всичко на семейството си със собствените си ръце. И няма как да ти е убегнало, че се боря с мисълта, че никога няма да съм в състояние да се грижа за теб по този начин.
	— О, господи.
	— Ми…
	Ръцете му ме стиснаха.
	— Ейми, млъкни.
	Аз затворих уста.
	— Но мога да ти дам това — каза той.
	— Ти си повече от секс, Мики.
	— Бейби. — Той зарови лице в шията ми и ме прегърна още по-силно. — Усети.
	Усетих как Мики ме прегръща, Мики наоколо ми, Мики в мен.
	Ала все още не разбирах.
	— Миличък…
	Той отново ме прекъсна.
	— Сама ли ще спиш тази нощ?
	Затворих очи и се отпуснах в прегръдката му.
	Разбрах го.
	И той го почувства.
	— Да, Ейми. Ето какво мога да ти дам. Ако това между нас продължи, ще трябва да установим някои правила. Но каквито и да са те, както и да се развият нещата, усещането от това с теб, дори след като сгафих, започнах тъпа караница, нараних чувствата ти, това, което имаме, можеш да го получиш единствено от мен. Дори когато нещо ни разделя, ние сме свързани. Дори засегната, ти отвори вратата на дома си за мен. На два пъти. Това показва, че онова, което имаме, означава нещо за теб, и каквито и препятствия да се изпречат пред нас, каквито и препятствия да поставим пред себе си сами, заедно ще ги преодолеем. Просто трябва да преглътна факта, че не мога да ти дам всичко, което бих искал. Ала ти получаваш от мен нещо, което искаш и което можеш да получиш единствено от мен.
	Неочаквано пред очите ми със заслепяваща яснота изплува образът на едно бъдеще заедно с Мики.
	Аз притежавах „Синята скала“. Платила бях за нея в брой. Бях я превърнала в моята къща.
	Но Мики живееше в дома, в който бе отрасъл и който се бе трудил здраво, за да запази. Той бе по-стар, по-овехтял, по-дружелюбен, по-гостоприемен. Беше семейна къща в един много хубав квартал.
	Моят дом бе мултимилионна къща за показ, която аз бях пригодила за семейство.
	Ако нещата между нас се получеха, ако имахме бъдеще, щеше да се наложи да вземем решение и Мики нямаше да иска да се откаже от дома, в който бе отраснал и който бе осигурил на децата си, работейки нещо, което ненавиждаше; нямаше да се откаже от него, за да се премести заедно с децата си при мен.
	Това бе само началото. Животът беше непредвидим, но някои от неприятните му изненади аз никога нямаше да позная.
	Ако покривът ми протечеше, щях да наема някой да го оправи. Ако силна буря събореше половината от „Синята скала“ в морето, щях да я построя наново, без окото ми да мигне, като дори бих платила на Прентис Камерън да долети от Шотландия и лично да надзирава работата.
	Имаше рождени дни и Коледи, и специални случаи, когато щеше да ми се наложи да обуздая щедростта си и способността си да давам. И ако семействата ни се слееха, това щеше да се отнася не само за него и неговите деца, но за да бъде справедливо, и за моите.
	И всеки път Мики щеше да го знае. Щеше да го усеща. Щеше да разбира, че за да е справедливо, моите деца ще бъдат потърпевши.
	И това щеше да го разяжда отвътре.
	Едва сега разбрах защо хора като мен се обвързват с хора като мен. Защо майка ми при всяка възможност ми набиваше в главата точно какъв тип мъж трябва да си намеря.
	Конрад отговаряше на условията не само защото беше неврохирург и изкарваше отлична заплата, но защото и той произхождаше от богато семейство. Не толкова, колкото моето, но достатъчно заможно. Също като мен, той беше водил привилегирован живот и имаше доверителен фонд. Беше започнал практиката си, без да е принуден да изплаща смазващи студентски заеми, защото родителите му бяха платили и последния цент за образованието му.
	Преди да взема решението да продължа връзката си с Мики, трябваше да знам с цялото си същество, че мога да му дам онова, от което се нуждае, както и да приема онова, което той можеше да ми даде.
	И в този миг си представих как се събуждам в леглото му в мъжкарската му спалня, в неговата семейна къща, в един много хубав квартал, правейки любов с него.
	Вярно, камината му не беше толкова стилна, колкото моята, а отоманката ми нямаше да си пасне с неговите мебели.
	Ала щях да си лягам в леглото на Мики заедно с него, пак с Мики щях и да се събуждам. Един Мики, който, както се надявах, се влюбваше в мен. Един Мики, който никога нямаше да ми изневери. Един Мики, който се закачаше с мен и ме дразнеше, и се спазаряваше за цената на новата ми кола, въпреки че нямах нужда от това, защото можех да си позволя да платя колкото ми поискат. Един Мики, който ме защитаваше, и дори когато се карахме и сексът започнеше грубо и резервирано, си оставаше невероятен и в крайна сметка се оказвахме свързани не само физически.
	И ме разтърси невероятно, когато си дадох сметка, че ако хубавото, което получавах от Мики, продължеше, ако станеше още по-хубаво, бих се отказала от всичко, за да го запазя.
	Разтърси ме, защото проблемът бе как да накарам Мики да го повярва и да превъзмогне притесненията си за жертвите, които бях готова да направя, за да имам до себе си мъж, когото наистина го беше грижа, който се грижеше за мен, когото с удоволствие дразнех, който ме караше да се смея, правеше ме щастлива и беше феноменален в леглото.
	— Ейми — повика ме той, когато не казах нищо.
	— Разбираш ли от какво ще се нуждая винаги? — попитах.
	— Мисля, че започва да ми просветва.
	— Ако между нас се получи — прошепнах, — ще имам правото да се развихря по Коледа. За рождените дни няма да прекаляваме. Не искам да се съревновавам с теб, нито да те карам да се чувстваш гадно заради нещата, които подаряваме на децата, не искам и да се надпреварваме в онова, което си даваме един на друг. Ала на Коледа, единствено на Коледа ще мога да се развихря и ще им кажем, че е от Дядо Коледа.
	— Да се развихриш в смисъл да им купиш доста неща от списъка им с желания, е нещо, което мога да преглътна. Развихряне в смисъл на това, да купиш на всяко от децата порше и да ни заведеш на семейна екскурзия до Карибите с яхтата, която ще купиш за мен — не.
	— Искаш ли яхта?
	— Знаеш ли колко астрономически са пристанищните такси в Магдалийн?
	— Не.
	— Вярвай ми, не искам нито яхта, нито дори гумена лодка, на която ще трябва да й плащам таксите, докато си стои в пристанището, без да я използвам, защото съм прекалено зает с работа, с децата или с това, да чукам жена си.
	Аз се закисках, но после изведнъж спрях и го повиках:
	— Мики?
	Той не отговори. Просто ме прегърна още по-силно.
	Така че аз продължих:
	— Богата съм. Бих могла да притежавам почти всичко, което си пожелая. Ала на света има само пет неща, които означават толкова много за мен, че бих сторила всичко, за да ги запазя. Одън. Олимпия. Лори. Робин. А сега… и ти.
	И тогава той се раздвижи, излезе от мен и се отпусна на леглото, придърпвайки ме върху себе си.
	Зарови пръсти в косата ми и я отметна от лицето ми.
	— Тя не го направи — прошепна той.
	— Моля?
	— Тя не направи нищо, за да ме задържи.
	Вдигнах ръка към бузата му, покрита с набола брада, и казах меко:
	— Мики.
	— Недей да мислиш, че все още изпитвам нещо към нея. Защото не е така. Но тя ме нарани, Ейми. Знам, ти каза, че било болест, ала в нейния случай тя е тази, която трябваше да намери силата да се пребори със симптомите, дори и ако никога няма да има лек. Вече ти казах, че имах жена, на която не можах да дам онова, от което се нуждаеше, сега вече знаеш колко дълбоки отпечатъци остави то върху мен. И предполагам, че ме яде отвътре фактът, че сега имам жена, която ми харесва да имам и която не се нуждае от нищо от мен.
	Аз застинах и казах:
	— Мики, мисля, че ти казах…
	— Така е, бейби — нежно отвърна той. — Но то трябва да пробие дебела кора, оставена от дълбоки рани. Така че трябва да продължаваш да си отстояваш своето, да ми сритваш задника и да го повтаряш отново и отново, докато то достигне до мен.
	Изгледах го яростно и като сложих ръка на врата му, заявих:
	— Мисля, че предпочитам да сритам нейния задник.
	— Моля те, не го прави, Ейми. Иначе тя ще си помисля, че то е част от пъклените ми кроежи.
	Не казах нищо, макар да се радвах да видя, че Мики се усмихва широко.
	И тъй като настроението му очевидно се беше подобрило, настоях:
	— Е, ще получа ли Коледа?
	— Да, ще получиш Коледа — съгласи се той.
	— Благодаря ти — отвърнах, радвайки се не само че ми беше дал Коледа, а защото и двамата смятахме, че ще бъдем заедно за Коледа, Мики и аз.
	Той се усмихваше все така широко.
	— Казах на момчетата. Страшно се зарадваха за подаръците.
	— Много ясно, че ще се зарадват. На една жена й стигат и шест инча, за да е щастлива. За да е щастлив един мъж, трябва да са поне шейсет.
	Мики избухна в смях.
	— Не съм ли права?
	Веждите му подскочиха.
	— Доволна си и на шест инча?
	— В продължение на шестнайсет години бях доволна и на по-малко, така че отговорът е „да“.
	Той продължи да се смее, толкова силно, че леглото се разтресе.
	В лицето на неговото веселие, аз се усмихнах широко и заявих:
	— Беше смешно, миличък, но не чак толкова.
	Той се овладя, макар и не напълно, и отвърна:
	— Знаех си, че на онзи тип му е малък.
	— Без задълбочено проучване, ще рискувам да предположа, че неговият е средна хубост, а твоят… не е.
	Все така широко ухилен, той отвърна:
	— Май мога да ти дам още нещо, което можеш да получиш само от мен.
	— Сякаш не знаеше колко си надарен — скастрих го аз.
	— Никога не съм вадил линийката, а обикновено се старая да не се сравнявам.
	— Мъжете непрекъснато го правят — казах аз.
	— Ъм… не, не го правят — възрази той. — А ако все пак се озова в ситуация, където някой го прави, той ще получи от мен поглед, който красноречиво говори, че ако не си гледа шибаната работа, ще си открие ноздрите в задната част на черепа.
	Плъзвайки поглед към ухото му, аз промълвих:
	— Това е много интересно.
	— Мислела си, че мъжете се изтъпанват и си мерят оная работа?
	Аз отново го погледнах.
	— Ами всъщност да.
	Той ми се ухили.
	— Моята наследница и нейните перверзни фантазии за мъже, които си ги мерят.
	— Не е фантазия, Мики.
	— Ами добре, че си изтеглила печелившия билет.
	Присвих очи насреща му.
	— Може ли да престанем да говорим за това?
	Неочаквано той привлече лицето ми към своето и стана напълно сериозен.
	— Ще направя всичко по силите си да не се държа като задник, да не повдигам повече този въпрос, да не наранявам чувствата ти, нито да те карам да се тревожиш за това. Чувствам се ужасно, задето превърнах в караница нещо хубаво, което ти направи за нас, нещо, за което се вълнуваше и за което аз също би трябвало да се вълнувам. От време на време може и да се препъвам по пътя, Ейми, ала имаш думата ми, че наистина ще се постарая.
	Това, точно това бе всичко, от което се нуждаех.
	Разтопих се в него, сложих ръка върху челюстта му и прокарах палец по долната му устна.
	— Не бих могла да искам нищо повече, миличък.
	Той ме притегли още по-близо, докосна устните ми със своите, а после ме отдръпна на няколко сантиметра.
	— Измий се — нареди тихичко. — Облечи си една от твоите нощнички и се върни при мен. Време е за сън.
	— Окей, Мики.
	Наведох се и на свой ред го целунах лекичко, преди отново да прокарам палец по долната му устна. След това станах, измих се, облякох си нощничка и се върнах при него.
	Мики загаси осветлението и се притисна в мен.
	Вече заспивах, когато Мики промълви:
	— Моята наследница си мисли, че мъжете си ги мерят.
	Отворих рязко очи и изръмжах сънливо:
	— Стига си ме дразнил, когато съм полузаспала.
	Той ме притегли към себе си.
	— Имаш го, бейби.
	Въздъхнах силно, затворих очи, сгуших се в топлината му и заспах, оплетена в Мики.


>	Глава 21
>	Одобрена

	— „Честно казано“! — изпищя госпожа Портър на телевизора.
	— Исусе, какво е това? — попита Лори в ухото ми, докато се отдалечавах от общата стая в „Гълъбовата къща“ с телефона в ръка.
	— Госпожа Портър гледа „Колелото на съдбата“ — обясних. — Позна го, още когато бяха отворили само една буква.
	— Впечатляващо — отвърна той. — Но не ти ли потече кръв от ушите?
	Аз се ухилих.
	— Откакто имат телевизор, на който всъщност могат да видят нещо, „Колелото на съдбата“ стана доста екстремно. И определено не искаш да си наблизо, когато започне „Риск“.
	Чух как Лори се изкиска.
	Все така усмихвайки се, аз излязох в един доста по-тих коридор, облегнах се на стената между две от стаите на обитателите и му отдадох цялото си внимание.
	— Защо се обаждаш, големи братко?
	— Ако поканата все още важи, ще дойда за Деня на благодарността.
	Обзе ме радост.
	А после — страх.
	— Мариел?
	— Само аз.
	Страхът ми се усили.
	— Без момчетата?
	— Време е да започнат да свикват да ме няма, дори и за специални случаи.
	О, не.
	— Лори — прошепнах аз. — Значи, брачните консултации не помагат?
	— Терапевтката ни никога не ни докосва — отвърна той. — Никога дори не изглежда така, сякаш ще го направи. По време на последния ни сеанс тя сграбчи ръката на Мариел без никаква причина, освен, предполагам, за да провери дали има пулс.
	Не се засмях. Думите му бяха смешни, но в тона, с който бяха изречени, нямаше и помен от веселие.
	Оттласнах се от стената и закрачих по коридора.
	— Толкова съжалявам.
	— Исках да знам.
	Аз спрях в напрегнато очакване, защото сега гласът му беше тих, ала яростен.
	— Какво искаше да знаеш, миличък? — попитах меко.
	— Къде се объркаха нещата — отвърна той незабавно. — Какво направих, което я отдели от мен. Исках да знам. Не ме беше грижа какво е то. Колко голямо. Колко малко. Колко дребнаво. Ако е споменала за някаква гривна, която искала да има на всяка цена, а аз не съм забелязал и не съм й я купил. Ако е била наранена, защото съм престанал да й казвам, че е красива. Исках да знам, за да го променя. Исках да знам какво ми отне момичето, в което се влюбих, така че да си го върна обратно. Момичето, което ме караше да се смея. Момичето, което, провалило се в опитите да направи адски сложно суфле, го изхвърляше в кошчето, без изобщо да му пука, вадеше купените бисквити и ги намазваше с десертна сметана. Вместо това да се превърне в ледена епоха, която с момчетата да сме принудени да търпим цяла седмица. Момичето, което не искаше нищо друго, освен да прекараме целия ден голи в леглото. Исках да знам как това момиче се превърна в майка ни и дори още по-зле, докато не ни остана нищо.
	Аз затворих очи и се облегнах на стената, чувайки болката на брат си.
	— По време на консултациите, нищичко ли не ти обясни? — попитах.
	— След като потресаващата ситуация с чорапите излезе наяве, не каза почти нищо повече. Веднъж седмично тя си седи там, без да помръдва, скръстила ръце на гърдите си, приковала поглед в коленете си. Дори изражението й не се променя. Аз говоря, понякога дори изваждам на показ нещо грозно просто за да видя дали ще реагира на каквото и да било. Нищо, Мими. Толкова е ужасно, че дори терапевтката ни предложи да се разделим за известно време, и мисля, че го направи в опит да сложи край на мъките ми. Беше унизително. Цялата тази шибана история е унизителна.
	Ненавиждах това.
	Мъчно ми бе, че се случва на моя възхитителен по-голям брат Лори.
	Той не беше нисък като мен. Беше висок и строен, и вдъхващ респект, като баща ми.
	Имаше страхотна гъста, тъмна коса (досущ като моята, без боята и кичурите, естествено), в която вече се бяха появили сребърни нишки, което бе страшно привлекателно.
	Освен това имахме едни и същи лешникови очи.
	Беше се метнал на баща ми, с ъгловато, мускулесто тяло, което бе започнало да се оформя, още когато беше на петнайсет години. Така че от тогава, докато не срещна Мариел, не може да се отърве от почитателки.
	Обичаше синовете си.
	Беше най-младият адвокат в историята на кантората си, успял да стане партньор.
	Изкарваше страшно много пари и освен това имаше цял куп пари.
	А аз помнех. Помнех какъв беше с нея. Как щом тя се появеше в стаята, всичко у него се променяше. Начинът, по който й казваше, че е красива, и то не беше нищо незначещ комплимент — всеки път щом го чуех, виждах, че наистина го мисли и иска то да означава нещо за нея.
	Освен това помнех как бе стоял пред олтара в църквата и я бе гледал да се приближава към него с изражение на щастлива, нетърпелива увереност, сякаш просто знаеше, че животът им ще бъде изпълнен единствено с красота от този ден до мига, в който напуснат този свят.
	Ето защо я мразех.
	Защото тя се беше превърнала в майка ни, без той да се е превърнал в баща ни, а после бе станала нещо още по-ужасно от майка ни, доказвайки, че е грешал.
	— Добре дошъл си, с момчетата или без тях, с нея или без нея — уверих го. — Винаги си добре дошъл, Лори.
	— Благодаря ти, Мими.
	— И толкова съжалявам — повторих.
	— В продължение на години живях с глупавата надежда, че ще й мине или пък че ще изригне и ще ми каже какво я кара да бъде такава. Навярно би трябвало да й дам повече време. Ала вече не съм на двайсет и пет. Не е, като да не съм се опитал да говоря с нея. Да я отведа някъде за уикенда. Да променя нещата, които правех, в случай че уцеля правилното. Тя не ми дава никакъв друг знак, освен че всичко е свършило. Момчетата са достатъчно големи, за да го разберат, и според мен за тях ще бъде облекчение. Те обичат майка си, но тя не е онова, което искам за тях, защото тя им дава по-малко, отколкото мама даваше на нас. И това е най-големият ми провал, Мими. Трябваше да ги отведа от там много отдавна.
	— От дистанцията на времето всичко изглежда много по-ясно — напомних му.
	— А надеждата е също толкова сляпа, колкото и любовта.
	Господи, двамата мъже, които обичах най-много на този свят, бяха получили такъв шамар в лицето от жените, на които бяха дали сърцата си.
	При тази мисъл се отдръпнах от стената, защото току-що бях признала пред себе си, че се влюбвам в Мики.
	Досега никога не си бях признавала, че съм стигнала дотам.
	Ала тъй като в момента брат ми се нуждаеше от цялото ми внимание, аз пропъдих тези мисли и казах:
	— Ела за Деня на благодарността и остави ние с Одън и Пип да се погрижим за теб.
	— Там съм, Мими, и ще те предупредя, когато с Мариел решим за момчетата.
	Докато аз нямах търпение децата ми да дойдат при мен за празника, тя вероятно щеше просто да свие рамене и да каже: „Както сметнеш за добре, Лорънс“.
	— И като стана дума за Одън и Пип — смени темата Лори, — нещата все още ли вървят добре?
	И още как. От караницата с Мики бяха минали три дни. Днес беше понеделник, децата му бяха при него, а що се отнася до моите — телевизионните посещения продължаваха. Да не говорим, че в събота Пипа и Поли си бяха направили гостуване с преспиване у нас (това, че Пипа си беше поканила приятелка с преспиване, наистина ме радваше; това, че приятелката беше Поли, която, когато не беше негативна, беше злобна — не чак толкова).
	А тази вечер и двете ми деца щяха да дойдат и да преспят у нас.
	Определено отново си бяхме мама и нейните дечица. Беше различно от преди, защото сега те имаха не един дом, а два, а семейството им беше разделено, но се получаваше.
	Все още се тревожех, че нещо не е наред, но те като че ли не криеха нищо. Сякаш просто искаха да прекарат повече време с майка си.
	И аз се радвах.
	Споделих всичко това с Лори, а когато свърших, попитах:
	— Между другото, чувал ли си се с мама и татко?
	— Мама ми се обади този уикенд. Искаше да знае кога е следващият спа уикенд на Мариел, за да ми дойде на гости. Тъй като почти всеки уикенд е спа уикенд за Мариел, се разбрахме да дойде в петък. Защо?
	С мама бяхме на едно и също мнение за много малко неща. Общата ни неприязън към Мариел бе едно от тях. И колкото и да беше учудващо, и двете я мразехме по една и съща причина.
	Не че Мариел не беше подобаващо отгледаната и благовъзпитана съпруга, достойна за виден адвокат от рода Борн-Хатауей (защото беше).
	Не, причината бе, че тя не правеше Лор щастлив.
	Мама я избягваше като чумава.
	— От доста време не съм се чувала с тях. Пращам им имейли, но не получавам никакъв отговор — обясних.
	— Никой от тях не е по имейлите — напомни ми Лор.
	— Знам, но освен това не са се обаждали и по телефона. От седмици насам, Лор, може би дори месеци.
	— Не бяха съгласни да се преместиш в другия край на страната, Мими. Може би това е наказанието ти. Все пак ще поговоря с мама този уикенд, за да видя какво става.
	Знаех, че няма да стигне доникъде. Ако мама не искаше да сподели нещо (а мълчанието красноречиво говореше, че е така), нищо не можеше да я накара да го направи.
	— Ще ти бъда задължена — отвърнах въпреки това.
	— Считай го за направено.
	Усмихнах се и попитах:
	— Ти ще се оправиш ли?
	— Вече преминах фазите отрицание, гняв и пазарене. Стигнах до депресията. Само още една фаза и готово — пошегува се той, но аз не се засмях.
	— Насреща съм винаги когато имаш нужда от мен, Лори — уверих го.
	— Знам, миличка.
	— Трябва да се връщам при старците. След „Колелото на съдбата“ започва „Риск“ и персоналът гледа да е наблизо.
	С облекчение долових усмивката в гласа му, когато ми отговори:
	— Ще те оставям тогава.
	— Лори?
	— Хмм?
	— Обичам те страшно, страшно много — прошепнах думите, които му казвах, когато той беше до мен, като деца. Когато ми слагаше лепенка на ръката, мажеше ме с успокояващ лосион, когато се опарех на отровен бръшлян, или ме изслушваше, когато някое момче скъсаше с мен. В онази къща, без никаква обич и топлота, той бе най-добрият брат, който би могъл да съществува.
	— И аз те обичам страшно, страшно много, Мими.
	— Ще се видим скоро.
	— Да. Чао, сладичката ми.
	— Чао, Лори.
	Затворихме и аз се взрях невиждащо през стъклото на вратата в края на коридора.
	Исках да поканя Робин за Деня на благодарността.
	Знаех, че ще бъде твърде рано, навярно и за двама им.
	Така че не можех да поканя Робин за Деня на благодарността.
	Което не ми попречи наистина, наистина да искам да го направя.
	И тогава изведнъж усетих как пръстът ми се вдига и се плъзга по екрана на телефона.
	Доближих го до ухото си и го чух да иззвънява два пъти, преди от другата страна да се разнесе:
	— Здравей, бейби.
	— Здравей — поздравих и избъбрих: — Искам да замина с теб.
	— Ъ… какво?
	— Когато и да е, където и да е, за колкото дълго искаш. Не ме е грижа. Искам да знаеш, че ще замина с теб. Ще си вземем курабии, солени бисквити и сирене в спрей, както и други неща, които можем да ядем с пръсти, така че по цял ден да си останем голи в леглото. Искам да отида, когато и да е, където и да е, искам да бъдем само ние двамата.
	От другата страна се възцари миг мълчание, а после той каза нежно:
	— Това е прекрасно, Ейми. Страшно ми харесва, че ми даваш това. Ала трябва да попитам какво го предизвика?
	— Бракът на брат ми се разпада.
	— Мамка му, Ейми — измърмори той.
	— Затова трябва да знаеш, че го искам. Не този уикенд. Нито следващия. Не се чувствай притиснат. Когато е възможно. Когато успеем да го вместим. Когато имаме ден, два или пет, в които да го направим. Просто държа да знаеш, че го искам. Искам да бъда с теб.
	— Ще намерим нашето време, миличка.
	— Освен това — преглътнах аз, събирайки смелост да продължа, — ако нещата между нас продължат да се развиват, не искам никога да забравяш, независимо колко седмици, месеци или години ще минат, че всичко, което трябва да сториш, е да ми кажеш да си събера багажа и аз ще го направя, щастлива да замина с теб.
	— Това също е прекрасно, Ейми — меко каза той; звучеше така, сякаш наистина го мисли, сякаш наистина невероятно му харесваше.
	А аз невероятно харесвах този звук.
	Затворих очи.
	— Окей.
	— Добре ли си?
	— Боли ме за брат ми. Но съм добре.
	— Животът е гаден. Ала той излиза от кофти ситуация и прави първата си стъпка към това, да открие малко щастие за себе си.
	— Надявам се, че е така.
	— И това ще стане. Няма да знае кога точно. Ала моето щастие се нанесе в къщата отсреща.
	Поех си рязко дъх, а Мики продължи да говори, сякаш току-що не ми беше дарил нещо скъпоценно.
	— Имам работа, бейби. Неприятно ми е, когато те боли за брат ти, но трябва да вървя.
	— Окей, Мики. Ще те оставя да го направиш.
	— Ще се чуем по-късно.
	— Аха. До после, миличък. Чао.
	— Чао, бейби.
	Прекъснахме и аз отново си поех дъх.
	„Моето щастие се премести в къщата отсреща.“
	Изпуснах дъха си, като се усмихвах.
	— „Бони и Клайд“! — чух да изкрещяват два гласа.
	А после:
	— Аз го казах първа!
	— Не си!
	— Кажи й, Елън! Аз го казах първа!
	— Отгатнах го още на „н“-то. Дори не се нуждаех от „д“-то!
	— Тогава трябваше да го кажеш, когато отвориха „н“-то!
	— Дами… — успокояващо се обади господин Денисън.
	— Млъквай, Чарлс!
	В този миг, знаейки от краткия си, но тревожен опит, че е време за действие, аз престанах да мисля за Робин, Мики и Денят на благодарността и се втурнах към общата стая.

	* * *

	— Става.
	Това дойде от Одън.
	— Според мен е върхът. Вземи я, мамо.
	Това дойде от Олимпия.
	Бяхме се събрали около компютъра в работната ми стая и аз им показвах масата за хранене, която обмислях да поръчам на мебелната фирма в Ню Хампшър.
	Когато те отговориха на имейла ми, открих, че имат мъничка изложбена зала, но никоя от масите там, колкото и очарователни да бяха, не беше достатъчно голяма за мястото у нас. А онази, която бях видяла на сайта им, вече беше купена и не беше в наличност.
	Те обаче изработваха мебели по дизайн на клиента и онази, която гледахме в момента, беше по модел на хора, които я бяха поръчали, а после се бяха отказали.
	Ако я исках, щеше да бъде моя.
	— Чудесно ще пасне. Съвършена е — продължи Пипа. — Крайно време е да купиш нещо. Вуйчо Лори ще дойде, а Денят на благодарността е зад ъгъла.
	Имах време, ала момичето ми беше право. Нямаше да ядем вечерята по случай Денят на благодарността на дивана.
	— Окей, ще я взема — реших.
	— Страхотно. Мога ли вече да престана да разглеждам мебели? — попита Одън.
	Не беше в кисело настроение. Беше просто момче, което и пет пари не даваше за някакви си маси за хранене.
	— Не — отвърна Пипа вместо мен. — Трябва да поразгледаме за дивани. А ти, мамо, трябва да се размърдаш и да оправиш другата стая за гости, както и да вземеш разтегателен диван за тук, така че Харт и Мърсър да не трябва да делят една стая.
	Права беше. В тази стая имаше бюро и стол, ала огромните пространства в нея трябваше да бъдат запълнени, а цялото място — украсено.
	Въпреки това, когато тя млъкна, аз й напомних:
	— Сладичката ми, нали ти обясних, че момчетата може и да не дойдат.
	— Ако могат да избират между вуйчо Лори и Ледената висулка, със сигурност ще дойдат.
	Децата ми наричаха съпругата на брат ми Ледената висулка.
	Беше смешно.
	Но не беше хубаво.
	— Не е хубаво да я наричаш така — смъмрих я нежно.
	Пипа изобщо не изглеждаше разкаяна.
	— Може и да не е, но е вярно.
	С това не можех да споря.
	И все пак не исках дъщеря ми да бъде гадна.
	— Понякога трябва да внимаваме, когато наричаме нещата така, както ги виждаме — посъветвах я аз. — Особено когато Лор дойде, със или без момчетата. Много е възможно те да се намират в началото на период, който от опит знаете, че е тежък, така че нека им помогнем при тях да мине по-добре, отколкото при нас.
	Сега вече дъщеря ми придоби разкаяно изражение, прокара език по устните си и ги сви.
	— Изобщо не ме е грижа за стаи за гости, дивани и легла — обади се Одън. — Така че мога ли вече да престана да разглеждам мебели?
	Дръпнах стола си назад, така че и двете ми деца, застанали до мен, бяха принудени да се отместят.
	След това заявих:
	— Всъщност ще ми трябвате още мъничко, за да поговорим за нещо.
	Лицата им в миг придобиха предпазливо изражение.
	Без да му обръщам внимание, аз започнах:
	— Преди известно време говорихме за това, дали излизам с мъже.
	— Аха, и сега излизаш с някакъв неандерталец — заяви Пипа. — Знаем.
	Аз изпънах рязко гръб, преглъщайки забележката, напираща на езика ми.
	— Откъде знаете? — попитах вместо това.
	— Татко ни каза — отвърна Одън; когато го погледнах, видях, че лицето му беше станало безизразно. — Каза, че трябва да знаем, в случай че ви засечем в града.
	— И баща ви е нарекъл Мики неандерталец? — попитах с изтънял глас.
	Пипа се загледа през прозореца.
	Одън се размърда, но задържа очите ми и отговори:
	— Аха.
	Потиснах сърбежа, плъзнал по всеки сантиметър от кожата ми заради неистовото желание да се кача в колата, да отида у Конрад и да му се разпищя, задето е такъв шибан задник.
	Ала така би постъпила онази Амелия, в която той ме беше превърнал.
	А сега бях самата си себе си и той нямаше да ме принуди да се върна назад.
	— Мики не е неандерталец — заявих твърдо. — Мики е добър мъж, на когото наистина държа. Приятно ми е да прекарвам време с него. На него — също. Това е нещо, което е важно и за двама ни, и се опитваме да надграждаме над него. Така че, тъй като той е важен за мен, както и вие, бих искала да се запознаете.
	— Става — отвърна Пипа нехайно.
	Аз я зяпнах, шокирана от нейния не-отговор.
	Или по-точно — от липсата на отрицателен отговор.
	— Защо не направиш от твоето печено късано пиле, когато той дойде? Както и домашната ти зелева салата — предложи Одън.
	Беше ред да зяпна него.
	А после попитах:
	— Аз… това ли е всичко? Нямате ли въпроси? Нещо, което бихте искали да ме попитате за Мики?
	— Не, защо? — отговори ми Одън с въпрос.
	— Крайно време беше — заяви Пипа, преди да успея да отговоря на сина ми. — Винаги си била хубава, а тези кичури са върхът. Нищо чудно, че си забила някого. И е хубаво, че не си сама.
	Възможно ли бе да е толкова лесно?
	— Пипа, сладичката ми, трябва да знаеш, че става дума за пожарникаря, когото видя на улицата онзи ден.
	Тя се ухили.
	— Страхотно. Той беше секси.
	Аз примигах, а тя се наведе към компютъра и като си присвои мишката, заяви:
	— И така, поогледах се и страшно ми харесва какво си направила в другата стая за гости. Открих едно легло, което е ин на онзи ян. От плажа — дълбоко в гората! — заяви тя и започна да щрака.
	О, господи.
	Дъщеря ми беше търсила мебели за дома, който делеше с мен.
	И, о, господи, децата ми нямаха нищо против, че излизам с някого и искам да ги запозная с него.
	Почувствах се особено и очите ми се преместиха от дъщеря ми, която щракаше с мишката, към сина ми.
	В мига, в който срещнах очите му, той извърна поглед и измърмори:
	— Одобрявам всичко, така че не се хаби да ме питаш.
	След което излезе от стаята.
	— Виж, мамо, ето го! Не е ли просто върхът? — възкликна Пипа.
	Погледнах и видях легло с колони, което изглеждаше така, сякаш беше направено от цепеници.
	Беше „върхът“ и още как.
	Плъзнах се напред със стола и наредих:
	— Мръдни се, хлапе, нека да видя.
	Пипа се мръдна.
	Петнайсет минути по-късно вече бях поръчала легло от цепеници по интернет.
	Двайсет минути след това бях поръчала чаршафи за същото легло.
	А един час след това аз и моето момиче, седнало на едно от високите столчета, които си беше донесло от кухнята (наистина имах нужда от още мебели в тази стая), все още пазарувахме мебели по интернет.

	* * *

	— Недей да стоиш до късно, хлапе. Аз си лягам — казах на Одън, който се беше излегнал на дивана пред телевизора, заобиколен от учебници, тетрадки и таблета си.
	Беше късно. Сестра му си беше легнала преди половин час. Одън все още си пишеше домашните. Телевизорът работеше, но както само децата можеха да правят, той седеше пред него и въпреки че звукът беше усилен почти докрай, почти цялото му внимание беше съсредоточено върху работата.
	Тъкмо се надигах от стола, когато очите на Одън се вдигнаха към мен.
	— Ако ти направи мръсно, да го разкараш.
	Аз замръзнах.
	— Одън — прошепнах.
	— В мига, в който ти направи мръсно, мамо, да му изриташ шибания задник — нареди той, гласът му беше нисък и в него се долавяше трепет на емоция, която ме прониза.
	Отново седнах и задържах погледа на сина ми.
	— Първо — казах тихичко, — не ми харесва езикът ти.
	Одън не отговори, просто продължи да се взира в мен.
	— Второ — продължих, — има ли нещо, което би искал да споделиш?
	— Татко ти направи мръсно и това те съсипа.
	Господи, право в целта.
	— Знам, хлапе, и съжалявам, че допуснах да го видите.
	Той поклати яростно глава.
	— Не. Нямах това предвид. Татко ти направи адски мръсно, мамо. Сега си добре. Преживя го. Ала знаеш по-добре от мен, че мъжете могат да бъдат истински задници. Не допускай този тип да се държи като задник с теб.
	— Извадих си поука от случилото се преди, сладичкият ми — уверих го. — И каквото и да ме очаква за в бъдеще с някой мъж, няма да допусна това да се случи отново. И под това имам предвид, че няма да допусна отново да рухна.
	Одън се понадигна и се приведе към мен.
	— Не — натърти той. — Просто не позволявай на онзи тип да се държи с теб като задник.
	Взирах се в момчето ми, мъчейки се да прочета онова, което не искаше да изрече на глас.
	Когато не можах да го открия, макар да усещах, че е там, започнах:
	— Онова, което се случи между баща ти и мен…
	Одън ме прекъсна:
	— Върху него нямах никакъв контрол. Но ще имам върху това. Ако видя този тип да се държи с теб като задник, ще направя нещо по въпроса.
	— Одън — започнах предпазливо, — има ли нещо, което не си ми казал?
	И тогава той откъсна поглед от моя и го зарея някъде зад мен.
	— Просто, че няма да допусна никой да се държи като задник с майка ми.
	Усещането бе хубаво. Невероятно.
	Но все още имах чувството, че не е само това.
	— Ако има нещо, което би искал да споделиш, знаеш, надявам се, че винаги можеш да говориш с мен — заявих настойчиво и сериозно, молейки се да не усети притеснението ми.
	Одън не каза нищо.
	— Мики е много добър човек, миличък — уверих го. — Самият той има две деца и е страхотен баща. — Наведох се към него и понижих глас: — Кара ме да се смея и се грижи за мен, и ме прави щастлива. Надявам се, знаеш, че не бих ви запознала с някого, с когото не вярвам, че ще бъда заедно още дълго.
	Одън отново погледна право в мен.
	— Радвам се, че те кара да се смееш и че си щастлива. Но ако се държи като задник с теб, мамо, си отива.
	Отново се опитах да разгадая сина си.
	Отново усетих нещо, което не можех да разчета.
	Нещо, което той очевидно не искаше да сподели.
	Затова отвърнах:
	— Мисля, че така е справедливо.
	Одън кимна и погледна към телевизора, а аз реших да спрем дотук. Приближих се до дивана, наведох се над облегалката и го целунах по върха на главата.
	— Обичам те, момченцето ми, завинаги и до края на света — прошепнах.
	— Аз също те обичам — промълви той.
	Затворих очи, гърлото ми се сви и трябваше да преглътна, преди да се изправя.
	— Лека нощ — пожелах му и се отправих към моята стая, грабвайки телефона от кухненския плот по пътя.
	— И на теб — извика Одън след мен.
	След като затворих вратата на спалнята си, веднага се обадих на Мики.
	Както обикновено, той вдигна почти веднага и аз споделих добрата новина, че Одън и Олимпия са съгласни да се запознаят с него.
	Не му казах, че бившият ми го е нарекъл неандерталец пред тях. Беше го направил и пред Мики и на него никак не му беше харесало. Не беше нужно да се разстройва заради това, че Конрад го беше изтърсил и пред децата ми.
	След това му разказах не-толкова-добрата новина за напрегнатия разговор, който току-що бях провела със сина ми.
	— Какво според теб беше това? — попитах накрая.
	— Не съм се срещал с момчето ти, бейби, не знам за него нищо, освен това, което ти си ми разказвала. Но ако баща ми се беше отнесъл с майка ми така, както неговият баща — с теб, нищо чудно да се окажех въвлечен в развихрилата се буря и нейните последици. Ала когато всичко свършеше и нещата се успокояха, щях да се замисля. Мъжете се учим от бащите си какъв трябва да бъде един мъж. Той е на възраст, когато гледа много неща като под лупа. И ми се струва, че не му харесва онова, което вижда.
	— Не искам да бъде така — отвърнах неспокойно.
	— Може би просто възмъжава — добави Мики. — Намира се във възрастта, когато това е нормално. Майка му излиза с мъже. Веднъж вече са се отнесли отвратително с нея и той иска да знаеш, че ще се грижи за теб. И аз бих го направил за моята майка. Всеки добър син се грижи за майка си.
	Тази идея ми харесваше повече.
	— Освен това използва вулгарни думи, Мики.
	Мики започна да хихика.
	Аз не смятах, че е смешно.
	— Не само веднъж — заявих.
	— Бас държа, че го прави още по-често, когато е с приятелите си.
	Това никак не ме зарадва и аз погледнах към вратата.
	— Бейби, един съвет. Сериозно. Чуй ме. Недей да го притискаш. Той открива мъжа, в който ще се превърне. Дай му достатъчно лично пространство, за да го направи.
	— Трябва да уважава майка си и да не псува — заявих.
	— Наистина ли ти пука за псуването? — попита той невярващо.
	— Когато го правиш ти, като голям мъж, не. Когато го прави Одън, на шестнайсет години, да.
	— Направи ли му забележка?
	— Внимателно.
	— Тогава дай да се разбере, че в твоята къща и в присъствието на теб и на дъщеря ти той е длъжен да ти оказва това уважение. А после го остави на мира. Освен ако не продължи да го прави.
	— Окей.
	— Голямата семейна вечеря обаче ще трябва да почака — продължи Мики. Очевидно днес щяхме да бъдем само ние двамата. Официалното запознаване щеше да остане за по-нататък. — Другата седмица, след като децата отидат при Рианон. Планирано е за вторник, у нас. Виж дали те могат да дойдат.
	— Ще говоря с тях, Мики. Харесваш ли зелева салата?
	— Да. Защо?
	— Защото Одън направи поръчка за вечерята с мъжа, с когото мама излиза, и тя включва зелева салата. Вече знам, че обичаш късано пиле, което е другото, което си избра от менюто.
	— Съвсем в стила на шестнайсетгодишно момче. Майка му му съобщава, че си има нов мъж, а той се тревожи за това, какво ще яде.
	Това ме накара да се усмихна и поуталожи тревогата в мен.
	Мики продължи:
	— Само че ти нямаш скара.
	— Бавно печено късано пиле — обясних аз.
	— Мамка му, минава десет часът, а ето че пак огладнях.
	Още една усмивка.
	— Ще си лягаш ли? — попита той.
	— Да.
	— Ще ми се да си лягаше до мен — промълви той.
	И с тези думи онова спокойствие отново се уталожи дълбоко в тялото ми.
	— И на мен — отвърнах тихичко.
	— Понеделник.
	Струваше ми се толкова далеч.
	— Понеделник — съгласих се.
	— Окей, Ейми. Ще те оставям. Хубави сънища, бейби.
	— И на теб, Мики. Лека.
	— Лека.
	Затворихме и аз се приготвих да си легна.
	След като се пъхнах в леглото, дълго се въртях, без да мога да заспя.
	Искаше ми се да вярвам, че свирепостта, излъчваща се от сина ми, действително бе закрилнически израз на желанието му да ме закриля. Би ми харесало дори да знам, че Мики е прав и че Одън наистина се вглежда в баща си и се чуди дали един ден ще се превърне в него.
	Ала не мислех, че е някое от тези неща.
	Мислех, че е нещо друго.
	Нещо, което тласкаше и двете ми деца от баща им към мен.
	Нещо, което трябваше да се опитам да открия.
	Заради тях.
	Не заради мен.

	* * *

	— Това не ми харесва — заявих два дни по-късно.
	Заедно с Джоузи бяхме в кабинета на Джейк в спортната зала и гледахме през прозореца как Джейк и Мики се боксират на ринга.
	— Знам — отвърна Джоузи. — Всъщност не знам. Джейк никога не губи. От когото и да било. Нито дори от Мики, който е страшно добър, но въпреки това винаги е втори в лигата. Някога Джейк е бил професионален боксьор, така че недей да се разочароваш от Мики. Джейк е играл платени мачове във Вегас. Бил е голяма работа. Така че не мога да кажа, че знам какво е усещането от това, че Мики губи.
	Всъщност изобщо не мислех за това, как Мики губи. Дори не подозирах, че някой губи, тъй като това беше просто спаринг, който се провеждаше пред групичка младежи между единайсет и осемнайсет години.
	Записването и раздаването на екипировка за момчешката боксова лига. Причината да съм тук. За да видя как вземат мярка на момчетата за екипировката, която щяха да получат благодарение на мен.
	Не, мислех си, че не ми харесва това, че Мики се боксира. Едва можех да гледам как синът ми се търкаля по тепиха, мъчейки се да тушира противника си.
	Ужасно бе да гледам как юмруците на Джейк се сипят отгоре му, въпреки че Мики му отвръщаше със същото.
	Още по-ужасно бе, че те го правеха, за да победят.
	Ала най-ужасното бе досега неизвестният ми факт, че Мики членува в мъжката боксова лига, чийто сезон също започваше скоро.
	Как, как точно Мики щеше да има време за всичко, което правеше, както и да ходи и на тренировки, и на боксови срещи?
	— Работи на две места, има две деца, приятелка и се кани да започне нов бизнес — заявих. — Как, за бога, ще намери време и да тренира, така че да не му сритат задника.
	— Джейк има два бизнеса, има три деца и жена. Той се справя.
	Погледнах към Джоузи.
	— Единият му бизнес е боксова зала.
	— Да, но някой трябва да я ръководи. Не може непрекъснато да тренира.
	Въпреки че според мен на Джейк му беше по-лесно, отколкото на Мики, попитах:
	— Е, добре, как се справя с всичко това?
	— Взе си жена.
	По тялото ми пробяга тръпка.
	В същия миг откъм залата долетяха одобрителни викове и двете с Джоузи погледнахме натам.
	Джейк тъкмо изплюваше предпазителя за уста, а Мики се беше облегнал на онова нещо в ъгъла на ринга и разкопчаваше със зъби лепенките на ръкавиците си. Джейк се обърна към момчетата.
	Гледах Мики с изучаващ поглед, мислейки си как не може да се отрече, че облечен в широк анцуг и впита тениска, облегнат небрежно на онова нещо в ъгъла, той изглеждаше неописуемо секси, дори и с каската на главата.
	Въпреки това се надявах, че няма да очаква от мен да го гледам как пребива някого, докато пребиват и него самия.
	— Надявам се, че няма да ме покани на някой от мачовете си — изрекох мислите си на глас.
	— Напротив, надявай се да те покани.
	Странният тон на Джоузи ме накара да се обърна към нея.
	— Защо?
	Тя с видимо усилие откъсна очи от съпруга си и ме погледна.
	— Нощта след мач.
	Усетих, че сбърчвам вежди.
	— Моля?
	— Нощта след мач всъщност започва с мача, но завършва с далеч по-приятни занимания. — Изражението й беше такова, че започна да ми просветва, тя обаче продължи: — Победа или загуба, макар че, както ти обясних, аз нямам опит със загубите, но Алиса има и прекрасно знам, че дори когато Джуниър падне, нощта след мача е най-най-любимата нощ на Алиса.
	— Значи те… — не довърших аз.
	— Да — заяви Джоузи твърдо.
	— И след мача могат…?
	— Абсолютно.
	— По-добре, отколкото…
	— Най-доброто.
	Гласът ми, когато зададох следващия си въпрос, беше станал по-висок:
	— Наистина ли?
	— Неудобно ми е да споделям какъв е Джейк в леглото. Ще ти кажа само, че е отличен любовник, дори когато трябва да сме бързи. Винаги е невероятно. Обичам това у него… както и много други неща. Ала нощта след мача е различно. Уникално. И честно казано, бих го гледала как губи всеки път, само и само за да съм там, както и да се нуждае той от мен, когато мачът свърши.
	— Леле — ахнах.
	— Именно. — Джоузи ме изгледа изпитателно и заяви: — Така че ще се погрижа на всеки мач да има място за теб до мен и Алиса.
	Не изгарях от желание този ден да дойде и в същото време — нямах търпение.
	Мики… още по-добър?
	Краката ми се разтрепериха.
	В този миг се разнесе остро изсвирване и когато с Джоузи погледнахме към залата, видяхме, че Джейк тъкмо вади пръсти от устата си, за да ни помаха да отидем.
	— Това е нашият знак — измърмори Джоузи и се раздвижи.
	Последвах я и едва бяхме прекрачили прага, когато Джейк обяви:
	— И така, знаете, че досега ни беше трудно да ви набавяме хубава екипировка. Ала тази година госпожа Спиър и най-вече госпожица Хатауей, която дари цял куп готини работи, които да бъдат продадени за лигата, успяха да съберат достатъчно средства не само за да купим нова екипировка за всички ви, но и мачовете ви да се провеждат на големия ринг в „Блейкли“.
	Бяхме привлекли вниманието на всички момчета, когато се приближихме и спряхме зад групичката им.
	При тази новина доста усти зяпнаха и през редиците пробяга вълнение, преди Джейк да завърши:
	— Така че — аплодисменти за дамите.
	Усетих как бузите ми пламват, когато от редиците на момчетата се надигна тържествуващ възглас.
	През всичките години на набиране на средства, нито веднъж не се бях изправяла лице в лице с когото и да било, облагодетелстван от усилията ми.
	При вида на щастливите лица и тържествуващите им викове, установих, че усещането е страхотно.
	— А сега застанете в редица пред кантара — нареди Мики. — Трябва да ви разпределим по категории, а после ще раздадем екипировките. След това на всеки ще бъде определен треньор, ще му се представите и ще си получите графика на тренировките.
	Момчетата тръгнаха насам-натам и двете с Джоузи се отдръпнахме настрани, за да не им се пречкаме.
	Вечерта ми стана още по-хубава, когато Килиън се приближи с един от приятелите си.
	Усмихваше ми се широко и аз му отвърнах със същото.
	А приятелят му тъкмо казваше:
	— Да си боксьор, си има още един плюс. Пълно е с готини мацки.
	— Аха — отвърна Килиън, извръщайки поглед от мен. — По-ниската е гаджето на баща ми.
	— Леле, върхът — отбеляза приятелят му, оглеждайки ме, докато двамата се нареждаха на опашката, извила се пред един от онези големи кантари, с който се оправяше Джуниър.
	От думите на приятеля на Кил ми стана топло не само на бузите, но и в други части от тялото, най-вече — около сърцето.
	Последния път, когато бях в тази спортна зала, се чувствах грозна, непривлекателна и преминала разцвета си.
	А сега имах одобрението на дванайсетгодишните.
	Не беше кой знае какво, но беше нещо, а още по-хубаво бе, че Килиън ме одобряваше като приятелка на баща си.
	А после вечерта стана още по-хубава, когато усетих някаква тежест, вдигнах очи и видях, че Мики беше предявил правата си над мен, обвивайки ръка около раменете ми.
	— Здрасти — каза, усмихвайки се непринудено.
	— Здравей.
	— Харесва ли ти?
	Аз кимнах.
	— Добре — измърмори той.
	— Господин Донован — чух и когато вдигнах очи, видях младеж на седемнайсет или осемнайсет години, застанал наблизо.
	— Джо — поздрави го Мики.
	Момчето ме погледна.
	— Хей, ъъъ… вие сте майката на Одън, нали?
	Аз се изпънах и се вгледах в приятеля на моя син, Джо, който не беше нито на седемнайсет, нито на осемнайсет, а на шестнайсет години, което беше шокиращо. Изглеждаше така, сякаш би могъл да бъде морски пехотинец. Освен това беше адски сладък.
	— Да, Джо. Аз съм госпожица Хатауей. — Протегнах му ръка. — Приятно ми е да се запознаем. Одън ми е говорил за теб.
	Той пое ръката ми за миг, а после я пусна, местейки срамежливо поглед насам-натам.
	— Аха. Гот. Той е свестен тип.
	— Така е — съгласих се.
	— Както и да е, благодаря, че направихте това. — Той размаха ръка наоколо. — Адско готино.
	— Радвам се, че можах да помогна.
	— Аха. Страхотно. Е, ами, чао — измърмори той и отиде да се нареди на опашката.
	— Чао, Джо — извиках след него.
	Устните на Мики се доближиха до ухото ми.
	— Двете с Джоузи трябва да се изнесете от тук възможно най-скоро или положението ще се спече.
	Отметнах глава назад, за да срещна погледа му.
	— Защо?
	— Защото приятелчето ти току-що срещна майката на приятеля си, която е адски секси парче, Джоузи също е адски секси парче. Така че ще е най-добре да се изнесете, та лигата да не се увеличи тройно, когато цял куп момчета вземат да се появяват, за да огледат какви готини парчета ще могат да опънат, когато пораснат достатъчно, за да знаят какво да правят с оная си работа. Парчета, които ще опъват, защото са били достатъчно умни, за да тренират бокс.
	Аз се отдръпнах, не много далеч, защото ръката му около раменете ми ме стисна по-силно, но това не ми попречи да възкликна:
	— Мики! Сериозно!
	— Бейби, някога и аз бях на шестнайсет — отвърна той. — Съседката ни, госпожа Гети, сега е на седемдесет и пет, ала някога беше на четиресет и пет и пред вратата на спалнята й имаше същинска върволица.
	Аз се притиснах в него.
	— Мисля, че току-що повърнах малко в устата си.
	— Само си помисли какво му се върти в главата на горкичкия Джо, че утре е на училище и трябва да се изправи пред приятеля си със секси майката.
	— Престани да говориш — наредих рязко.
	Мики избухна в смях.
	— Престани да се смееш — настоях разгорещено.
	Той не се подчини.
	Вместо това се наведе и докосна устните ми със своите, без да престава да се смее.
	Не се отдръпнах, защото наоколо имаше хора, но го изгледах свирепо.
	— Това, това тук — каза той. — Това си ти, до мозъка на костите. Онова, което даде на момчетата, едно, от които е моят собствен син, начинът, по който се чувствам, докато стоя до теб с вида, по който изглеждаш, и онова, което направи за лигата. Още един проблясък на щастие.
	Начаса престанах да го гледам свирепо.
	— Благодаря ти, бейби — прошепна той.
	Стиснах устни, за да не се разтреперят.
	— Ще се разплачеш ли?
	— Не — промълвих, ала дори тази едничка сричка излезе на пресекулки.
	— Май ще е най-добре да не те целувам отново — отбеляза той.
	— Ако кажеш още някоя гадост, няма да правя секс с теб цяла седмица.
	Той отново се ухили широко.
	— Сякаш можеш да издържиш толкова дълго.
	— Все тая — измърморих.
	— Ейми?
	— Какво? — попитах сърдито.
	— Ти си най-страхотната жена, която съм срещал някога.
	Взирах се в красивите му сини очи и докато гледах думите му, отразени в тях, знаех, че от мига, в който го бях зърнала, едно от нещата, за които бях копняла най-силно, бе да видя този поглед, отправен към мен.
	Не беше „обичам те“.
	Ала беше почти толкова прекрасно.
	— Страхотно, сега искам да се целувам с теб — възнегодувах под носа си, за да скрия как ме беше накарал да се почувствам.
	Мики отново се ухили.
	— Значи, вечерята с Одън и Олимпия във вторник ще я бъде? — зададе ми въпрос, на който знаеше отговора, но разбрах, че го прави, за да смени темата.
	Кимнах и се притиснах в него, развълнувана и притеснена за тази първа среща, ала надявайки се, че тъй като бяха моите деца, те щяха да видят истинския Мики. Щяха да видят как се държи с мен. Щяха да видят, че ме прави щастлива. И всичко щеше да мине прекрасно.
	— Очаквам го с нетърпение, Ейми.
	И тогава аз му се усмихнах, ала в същия миг усетих как по гръбнака ми полазва тръпка.
	Погледнах настрани и видях, че Килиън, който напредваше на опашката пред кантара, се бе обърнал и беше приковал очи в нас.
	Изглеждаше замислен.
	Напрегнах се, особено когато той видя, че съм го забелязала. Но после ми помаха с ръка, усмихна ми се широко и отново се обърна напред.
	Не се притесняваше да ми помаха пред другите.
	Не се вкисна, задето баща му ме докосваше, говореше с мен, смееше се с мен.
	Хвалеше се на приятелите си, че съм гаджето на баща му.
	Което означаваше, че ако Килиън имаше печат, би могъл да го потопи в мастило, да дойде при мен и да сложи клеймо „одобрена“.
	И това ме направи щастлива.
	Много, _много_ щастлива.


>	Глава 22
>	Тежка нощ

	— Пип, ще запалиш ли свещите, сладичката ми? — извиках и веднага след това: — Одън, ще ми направиш ли една услуга? Пусни музика, нещо приглушено и ненатрапчиво, да не е техно или нещо такова. Музика за вечеря. — И веднага след това: — Пип, когато си готова, ще подредиш ли плота. Чинии. Прибори. Чаши за вода. — И веднага след това: — Ау! — това последното, защото си бях изгорила пръста на пилето.
	— Мамо, не се шашкай — тихичко каза Пипа и когато погледнах към нея, видях, че тъкмо отваря чекмеджето, където беше запалката с дълга дръжка. Гледаше ме. — Всичко ще бъде наред. Ще го харесаме.
	След това извади запалката, затвори чекмеджето и отиде да се погрижи за свещите.
	Не е нужно да казвам, че беше следващият вторник и Мики всеки момент щеше да дойде.
	Не е нужно да казвам също така, че бях изгубила и последния остатък от нетърпеливо вълнение заради срещата и се бях превърнала в кълбо от нерви.
	През изминалата седмица животът с Мики беше хубав. Докато децата му все още бяха при него, на три пъти бях вечеряла у тях, а после бяхме прекарали цялата събота заедно, разхождайки се по магазините на кея Милс, след което бяхме отишли на вечеря.
	Килиън определено ме беше одобрил. Беше спокоен, отпуснат, държеше се като повечето момчета на неговата възраст — наполовина смешници, наполовина млади мъже.
	Тревожното обаче бе, че положението с Аш се влошаваше. Определено не си беше мила косата от поне няколко дни. Освен това си бях дала сметка, че никога не бях забелязвала дрехите й, защото те не се забелязваха. Сега обаче, вглеждайки се по-внимателно в нея, нямаше как да не им обърна внимание, както и на това, че косата й имаше нужда не само от измиване, но и от подстригване; освен това не носеше никакъв грим и макар че дрехите й бяха торбести и прекалено големи, не успяваха да скрият факта, че е напълняла.
	За разлика от майка ми, аз не смятах, че жената трябва да бъде кльощава като клечка, да носи грим и да посвещава много от времето си на външния си вид, освен ако не й беше приятно.
	Ала стеснителната сдържаност на Аш се превръщаше в неловко мълчание, а пълната запуснатост на външния й вид на нейната възраст беше смущаваща.
	Мики си имаше много грижи на главата, но това ми се струваше прекалено важно, за да не го спомена. Ето защо, когато снощи се бяхме отбили за вечеря в закусвалнята, бях повдигнала въпроса. Той също го беше забелязал и ужасно се тревожеше. Освен това беше мъж и нямаше представа как да постъпи. Сподели също така, че преди време го обсъдил с Рианон и макар да не мислела, че има проблем, тя все пак си поговорила с Ашлин и заявила, че всичко е наред.
	Тъй като определено не беше съгласен с преценката на Рианон, през последните няколко седмици Мики се бе опитвал да повдигне въпроса пред Ашлин. В крайна сметка се беше отказал, боейки се, че от това тя още повече се затваря в себе си и положението само се влошава.
	Очевидно бе, че нещо не е наред. Ала тъй като връзката между Мики и Рианон вече не беше такава, че да го обсъдят и тя да се намеси като нейна майка, а като неин баща, той нямаше представа как да го направи.
	— Следващия път, когато е при мен, ще опитам още веднъж. Ще видя какво мога да направя. Ако нищо не стане, ще те помоля ти да се намесиш, бейби — казал бе той.
	Не мислех, че отношенията ми с Аш са такива, че да мога да го направя. Бяхме прекарали известно време заедно и се бяхме посближили, приготвяйки заедно вечерята преди няколко седмици, но не бяхме чак толкова близки и през цялото време, което бях прекарала със семейството на Мики, откакто двамата официално бяхме двойка, не се бяхме сближили повече. Това се дължеше най-вече на факта, че винаги когато им гостувах, тя вечеряше с нас, след което изчезваше в стаята си и всичко, което получавах, беше едно „Чао, Ейми!“, когато Мики извикаше, че си тръгвам.
	Дори само това беше тревожно. Тя не беше споделила с мен — нито открито, нито по някакъв завоалиран момичешки начин — че й е приятно да бъда с баща й. И все пак в началото, макар и да не го беше заявила в прав текст, тя ми беше дала да разбера, че е така.
	В началото, още преди с Мики официално да станем двойка, Ашлин като че ли на драго сърце беше приела промяната в семейството им, което вече включваше и мен. Между нас се беше зародила връзка, постепенно, но сигурно.
	А сега нямаше нищо.
	Не ме беше грижа обаче. Ако разговорът между баща и дъщеря не минеше добре, щях да се намеся.
	Ето защо бях отговорила:
	— Всичко, което поискаш.
	Мики изобщо не скри облекчението си, което ми показа колко много се притесняваше за ситуацията.
	Този разговор се бе състоял снощи.
	Точно сега обаче си имах други неща на главата.
	Неща, които включваха факта, че току-що си бях върнала децата и ето че вече щях да намеся и Мики в отношенията ни.
	Положението изглеждаше достатъчно спокойно, а след последните няколко години антената на майчинския ми приемник за подобни неща, бе станала невероятно чувствителна.
	Ако не се броеше Конрад, появил се на прага ми, държейки се като истински задник, децата ми сами бяха определили графика на посещенията си, а от враждебния ни разговор насам баща им не беше казал нито дума. И двете деца бяха донесли дрехи, които да си държат у нас, защото вече прекарваха в „Синята скала“ толкова време, колкото и с Конрад и Мартин.
	Харесваше ми да се нося по тези спокойни води. Не исках да разклащам лодката.
	Непрекъснато си повтарях, че Мики е добър човек и че дори в най-развинтените ми фантазии нямаше нищо, с което би могъл да накара децата ми да не го приемат.
	Което не означаваше, че не се притеснявам.
	Потиснах порива да се обадя на Мики, да отменя вечерята и да я отложа за след шест месеца, докато накъсвах пилето на парчета, смесвах го със соса и го пъхах в печката, за да стои топло.
	След това се обърнах и огледах къщата. До ушите ми достигна музика. Не такава, каквато аз бих избрала за вечеря, защото беше рокендрол, но от типа на Джон Меленкамп, който не би те приспал и звучеше добре, намален по този начин (което, разбира се, не означаваше, че не звучи по-добре усилен).
	Забелязах, освен това, че барът е подреден. Бях се свързала с мебелната компания и масата за хранене вече беше на път. Щеше обаче да пристигне по-късно тази седмица, така че щяхме да вечеряме на бара. Пипа беше направила това, за което я бях помолила, и дори беше наляла в красивата ми нова кана вода с лед.
	Свещите бяха запалени. Осветлението бе почти романтично.
	Всичко беше съвършено.
	Само дето не бях купила цветя.
	— Трябваше да взема цветя — измърморих.
	— Не съм сигурен, но след като този твой тип е мъж, вероятно изобщо не му пука дали си взела цветя — подхвърли Одън, настанявайки се на столчето насреща ми.
	Прав беше.
	Аз му се усмихнах и прибрах кичур коса зад ухото си.
	И тогава забелязах, че бях забравила да си сложа обици.
	— Мамка му! Забравих обиците! — възкликнах, далеч по-драматично, отколкото ситуацията го изискваше.
	— Според микровълновата разполагаш с две минути за тази мисия, мамо — пошегува се Пипа. — Тъй като бижутата ти не са в Калкута, смятам, че ще се справиш.
	Стрелнах я с поглед, който беше наполовина усмихнат, наполовина намръщен.
	— Ей сега се връщам.
	Одън също реши да се включи във веселбата и извика след мен:
	— Ще се опитаме да оцелеем без теб.
	Надявах се, че ще минат години, докато им се наложи да го направят.
	Забързах по коридора, като не пропуснах да взема телефона със себе си, в случай (колкото и малко да беше вероятно) че Мики ми се обадеше, за да ми каже, че има двайсет и четири часова пневмония, но да не се тревожа, Флорънс Найтингейл била възкръснала и лично щяла да се погрижи за него, само дето, уви, нямало да може да дойде на вечеря с мен и децата ми.
	Това не се случи.
	Ала след третия чифт обици, който изпробвах (първите, диамантени топчета, бяха прекалено масивни, прекалено лъскави и прекалено скъпи; вторите, големи халки, които стигаха почти до рамото ми и които Алиса ме беше убедила да си взема, бяха прекалено диско; последните, водопад от мъниста и миниатюрни златни листенца, бяха съвършени), телефонът ми върху плота в банята иззвъня.
	Погледнах към екрана и мускулите на врата ми се напрегнаха, когато видях, че се обажда Конрад.
	Тъй като беше напълно възможно да знае какво означава тази вечер за Пипа, Одън, Мики и мен, и в такъв случай бе много вероятно да ми звъни, за да ми я съсипе, не му вдигнах.
	Ала когато, след като си харесах обици номер три и си пръснах съвсем мъничко парфюм (този ден се бях спряла на онзи, който Олимпия ми беше избрала), кратко звънтене откъм телефона ме уведоми, че съм получила съобщение на гласовата поща, любопитството ми надделя.
	Вдигнах и изслушах съобщението на Конрад.
C>
	„Амелия — каза той с обтегнат глас, — надявам се, че това обаждане те хваща преди тазвечерните ти… празненства.“
C$
	Да, определено знаеше какво означава тази вечер за нас с децата.
C>
	„Така или иначе — продължи той, звучейки така, сякаш говори, докато му изтръгват ноктите от корените, — напоследък съм много зает и едва сега ми се отвори малко време да ти се обадя. Има някои неща, които трябва да обсъдим. Бъди така добра и се свържи със секретарката ми, за да си уговорим среща. Приятна… вечер.“
C$
	След това затвори, но още докато слушах съобщението му, телефонът ми отново се обади. Бях получила есемес, и този път от Конрад. Името и номерът на секретарката му.
	Взрях се в него, чудейки се какво ли бе това, което трябва да обсъдим. Чудех се също така защо е нужно да го правим очи в очи. И накрая, взирах се в него, мислейки си, че всъщност нямаме какво да обсъждаме очи в очи и че ще му го заявя със съобщение на другия ден, след като преживеех изпитанието, което ме очакваше през следващите няколко часа.
	Излязох от банята и тъкмо вървях по коридора, когато на входната врата се позвъни.
	Препънах се, преживявайки един мини-инфаркт.
	— Аз ще отворя! — провикна се Одън.
	И тогава преживях един не мини-инфаркт.
	Въпреки че бях жертва на застрашаващ живота спешен случай, аз се втурнах по коридора, виждайки Одън да се отправя към вратата, а пулсът кънтеше учестено в ушите ми.
	Стигнах до края на коридора и се вцепених, защото Одън беше отворил и Мики стоеше на прага, облечен в хубава карирана риза в приглушено червено и кафяво на кремав фон, дънки и високи обувки.
	Освен това държеше огромен букет цветя.
	Сърцето ми прескочи няколко удара, бузите ми пламнаха и аз усетих, че хлътвам още по-дълбоко по Мики.
	И в същото време се запитах откъде ли беше дошъл този израз, като се имаше предвид, че чувството изобщо не беше като да хлътнеш надълбоко.
	А като да полетиш в облаците.
	— Здрасти — каза Мики, без да поглежда към мен, цялото му внимание беше насочено към Одън.
	Синът ми изду гърди и изпъна гръб; все още не беше толкова висок, колкото Мики, и не бях сигурна дали някога изобщо ще го настигне, но все пак се опитваше да се изправи в целия си ръст пред него.
	— Здрасти — отвърна той.
	— Цветя! — възкликна Пипа и щастливо заприпка към вратата, но после спря и се обърна към мен, грейнала в усмивка.
	Моето момиченце страшно обичаше цветята и това, че Мики се беше сетил за тях, беше чудесно.
	В очите на Пипа това, че беше донесъл толкова огромен букет, говореше страшно много.
	— Защо не го поканиш да влезе, момчето ми? — предложих на Одън, заповядвайки на тялото си да се раздвижи, докато Мики поглеждаше от Пипа към мен.
	Върху лицето му се разля усмивка, широка и красива.
	Аз му се усмихнах в отговор, надявайки се, че му отвръщам със същото, по същия начин.
	Одън се отмести настрани и Мики прекрачи прага, насочвайки се право към мен.
	Аз също тръгнах към него и когато се срещнахме по средата, той сложи ръка на хълбока ми и се наведе, докосвайки устните ми със своите за миг.
	След това се изправи и промълви:
	— Здравей.
	— Здравей и на теб — отвърнах тихичко.
	С усмивка в очите, той свали ръка от хълбока ми и се обърна към децата.
	— Окей, мисля, че всички се познаваме, но нека го направим официално — предложих аз. — Одън, Пипа, това е Мики. Мики, това са децата ми Одън и Олимпия.
	Одън подаде ръка на Мики.
	— Здравейте, сър — поздрави той официално, при което Пипа ме погледна с широко отворени очи.
	Аз стиснах плътно устни и на свой ред я погледнах с разширени очи, докато Мики поемаше десницата на сина ми.
	— Казвай ми Мики, Одън.
	— Окей — измърмори Одън и пусна ръката му.
	— Здрасти — възкликна Пипа лъчезарно и подскочи към него, грейнала в усмивка и протегнала ръка.
	Гледах я как го прави, позволявайки си един кратък миг на неподправено щастие, задето момичето ми се беше завърнало.
	Мики пое ръката й и отвърна:
	— Здравей.
	След като се здрависаха, Пипа наклони глава към цветята и предложи:
	— Искаш ли да ги взема? Мога да ги потопя във вода.
	Мики й подаде внушителния букет от зелени хортензии, прасковени рози и червени гербери с думите:
	— Разбира се, миличка. Благодаря.
	Тя пое цветята с две ръце, притискайки ги до гърдите си, преди да ми отправи грейнала усмивка и да се отдалечи, подскачайки щастливо.
	— Мога ли да ти предложа нещо за пиене, Мики? — попита Одън.
	— Да, благодаря. Бира.
	Одън кимна и също се отдалечи, а аз погледнах към Мики, който се приближи и сложи ръка на кръста ми.
	— Добре ли си? — попита тихичко.
	— Истинска развалина съм — отвърнах също толкова тихо.
	— Не искам да те плаша, Ейми, но не го криеш особено успешно.
	— Страхотно — измърморих аз и той се ухили.
	— Сладко е.
	— Чувството изобщо не е сладко.
	— Отпусни се. Вече знам, че имаш добри деца. Всичко ще мине като по вода.
	По всичко личеше, че дотук беше прав. Надявах се нещата да продължат в същия дух.
	— Цветята бяха хубава идея.
	— Забелязах. Момичето ти е толкова лесно да бъде разгадано, колкото и ти.
	Усетих как лицето ми омекна.
	— Ъм… мамо — повика ме Пипа. Аз подскочих и погледнах към нея. Все още се усмихваше широко. — Продала си всички вази.
	— Да му се не види — измърморих.
	Одън се показа от хладилника с бирата на Мики в ръка и попита:
	— В чаша ли я искаш?
	— Бутилката е окей.
	— Сетих се! — възкликна Пипа. — Ще излея водата с лед по чашите и ще използвам каната.
	— Добра идея, сладичката ми — казах аз.
	Тя изтича до каната, оставяйки цветята настрани.
	Одън се приближи с бирата на Мики, подаде му я и ме попита.
	— Искаш ли чаша вино?
	— Би било страхотно, детето ми.
	Той кимна, въплътил се в ролята на домакин, и се отдалечи.
	Гледах как децата ми се оправят блестящо с положението, по-добре от мен, и изведнъж усетих, че ме залива огромно облекчение. Облекчение, че ги бях възпитала толкова добре (е, да, Конрад също беше добър баща). Облекчение, че бяха преживели „бурята“, както Мики го беше описал, и нейните последици, и отново си бяха станали страхотните деца, които бяхме отгледали.
	Това бе съпроводено от надеждата, че ако моите деца можеха да преживеят буреносната раздяла на родителите си и да продължат напред толкова успешно, колкото го бяха сторили, децата на Мики също можеха да го направят.
	И ето че вече не бях развалина. Вече бях жена в топлия, дружелюбен дом, който бях създала за семейството ми, вечеряйки заедно със същото това семейство и моя красив, невероятен приятел.
	Вдигнах очи към Мики.
	— Защо не седнеш, докато с децата се погрижим за храната?
	— Предпочитам да помогна — отвърна той и аз му се усмихнах лъчезарно.
	Красивите му сини очи обходиха лицето ми, а после в тях грейнаха топлота и гордост. Вдигна ръка и прокара опакото на дланта си по линията на челюстта ми, преди да я отпусне и да попита:
	— С какво да се включа?
	— Мики, можеш да ми помогнеш да опека хлебчетата на трила и ще пъхнем картофите във фурната — разпореди се Пипа. — Мамо, ти нарежи киселите краставички. Одън, извади чиниите със сиренето и зелевата салата. И не забравяй да сложиш лъжица за сервиране на зелето.
	Всички побързахме да се подчиним, щъкайки насам-натам из кухнята, за да изпълним задачите си. Докато Мики и Пипа работеха заедно, той я попита дали й харесва в гимназията и това бе всичко, което трябваше да направи. Говорейки със скоростта на светлината, Пипа му разказа дори повече, отколкото знаех аз за това, как й харесва в гимназията (казано накратко — беше супер).
	Подредихме „масата“ и се настанихме, Мики — в края на бара, аз, Одън и Пипа — в предната му част. Мики подхвърли на Одън, че е чул от мен, че той тренира борба.
	— Аха — потвърди Одън.
	— Бива ли те? — попита Мики.
	— Класирах се за турнира на окръга и спечелих в моята категория. — Тонът на Одън беше едновременно горд и скромен.
	Добрият ми син.
	— Значи, те бива. — Мики набоде на вилицата си парче от сандвича с пилешко (единственият начин, по който можеше да се яде, защото беше отрупан със сирене и зелева салата). Преглътна и очите му се плъзнаха към мен. — Това също си го бива.
	Усмихнах му се широко.
	— Благодаря, миличък.
	За миг танцуващите му очи се задържаха върху мен, а после отново се обърнаха към Одън.
	— Очевидно тази година също ще се състезаваш.
	— Аха — отвърна Одън. — Вече започнахме подготовката. — След това погледна към мен и се пошегува: — Не е нужно да идваш, мамо.
	Направих физиономия насреща му и пъхнах голямо парче сандвич в устата си.
	— Защо не искаш да ходиш? — попита Мики.
	— Мама ненавижда борбата — отговори Одън вместо мен.
	Аз сдъвках бързо залъка си, преглътнах и отрекох:
	— Не я ненавиждам. Просто мразя да гледам как разни хора се борят с моя син.
	— Това е спорт — каза Одън. — Никой не може да пострада.
	— Знам — отвърнах, въвлечена в разговор, който бяхме водили няколко пъти. — Но аз съм майка. Това е чувство, което никога няма да изпиташ, така че никога няма да разбереш — налага се просто да ме оставиш да го чувствам и да го преглътнеш.
	— Обикновено ги туширам — изтъкна Одън.
	— Това, както и фактът, че си ми син и че бих ходила, дори ако не побеждаваше, е причината да не съм се побъркала окончателно. Само мъничко.
	Одън поклати глава, устните му потръпваха.
	— Ако не ти е приятно, че детето ти тренира борба, направо ще изперкаш на моите мачове — отбеляза Мики.
	Аз го погледнах.
	— Вероятно. Но ако ме помолиш, ще дойда.
	Мики изглеждаше учуден, но после вниманието му беше привлечено от Одън, който попита:
	— Боксираш се?
	Мики кимна.
	— Лигата за възрастни.
	— Леле. Страхотно.
	— Нямам търпение да тръгна по мачовете на младежката лига — заяви Пипа.
	— Така ли? — попитах, слисана от тази информация.
	— Абсолютно — потвърди тя.
	— Абсолютно, защото си пада по Джо — измърмори Одън.
	— Одън! — скара му се Пипа.
	Веждите на сина ми подскочиха.
	— Не казвам ли истината?
	— Не — процеди тя.
	Одън насочи вниманието си към чинията и преди да пъхне един пържен картоф в устата си, измърмори:
	— Да бе, да.
	Преди Пипа да е успяла да изригне, аз споделих:
	— Запознах се с Джо на записването за лигата. Изглеждаше много симпатичен. — Погледнах към дъщеря ми. — И много сладък.
	Бузите й порозовяха и тя извърна очи, за да се съсредоточи върху храната.
	— Твърде жалко, че и Поли си пада по Джо — добави Одън.
	От това никак не ми стана приятно, особено когато Пипа завъртя рязко глава към Одън.
	— Така ли?
	Одън ни огледа един по един и отговори:
	— Тя си пада по всичко, по което си падаш и ти.
	Двете бяха приятелки. Това можеше да се очаква.
	Не би трябвало обаче да включва и момчетата.
	Пипа изглеждаше леко стресната и мъничко объркана, докато се навеждаше над чинията си и преди да успея да се намеся и да сменя темата, Мики, очевидно забелязал неудобството й, го направи вместо мен.
	— Е, Одън, и ти ли искаш да станеш лекар като баща си, или имаш други планове.
	Спомена името на Конрад толкова непринудено и естествено, без никаква неприязън в гласа, без дори помен от нещо гадно в тона си, че ми се прииска да уловя главата му, да го притегля към себе си и да го целуна.
	Децата също забелязаха. Разбрах го, когато и двамата го погледнаха с изненадани изражения.
	Ала Одън, моето добро момче, последва примера му и отговори в същия дух:
	— Професията на татко е страхотна, но не мисля, че е за мен. Вуйчо Лори веднъж ми позволи да го гледам в съда и беше върхът. Адски ми хареса. Така че, не знам, все още имам време да реша, но може би ще стана адвокат.
	Мики с нищо не показа, че от дъното на душата си ненавижда тази професия, и отвърна:
	— Големи планове. Вече обмисляш ли възможните колежи?
	Одън му отговори и ето че бъбрехме непринудено, докато се хранехме; разговор, който Мики насочваше умело, показвайки на децата, че се интересува от тях по един естествен начин, без да изглежда така, сякаш любопитства прекалено или иска да им се хареса.
	Що се отнася до мен, аз се хранех, слушах как те се опознават съвсем непринудено и се наслаждавах на щастието на момента.
	Изведнъж почувствах как коляното на Мики докосна моето и обърнах глава към него.
	Устните му потръпнаха съвсем лекичко, ала очите бяха тези, които говореха: _Виждаш ли? Всичко е наред._
	Притиснах коляно в неговото, надявайки се да разбере какво му казвам в отговор — че съм съгласна и че това ме прави истински щастлива.
	Когато приключихме с вечерята, децата раздигнаха съдовете, изплакнаха ги и ги подредиха в миялната, Мики извади чиниите за десерт, а аз донесох ябълковия пай и сладоледа.
	Разговорът продължаваше да тече все така леко, но в този миг ми хрумна, че начинът, по който Мики се беше включил в това, което правехме, вместо да си седи на стола и да пие бира, откъснат от нас, беше още един умен ход. Често пъти беше идвал в къщата ми. Беше добре дошъл в нея винаги когато беше възможно. Не бих могла да кажа, че бяхме готвили или вечеряли заедно тук, ала той не беше гостенин в моя дом. Беше част от живота ми и следователно — част от дома ми.
	Не се държеше като гост и когато децата ми бяха тук. Нещо, което те не можеше да не забележат и което правеше всичко съвсем естествено.
	Усмихвах се на себе си за това, колко умен бе Мики, когато телефонът в джоба на дънките му иззвъня.
	Не обърнах особено внимание, дори не го погледнах, докато не усетих как по гърба ми пробяга тръпка.
	Обърнах рязко глава към него и видях, че е приковал очи в телефона.
	— Съжалявам, трябва да вдигна — измърмори той и излезе от кухнята.
	Едното ми око следваше Мики, който крачеше напред-назад на площадката, едната ми ръка беше върху дръжката на ножа, който вадех от поставката, а половината от ума ми беше върху дъщеря ми, която тъкмо питаше: „Мамо, да пъхна ли карамеловия сос в микровълновата“, когато Мики спря, обърна се и тръгна към нас.
	— Окей. След десет минути съм там — заяви и като отдръпна телефона от ухото си, ме погледна. — Трябва да вървя, бейби. Пожар на кея.
	Тялото ми застина.
	Но не и това на Мики. Дългите му крака го доведоха до мен, където той се наведе бързо, сложи ръка на тила ми, навеждайки главата ми назад и докосна устните ми със своите толкова мимолетно, че то бе спомен, още докато се случваше.
	— Съжалявам — измърмори.
	— Няма нищо — отвърнах аз с усилие.
	Той ме пусна и погледна към децата.
	— Съжалявам, че трябва да прекъснем. Хубава вечеря. Радвам се, че се запознахме.
	— Няма проблем — отвърна Одън, докато Мики отиваше към вратата. — И аз се радвам, че се запознахме.
	— Пази се! — извика дъщеря ми, далеч по-овладяна от мен, докато вратата се затваряше зад Мики.
	Останах загледана в нея.
	_След десет минути съм там._
	Продължавах да се взирам във вратата.
	_Пожар на кея._
	— Мамо, добре ли си?
	Мики беше отишъл да потушава пожар на кея.
	— Хей, мамо, добре ли си?
	Примигах и видях Пипа пред себе си.
	— На кея има пожар — прошепнах и видях как лицето на дъщеря ми потръпна.
	Страх.
	За Мики може би.
	За мен, което бе по-вероятно.
	Бях доказала на децата си, че не съм в състояние да се справям с екстремни ситуации.
	Мислеше, че ще изгубя самоконтрол.
	Така че трябваше да се стегна по цял куп причини.
	Заради дъщеря ми, която (също както синът ми вероятно правеше с баща си) гледаше мен, за да се научи как да се справя с живота и всичко, което той може да ти поднесе.
	Заради Мики, който обичаше работата си като пожарникар и искаше да бъда част от живота му, така че трябваше да докажа, че съм способна да се справя с нещо подобно. Той потушаваше пожари. Не биваше да го прави, като в същото време се притеснява, че жена му вкъщи се съсипва от тревога.
	Както и заради сина ми, който вероятно възмъжаваше, мислейки си, че трябва да се грижи за майка си, и който също не биваше да се притеснява, че майка му рухва.
	Мики беше трениран. Опитен. Беше го правил и преди.
	Трябваше да имам доверие в него и в съдбата, която ни беше събрала. Трябваше да вярвам, че след като ни беше събрала, давайки ми по този начин щастие, съдбата нямаше отново да се намеси и да ми го отнеме.
	Поех си дъх и се съсредоточих върху дъщеря ми.
	— Окей, искаме ли пай? Освен това забравих да ви попитам — написахте ли си домашните? Това беше голяма вечер за нас и всички бяхме заети с подготовката за нея. Ала сега има време, така че може да си легнете, без да се налага да стоите до полунощ.
	Пипа се взираше в мен с безмълвно изумление.
	— Аз имам работа — каза Одън.
	— Искаш ли да я свършиш, похапвайки пай?
	Той ме изгледа изпитателно, а после се усмихна нежно и попита:
	— Аз Одън Мос ли съм?
	— Да — потвърдих, отвръщайки на усмивката му. Може и да беше насилена, но го направих.
	— В такъв случай — абсолютно.
	— Окей, аз ще ти донеса пая — отвърнах, — ти върви да си вземеш учебниците. — След това се обърнах към Пипа. — Ами ти, сладичката ми?
	Тя се взира в мен в продължение на още един миг, преди да се съвземе и да отговори:
	— Имам да пиша съчинение.
	— О, господи, надявам се, че не е дълго — измърморих.
	— Ще върви по-бързо с пай — заяви тя.
	Аз й намигнах и отговорих:
	— Разбрах те. Искаш ли лаптопа ми?
	— Взех си моя.
	— Окей. Да се залавяме за работа — казах и се върнах при пая.
	Отвътре треперех и не се опитвах да го спра.
	Отвън се владеех.
	Може би един ден щях да съм в състояние да се справям изцяло.
	Може би нямаше.
	То беше без значение.
	Това действаше.

	* * *

	Телевизорът работеше. Децата бяха на дивана и го гледаха. Аз седях в креслото с пълна чаша вино, която не бях докоснала от час и половина.
	Очите ми бяха обърнати към телевизора, ала умът ми беше обсебен от телефона, който лежеше до винената чаша върху масата до мен.
	Все още треперех отвътре, дори повече отпреди. Добре, че бях седнала — така можех да изглеждам приятно отпусната, когато изобщо не бях отпусната.
	Минаваше единайсет часът. Точно три часа и четиресет и две минути, откакто Мики се бе втурнал да потушава пожар на кея.
	Колко време отнемаше потушаването на един пожар?
	Телефонът иззвъня и аз подскочих в стола си.
	Усетих, че децата ми подскочиха заедно с мен.
	Погледнах към телефона и усетих как ме залива сладостно облекчение, когато видях името на Мики.
	Грабнах го и станах от стола.
	— Здравей — казах в слушалката.
	— Здравей и на теб — отвърна той, докато аз крачех пред стената от прозорци.
	— Всичко наред ли е? — попитах.
	— Огънят е потушен.
	— Всички добре ли са? — продължавах да разпитвам.
	— Всички сме добре, бейби — отвърна той меко, ала звучеше уморено.
	Усетих как раменете ми се отпускат, докато спирах, обръщайки се, за да вдигна палец и да се усмихна успокоително на децата, които ме гледаха.
	Пипа изръкопляска беззвучно, а Одън ми се усмихна с облекчение.
	Аз отново си погледнах в краката.
	— Имаше ли много щети?
	— Четири магазина изгоряха до основи, останалата част от кея е пострадала от огъня и пушека. Гадна работа, Ейми. Трябваше да повикаме колите от всички станции в окръга.
	— О, господи — ахнах аз.
	— Аха. Не сме имали толкова голям пожар от поне десет години насам. Сега изчакваме да поизстине, та командирът и капитаните да можем да влезем и да огледаме нещата. Ала това е нов строеж. Командирът лично ги инспектира. По никакъв начин не би трябвало да излезе от контрол по този начин.
	Това не беше особено успокояващо, но все пак разговарях с Мики, който звучеше уморен, ала очевидно беше жив, така че се преборих с притеснението и попитах:
	— Какво искаш да кажеш?
	— Казвам, че докато пристигна, тук имаше три пожарни коли, а три магазина вече бяха изпепелени. — Постройки, които са на по-малко от година, изработени от модерни материали, с противопожарни аларми и най-съвременни системи за защита.
	— Да не би да казваш…?
	Той ме прекъсна:
	— Точно сега казвам, че ще довършим този разговор по-късно. Просто исках да знаеш, че всичко е наред. Повечето от магазините са били затворени, хората, които са се намирали наблизо, са успели да избягат. Никой не е пострадал. В момента обливаме с вода, за да сме сигурни, че никъде не тлее. Ще мине доста време, преди да се прибера.
	— Ще оставя телефона на нощното си шкафче.
	— Какво? — Звучеше разсеяно.
	— Ще оставя телефона на нощното си шкафче — повторих. — Обади ми се, прати ми съобщение, каквото и да е, преди да се прибереш. Просто искам да те видя, преди да си легнеш. Ще изтичам до вас и просто… ще те видя, а после ще те оставя да си влезеш и да се хвърлиш в леглото. Имаш ли нещо против да направим така?
	Когато отговори, цялото му внимание беше насочено към мен.
	— Късно е, а докато си дойда, ще стане още по-късно, Ейми.
	— Знаеш, че това не ме притеснява, когато става дума за теб.
	В отговор получих едно меко и сладко:
	— Добре. В такъв случай ще ти се обадя, миличка.
	— Окей, Мики. Ще те оставя да затваряш.
	— Благодаря, бейби. До после.
	— Чао, миличък.
	Ние затворихме и аз се обърнах към децата си.
	— Значи е добре? — поиска потвърждение Одън.
	— Да — кимнах и се върнах при тях. — Всички са добре. Всичко е наред. Искам да кажа — обясних, докато се отпусках в креслото, — не и кеят, който е понесъл значителни щети, но най-важната част. Хората.
	— Кофти — измърмори Пипа, а после рязко обърна глава към мен и ме увери: — Не заради Мики. Адски се радвам, че той е добре, мамо. Просто на кея имаше цял куп страхотни магазини. Надявам се, че най-готините са оцелели.
	— Олимпия Мос е в епицентъра на най-новото умствено заболяване. Пазаруване в мозъка. — В гласа на Одън имаше гадна нотка, но това бе неговото деликатно смъмряне, големият брат, който й даваше да разбере, че се държи безчувствено.
	— Млъквай, Одън! — заповяда му тя.
	Одън отвори уста, но аз го изпреварих, като станах от стола, в който току-що бях рухнала, вземайки чашата с вино.
	— Окей, деца, никакви караници. Знам, че Пип не мислеше нищо лошо, когато го каза. Но мама имаше тежка вечер. Запознанството на обичните й деца с мъжа, на когото страшно държи и който сега е част от живота на всички ни, и това, че този мъж трябваше да изхвърчи от тук, за да потушава пожар, преди дори да си е изял пая. Имам нужда да се насладя на чаша вино в топла вана, а после да си легна. Ще мога ли да го направя, без вие двамата да се избиете пред телевизора?
	— Със сестра като Пип, имам богат опит в озаптяването на убийствените си наклонности.
	— С брат като Одън, аз имам още по-богат опит — добави Пип раздразнено.
	— Прекрасно. Когато се събудя, ще заваря къщата си такава, каквато я харесвам, а не сцена на кървава баня. — Приближих се до дивана и спрях. — А сега, прегръдки за майка ви, която преживя тежка вечер. Знаете, че може да станете на осемдесет години и ако ме прегръщате, това пак би ме подкрепило.
	За мое удоволствие, никой от тях не се поколеба, преди да стане и да ме прегърне.
	Прегръдката на Пипа беше силна и бърза.
	Тази на Одън беше по-дълга и включваше целувка по бузата.
	След това те отново се настаниха на дивана, а аз си тръгнах. Треперенето вътре в мен беше утихнало и вече можех да се потопя във ваната, да си допия виното и да чакам обаждането на Мики.
	— Не стойте до късно — извиках, докато се отдалечавах.
	— Няма, мамо — отвърна Одън.
	— След малко си лягам — увери ме Пипа.
	— Окей, деца, лека нощ.
	Получих две „лека нощ“ в отговор. Отидох в стаята си. Взех вана. Допих си виното, невероятно доволна, че вечерта беше свършила, и горда със себе си, задето бях успяла да не рухна.
	След като излязох от ваната, се намазах с лосион и си пръснах мъничко парфюм, облякох си мек панталон за йога, потниче с бюстие и жилетка, която бе не само мека и хубава, но и топла.
	След това запалих огъня в камината, взех си книга, оставих телефона върху малката масичка и тъкмо се канех да се сгуша под мекото вълнено одеяло на отоманката в очакване на обаждането на Мики, когато очите ми се плъзнаха към вратата.
	Мики беше добре. Вечерта беше минала добре. Всичките хора, които обичах, бяха добре.
	Ала тази нощ се бе случило и нещо, което ме човъркаше, и след успеха на вечерта, след като децата ми бяха доказали, че са добри деца, мислех, че може би е време да направя нещо по въпроса.
	Излязох от стаята и минах по коридора. Дневната беше тъмна, телевизорът — угасен.
	Продължих напред и видях, че изпод вратата на Пипа не излиза никаква светлина.
	За разлика от тази на Одън.
	Почуках тихичко на вратата му и повиках:
	— Хей, хлапе, буден ли си още?
	— Да, влизай, мамо.
	Отворих вратата, направих една крачка и спрях.
	Не си бях намерила жена за чистене, защото все още се наслаждавах на усещането за постижение, когато сама почиствах къщата си.
	Харесваше ми още повече сега, когато си бях върнала децата, подреждайки стаите, които те бяха направили свои, защото прекарваха много време в тях.
	Леглото на Одън изглеждаше далеч по-добре сега, когато не беше до страничната, а до задната стена, обърнато към прозорците с изглед към морето. Беше окачил плакати на разни групи, както и такива с нахъсващи мотивиращи мисли. Правеше го от години, предполагам, за да надъхва, дори и подсъзнателно, състезателния си дух.
	Стаята имаше нужда от разтребване. Досущ като баща си и той разпиляваше дрехите си навсякъде. Раклата и бюрото му също бяха отрупани. Аз никога не докосвах нещата му, защото смятах, че вероятно знае как да открие всичко, което му потрябва. Ала това беше стаята на шестнайсетгодишно момче, стаята на Одън, въпреки че се намираше в къща за милиони.
	Това ми харесваше.
	Колебаех се обаче за разговора, който трябваше да проведем.
	— Всичко наред ли е, мамо? — Думите му ме изтръгнаха от мислите за стаята му и ме накараха да го погледна.
	Стоеше насреща ми по пижама, но с таблет в ръка — когато отворих вратата, тъкмо пъхаше слушалките си в него.
	— Просто исках да си поприказвам с теб за нещо, което ме безпокои.
	— Какво?
	Пристъпих навътре, затворих вратата и се облегнах на нея.
	— Какво мислиш за Поли?
	Лицето му придоби предпазливо изражение.
	— Не е просто от… — понечих да го уверя.
	— Тя е фаза — прекъсна ме той.
	— Моля?
	— За Пип. Не е от приятелките, с които Пипа се движи обикновено. Обаче Поли познава всички. Страшно е общителна. Много държи на това. И понеже Пип е нова, тя й се лепна. Нали Пип има пари, готини дрехи, пък и е хубава… — Той сви рамене и не довърши, ала не беше и нужно. Знаех какво иска да каже. — Според мен тя е фаза.
	— Значи, не я харесваш особено.
	— Изобщо няма да е нужно да мисля за нея, след като Пип намери своето място в гимназията и Поли остане в историята.
	Ето на какво се надяваше.
	Не харесваше Поли.
	Аз се надявах на същото, защото, колкото и ужасно да беше да го кажа, и аз не я харесвах.
	— Окей, Одън — кимнах. — Не исках да те поставям в неловко положение, но и сама усетих, че тя не е типът приятелка на Пипа. Въпреки това, очевидно е, че на Пип й е приятно да прекарва време с нея, така че не искам да говориш за това със сестра си и да я разстройваш.
	Одън също кимна.
	— Окей. Но току-що започнахме училище, мамо. Първокурсниците още си търсят мястото. Тя ще го открие.
	— Окей, хлапе.
	— Не се тревожи. Пипа е добро момиче. Всичко ще бъде наред.
	Обичах сина си.
	Усмихнах се.
	— Имаш право. Всичко ще бъде наред. Ала майките се тревожат.
	Той ми се усмихна в отговор.
	— Е, можеш да престанеш да се тревожиш за това.
	Страшно, страшно много обичах сина си.
	— Е, добре, ще те оставям с музиката ти.
	— Окей, мамо. Лека нощ.
	— Лека нощ, хлапе.
	Усмихнах му се още веднъж, преди да изляза от стаята, затваряйки вратата след себе си, и да се върна в спалнята ми.
	Едва тогава, почувствала се най-сетне по-добре, се настаних на отоманката и зачаках Мики да ми се обади.

	* * *

	Цялата подскочих, стресната от звъна на телефона.
	Надигнах се рязко, при което книгата падна на пода, и го сграбчих.
	— Здравей.
	— Здравей и на теб — отвърна Мики. — Почти до нашата улица съм.
	— Окей, миличък. Идвам у вас. Бърза целувка, а после можеш да си лягаш.
	— Ще се видим там.
	Затворихме и аз се загледах, чувствайки се мъничко виновна, в огъня, който бях оставила да гори и пред който бях заспала (макар че кой би предположил, че ще успея да заспя, докато чакам Мики да се върне, след като е гасил пожар). Изключих газта, изчаках пламъците да угаснат, след което нахлузих пантофите си, които изглеждаха така, сякаш бяха направени от плат за пуловер, украсени с пайети и поръбени с пухкава изкуствена кожа. Бяха топли, но освен това имаха пластмасови подметки, с които не се хлъзгаха.
	А после се втурнах по коридора и изхвръкнах навън.
	Забавих крачка, докато вървях по алеята.
	И отново я ускорих, когато видях фаровете на джипа на Мики да се задават по улицата.
	Втурнах се след джипа, полутичайки, полувървейки, по алеята пред къщата му.
	Отново забавих крачка, когато той излезе от колата, но само защото почти бях стигнала до него.
	Не го изчаках да затвори вратата, преди да се хвърля в прегръдките му.
	Докато моите ръце се обвиваха около него, неговите се обвиха плътно около мен и аз почувствах как дъхът му раздвижи косата ми.
	— Мамка му, толкова хубаво миришеш — промълви той.
	— Взех си вана, преди да си легна, за да се отпусна — отвърнах аз до гърдите му.
	— Мм…
	Усетих звука до бузата си и той отекна дълбоко в корема ми.
	Дълго време останахме така, преди Мики да каже нежно:
	— Добре съм, Ейми.
	Отметнах глава назад и улових очите му.
	— Да — прошепнах.
	Той улови бузата ми в шепа.
	— Тревожила си се.
	— Бях ужасена до полуда — отвърнах, и то бе самата истина, но го направих с шега и се зарадвах на смеха му.
	Мислеше, че се шегувам.
	И щеше да продължи да мисли така, завинаги.
	Никога не бих излъгала Мики за нещо друго.
	Ала за да може да продължи да прави онова, което обичаше, и да защитава жителите на Магдалийн, без да се замисля за тревогите, които това ми причиняваше, щях да го крия от него, докато той работеше в Пожарната станция.
	А после каза нещо, и то не заради самите думи, които изрече, а заради силата, която предполагаше, че притежавам, за да ги чуя, бе най-големият комплимент, който би могъл да ми направи.
	— Било е умишлен палеж, Ейми.
	Аз го зяпнах.
	— Наистина ли?
	— Командирът ще повика експерт, който да разследва. В окръга няма такъв, защото не ни е необходим. Ала не е било само един пожар, който се е прехвърлил на съседните сгради. Открихме, че огънят е започнал едновременно на три различни места в магазините. Видяхме го. Знаем го. Боби иска някой да го установи официално, така че Кърт да има всичко, от което се нуждае.
	— Кой би направил подобно нещо?
	— Нямам представа. Може да има проблем с магазините или със строителството. Или си имаме подпалвач.
	О, господи. Не.
	Скрих паниката, обзела ме при тази мисъл и какво би означавало това за момчетата от пожарната, и най-вече за Мики, когато видях умората, събрала се около очите му.
	— Окей, миличък. Вече е потушен и всичко е наред. Само че е много късно и трябва да те оставя да вървиш да си починеш.
	— Окей, бейби, първо целувка.
	Кимнах и се повдигнах на пръсти, а той се наведе и устните ни се сляха в целувка — бърза, сладка и мъничко влажна, когато езикът му докосна моя.
	След това се отдръпнах лекичко назад и прошепнах:
	— Радвам се, че ти и момчетата сте невредими, Мики.
	— Аз също, бейби.
	Стиснах го лекичко и наредих:
	— Отивай в леглото.
	— Окей — измърмори той, навеждайки се, за да докосне устните ми още веднъж, след което се отдръпна и отиде да затвори вратата на колата.
	— Да се наспиш добре — пожелах му и като улових ръката му, се притиснах в него.
	— Обещавам. Ти също.
	— Обещавам. Лека нощ, миличка.
	Ръката му стисна моята, а после я пусна.
	— Лека нощ, Ейми.
	Широко усмихната, аз се обърнах и се отдалечих, само за да спра и да се обърна, когато той каза силно и страшно развеселено:
	— Исусе, миличка.
	— Какво?
	— Единствено моята наследница би могла да има пухкави пантофи с пайети.
	Прекрасно бе, че след нощта, която беше преживял, Мики се усмихваше и аз бях направила нещо, за да извикам тази усмивка на лицето му.
	Така че поисках да му дам още.
	— Не правя кой знае какво за честта на рода Борн-Хатауей, но смятам, че е морален императив да нося пантофи, които подобават на една наследница.
	Мики поклати глава и нареди:
	— Върви си вкъщи.
	— Слушам — отвърнах и като се завъртях, поех към дома си.
	Не го направих, давайки възможност на Мики да ми се полюбува в панталон за йога и пантофи с пайети.
	Направих го, като се обърнах веднъж и му помахах енергично, усмихната широко.
	Той също се усмихваше широко и вирна брадичка.
	Не чух вратата на гаража му и докато затварях входната си врата, видях, че Мики чака, застанал до задния калник на джипа си, да се прибера на сигурно място у нас, въпреки че живеех срещу тях на една обикновено сънлива, а сега направо коматозна улица.
	Моят мъж беше наистина добър.
	Заключих вратата и подскочих цяла миля, когато изведнъж чух едно „мамо“.
	Обърнах се, притиснала ръка до гърдите си, с разтуптяно сърце, и видях Олимпия в сенките.
	— Миличка, изкара ми акъла.
	В следващия миг дъщеря ми се озова в ръцете ми, бузата й беше долепена до моята, ръцете й ме стискаха с всички сили.
	Също толкова неочаквано, колкото се беше хвърлила в прегръдките ми, тя каза:
	— Радвам се, че Мики е добре — след което ме пусна, обърна се и се отдалечи забързано.
	Беше ме чула, че правя планове да отида да видя дали е добре.
	Беше чакала заедно с мен.
	И може би (изобщо не бих се изненадала — момичето може да бъде доста любопитно) беше гледала през прозореца в стаята за гости как пресичам тичешком улицата, за да се уверя, че той е добре.
	Имах чувството, че Мики вече си беше спечелил одобрението на моето момиченце.
	Само защото очевидно означаваше нещо за мен.
	За щастие, въпреки че беше останала будна, явно не беше чула разговора, който бях провела с брат й за Поли.
	Усмихвайки се на себе си, аз поех по коридора, свалих си жилетката и я метнах на облегалката на отоманката, събух си пантофите с пайети и се пъхнах в леглото.
	След което аз, Амелия Хатауей, която бе израснала, без да се научи как да се справя, и никога не бе имала солидна основа, след една наистина тежка нощ, заспах на минутата.


>	Глава 23
>	Чадърът ми

	Тъкмо полирах разкошната маса за хранене, която изглеждаше съвършено на мястото си в страхотната ми стая, а най-хубавото бе, че купата, с чиято покупка бе започнало новото ми начало, изглеждаше съвършено в средата й, когато телефонът ми иззвъня.
	Отидох до него, като си мислех, че масата се нуждае от килим, и се чудех дали ще успея да си харесам някой и да уредя Мики, а може би и Джуниър и Джейк, с помощта на Одън, да дойдат и да преместят огромната тежка маса, за да постеля килима под нея.
	Това беше приятна мисъл, поради което името върху екрана на телефона ми ме подразни още повече, защото я изличи.
	Въздъхнах, чудейки се дали пък не може да не бъда чак толкова пораснала през цялото време, и вдигнах.
	— Конрад.
	— Не се обади на секретарката ми.
	Никакво „здравей“. Дори не каза името ми вместо поздрав.
	Нещата не започваха добре.
	— Съжалявам. Обади се по време на една важна вечер и то ми се изпари от ума — поизлъгах аз.
	Без да обръща внимание на това за важната вечер, той попита:
	— Е, сега, когато успях да те хвана, кога можем да се срещнем?
	— Навярно първо би могъл да ми кажеш защо искаш да се срещнем — предложих аз.
	— Трябва да поговорим — заяви той кратко.
	— Досетих се. Но за какво?
	— Ситуацията с децата не се получава.
	— Съжалявам, че мислиш така, но за мен тя действа отлично.
	— Изобщо не се съмнявам. Но не и за Мартин.
	Сякаш ме беше грижа.
	Конрад със сигурност го знаеше, така че не го изрекох на глас.
	— Достатъчно големи са, за да решат къде искат да прекарват времето си — съобщих му нещо, което той знаеше, тъй като ги беше принудил да вземат това решение пред съда. — Нещо повече, по държанието им се вижда, че тази свобода наистина им харесва. Смятам, че като техни родители, след като сме ги поставили в ситуация, където трябва да делят времето си между нас, би трябвало да им позволим да го правят така, както те искат.
	— Както стоят нещата сега, Амелия, Мартин не знае дали ще се приберат за вечеря. Дали ще трябва да им прави обяд за училище. Това се отразява на пазаруването…
	— Същото важи и за мен — прекъснах го. — Но не смятам, че е толкова трудно да се правят промени в последния момент. А и те не са на шест и осем години, Конрад. Сами могат да си приготвят обяд за училище, както правят в моята къща.
	— Мартин иска да е сигурна, че се хранят здравословно — отвърна той. — За теб очевидно е лесно, тъй като те са твои деца, така че тези промени са нещо естествено. Не бива обаче да забравяме, че не са деца на Мартин, техният дом е и неин и това смесване трябва да бъде добре организирано. А в момента определено не е така.
	Смесването на кое трябваше да бъде организирано?
	Всичко това започваше да ме притеснява.
	— Конрад, не е нужно да ти напомням, че жена ти избра да се врече на мъж с деца. Така че е получила готово семейство, което, съжалявам, ако не си съгласен, но ми се струва, че е нещо, към което тя трябва да се адаптира, за да пасне в него, да направи така, че децата ни да се чувстват удобно в дома, който дели с тях, не нейния дом, а дома на всички ви, и да прави най-доброто за тях. Ако това означава, че ще й се наложи да изтърпи ужаса на колбаси, които се развалят, защото няма кой да ги яде, сигурна съм, че все някак ще намери сили да оцелее.
	— Не е нужно да ставаш гадна — каза той.
	— Ти ми отнемаш от времето, за да ми съобщиш, че съпругата ти се дразни, че не може да предвиди какви хранителни продукти трябва да купи за седмицата, Конрад. Аз съм заета. Имам свой живот. Нямам време за подобни тривиалности. — Сериозно?
	— Децата ни не са тривиалности, Амелия — изплющя гласът му.
	— Ние не обсъждаме децата ни — изплющя и моят. — Обсъждаме твоята съпруга. А за мен тя е точно това. А сега, освен ако нямаш някаква истинска причина положението с децата да не продължи по същия начин, която би искал да обсъдим, този разговор приключи. Нещата си остават както досега, а Мартин ще трябва да намери сили да се справи.
	— Мамка му, защо изобщо си мислех, че ще те е грижа за това, да намерим решение на един проблем с децата ни.
	— Защото това не е проблем с децата ни — прошепнах аз. — Ти имаш някакъв проблем със съпругата си. — Това беше просто предположение, но в светлината на този абсурден разговор, усещането, че децата ми бягат от онази къща, и онова, което знаех за бившия си съпруг, то най-вероятно беше вярно. — Превръщаш го в мой проблем, защото не можеш да го разрешиш сам. Аз не съм част от живота ти, Конрад. Не искам да бъда част от живота ти. Няма да допусна да бъда въвлечена в проблемите, които имаш в собствения си дом със собствената си жена. Така че никога вече не ми се обаждай, когато нещата при теб не вървят добре, освен ако това наистина засяга децата ни.
	— Предполагам, това е твоят начин да ми кажеш, че макар най-сетне да си се взела в ръце, не искаш да участваш в общите усилия по отглеждането на децата ни.
	Как бе възможно да е разчел това в думите ми?
	— Нима не говоря на английски? — попитах го.
	— Върви на майната си, Амелия — ядоса се той и ми затвори.
	Господи, ама че задник.
	Останах да се взирам в телефона си. Вече знаех, че нещата между Конрад и Мартин не вървят добре.
	Изобщо не ме беше грижа за това.
	Притеснявах се за децата си.
	По дяволите.

	* * *

	По-късно същата сутрин отворих вратата на „Гълъбовата къща“ и очите ми се насочиха право към рецепцията, зад която седеше Рут.
	— Здравей — поздравих я.
	Изненадах се да я заваря там. Рут все още работеше като доброволка, но доста спорадично, най-вече защото моите три дни седмично, по три часа на ден, се бяха превърнали в четири дни седмично, по четири-пет часа на ден, и тъй като аз бях там толкова често, Дела не се нуждаеше от още един доброволец, който я се задържеше дълго, я не (последното бе нещо, от което тя определено не се нуждаеше).
	Все пак малко помощ никога не ни беше излишна, така че Рут запълваше дупките тук-там, но вече не беше постоянен служител.
	— Здравей, Амелия.
	— Радвам се да те видя — казах, докато си свалях палтото.
	— Аз също. Само че… ъъъ… Дела също иска да те види. В кабинета си.
	Погледнах я по-внимателно и видях, че красивото й добро лице е помрачено от някаква сянка.
	— Всичко наред ли е? — попитах.
	— Дела иска да говори с теб, миличка — повтори тя.
	Погледах я в продължение на още един миг, а после кимнах и се приближих до вратата, водеща до административното крило. Не се наложи да въвеждам кода, защото Рут ми отвори.
	Прекосих късия коридор, отвеждащ до кабинета на Дела, преметнала палтото си през ръка, и спрях пред отворената й врата. Почуках на касата и когато тя вдигна глава, за да ме погледне, казах:
	— Здравей, Дела. Рут ме помоли да ти се обадя?
	— Да, Амелия, защо не влезеш?
	Тя махна с ръка към столовете пред разхвърляното си бюро и аз се приближих предпазливо, обзета от особено чувство.
	Работех тук от известно време. Познавах терена. Знаех задълженията си. Знаех кога, къде и с какво да помогна. Познавах йерархията. Вършех и трудни, и лесни неща. Освен когато ме смятаха за нацистка, всички обитатели на дома ме харесваха. Мислех, че се справям добре.
	Не можех да си представя, че съм сбъркала някъде.
	Докато сядах, оставяйки палтото и чантата в скута си, се вгледах изпитателно в лицето на Дела, но не можах да разчета дали изражението й казва, че съм загазила, или нещо друго.
	Каквото и да беше, то не беше нищо хубаво.
	— Какво става? — попитах, щом седнах.
	— Амелия, миличка, това е най-трудната част от работата ми, ала имам лоша новина за теб.
	Усетих как се напрягам.
	Дела го каза направо:
	— Госпожа Макмърфи почина снощи.
	Устните ми се разтвориха, гърлото ми запари.
	— Съжалявам, Амелия — продължи тя и наистина звучеше така. — Ти беше страшно добра с нея и знам, че тя те харесваше, въпреки че те смяташе за нацистка. Тежко е да чуеш подобна новина и ми е неприятно, че аз трябва да ти я съобщя.
	— Но вчера тя си беше добре — каза устата ми вместо мен, гласът ми сякаш идваше от много далеч.
	Дела сви рамене, без да сваля топли очи от мен.
	— Случва се. Понякога, както този път, идва от изневиделица. В един момент те обвиняват, че заговорничиш с Хитлер, а в следващия настъпва вечен покой. — Тя се изправи, заобиколи бюрото и като седна в стола до мен, се наведе и взе ръката ми в своята. Задържа я между нас и каза меко: — Първият път винаги е най-трудно, момиче. Честно казано, вторият не е много по-добре. Ние ги познаваме. Привързани сме към тях. Правим всичко по силите си времето им с нас да бъде толкова хубаво, колкото изобщо е възможно. За тях не е лесно да бъдат тук. И едно от нещата, които им даваме, макар те да не знаят, че го получават, е колко трудно ни е да се сбогуваме.
	Разбирах какво ми казва и знаех, че това са правилните думи.
	И все пак се взирах през прозореца, чудейки се как, за бога, бих могла да прекарвам дните си в „Гълъбовата къща“ без госпожа Макмърфи.
	Навън валеше, сив, студен и ветровит ден, ала аз не го виждах.
	Виждах как госпожа Макмърфи се разхожда по алеята отпред по палто и с чадъра ръка в един слънчев ден.
	Вече не беше смешно.
	В този миг то пронизваше сърцето ми и го караше да кърви.
	Усетих, че подръпват ръката ми, и обърнах очи към Дела.
	— Тук ли си? — попита тя.
	— Те всички ще си отидат. — Устата ми все още говореше вместо мен с все същия далечен глас.
	— Рано или късно, всички си отиваме, миличка.
	Права беше.
	Госпожа Орман.
	Госпожа Портър.
	Господи. Господин Денисън.
	— Не са много хората, които имат дарбата, която имаме ние с теб.
	Думите на Дела ме накараха да се съсредоточа върху нея.
	— Ние го разбираме — каза тя, все още нежно, но и твърдо. — Ние притежаваме силата, която малцина имат, силата никога да не им покажем, че знаем, че ще си отидат, и болката, която това сбогуване ще ни причини. Просто продължаваме да ги даряваме. Това е нашата работа. Нашият дар за тях. Разбираш ли ме?
	Някъде в замаяния си мозък разбрах, че тя ме предизвиква.
	И някъде в замаяния си мозък се зачудих дали наистина вижда тази сила у мен, или иска да посегна към нея, да повярвам в себе си, да я взема и да я дам на старците, за които се грижех.
	Навярно онази Амелия Хатауей, която родителите ми бяха отгледали, не притежаваше дарбата, за която говореше Дела.
	Ала онази Амелия Хатауей, която бях станала въпреки това, определено го притежаваше.
	Така че, когато този път отговорих, устата ми не го направи сама:
	— Разбирам те, Дела.
	Видях как в очите й проблесна облекчение и се досетих, че се бе притеснявала, както вероятно се бе случвало с много други, дали това тъжно събитие няма да ме накара да си тръгна.
	Ала ако го направех, с кого щеше да флиртува господин Денисън?
	— Те разстроени ли са? — попитах, кимвайки към стената.
	Дела стисна ръката ми за миг, преди да я пусне и да се облегне в стола си.
	— Онези, които са тук от по-отдавна, се справят някак. По-новите — не особено.
	— Най-добре да отида при тях — казах аз.
	— Да.
	— Благодаря ти, че ми каза.
	— Имам опит — промълви Дела с вид, сякаш й се искаше да не беше така… пък и кой ли би искал.
	Аз й се усмихнах (успокоително, както се надявах), станах и отидох до вратата.
	Когато се обърнах, видях, че се бе изправила и тъкмо заобикаляше бюрото си.
	— Имаш ли някаква представа защо ме мислеше за нацистка?
	Дела вдигна очи и поклати глава.
	— Нямам представа. Мен ме смяташе за Роза Паркс*. Всеки път щом ме срещнеше, ме поздравяваше за проявената смелост в онзи автобус. Виждала съм доста снимки на госпожица Паркс и на нито една от тях тя не е с плитки. Ала това нямаше значение. Госпожа Макмърфи живееше в свой собствен свят и до самия край, светът й си остана безопасен. Още нещо, което можем да дадем. Нещо, което тя получи от нас.
	[* Чернокожа активистка за граждански права, известна с това, че отказва да отстъпи мястото си в автобуса на бял мъж, заради което е арестувана и осъдена; това води до един от най-масовите протести против расовата сегрегация, благодарение на който Върховният съд обявява расовото разделение в автобусите на Алабама за противоконституционно. — Б.пр.]
	Да. Това бе нещо, което давахме. Дори като нацистка, тя никога не се боеше от мен.
	— Благодаря, Дела.
	— Няма за какво, миличка.
	— А ти добре ли си? — попитах я.
	— Много отдавна научих какво е важно да давам и благодарение на него, и как да се справям.
	Аз кимнах, помахах й и излязох от кабинета, за да отида при обитателите на дома.
	Погрижих се за някои неща, които трябваше да се свършат, но по-голямата част от времето си посветих на обитателите, обгръщайки ги с внимание, като едновременно с това опитвах да се държа както обикновено, доколкото беше възможно.
	Не беше забавен ден.
	В края му направих нещо, което вероятно не беше правилно, ала не ме беше грижа.
	Отидох в стаята на госпожа Макмърфи, откраднах счупения й чадър и го отнесох у дома.
	Не бях сигурна защо го искам.
	Знаех само, че от сега нататък той винаги щеше да бъде с мен.
	Стоях до стената от прозорци в дома си, двойното стъкло — учудващо топло отвътре, въпреки че отвън денят — сив, влажен, ветровит — си оставаше все така студен.
	Взирах се в разбушуваното море, — мислейки си, че трябва да сложа нещо за сядане тук. Площадката беше широка, двама, може би дори трима души спокойно можеха да вървят един до друг. Приятно кътче за сядане, в което да се отпуснеш, да съзерцаваш морето и да мислиш, когато имаш наистина гаден ден, в който никаква книга или телевизия не биха могли да ти помогнат.
	Телефонът ми се обади и аз погледнах през рамо към кухненския плот, където го бях оставила.
	Искаше ми се да продължа да унивам за госпожа Макмърфи, но беше срядата след седмицата, в която Мики се беше запознал с децата ми. Те не бяха при мен, а тази сутрин той ми беше изпратил съобщение, предлагайки да се видим, ако няма да идват, тъй като и Килиън, и Ашлин щяха да гостуват на приятели.
	Тъй като може би беше Мики, аз отидох до телефона, взех го и видях, че е съобщение от Одън.
	Намерих го, гласеше то и съдържаше линк.
	Натиснах го и пред мен се отвори страница от официалния уеб сайт на Магдалийн, озаглавена „Град Магдалийн: бюджет, финанси и годишни отчети“.
	След като безуспешно бях опитала да открия тази информация, бях помолила Одън да ми помогне и той очевидно се беше справил.
	Погледнах адреса на страницата и видях, че информацията беше заровена в раздела „За Магдалийн“, „Запознайте се с Общинския съвет“, „Нашият административен персонал“ и най-сетне — „Друга информация“.
	Нищо чудно, че не бях успяла да го намеря.
	Върнах се към есемесите, благодарих на сина си и го препратих на Робин с думите: „Одън го откри. Ето го. Може ли да хвърлиш едно око и да ми докладваш?“
	Тя знаеше за какво става дума, защото го бях споменала. А я молех за помощ, защото веднъж, по време на един много кратък период, в който бе решила, че в живота й навярно би трябвало да има нещо повече от това, да съсипва този на бившия си, Робин бе решила да стане счетоводителка (вярно, беше го направила отчасти и за да бъде край счетоводители, за да си намери мъж, защото, „Амелия, сладичката ми, един скучен счетоводител никога няма да ти изневери“).
	Беше започнала с курсове по счетоводство. И макар че след време отново бе превключила на вълна отмъщение на бившия, все пак беше завършила курсовете, защото по време на един от сблъсъците им той й се беше надсмял за тях, заявявайки, че никога в живота си не била довършвала нещо, което е започнала.
	Е, беше завършила курсовете. Цели две години.
	Ала още преди това си я биваше с числата.
	_Имаш го._
	Устните ми се извиха в усмивка.
	Пет минути по-късно отново се бях отдала на униние, като в същото време обмислях дали да не си пусна някой филм, за да се разсея.
	Обмислях го, защото това бе нещо, което можех да правя дори ако бях изпаднала в мозъчна смърт. В действителност би трябвало да преглеждам документите, които бях обещала на Мики да попълня онлайн, за да може той да подаде молба за регистриране на новата си компания. Знаех също така, че би трябвало да си проверя имейла, защото бях поискала вместо него застрахователни оферти за новото му начинание и всеки момент очаквах отговор.
	Бях го направила, след като Джоузи беше споменала, че за да се справя с натоварения си живот, Джейк си беше взел съпруга.
	Аз не бях женена за Мики, но това не означаваше, че не мога да помогна. А когато го бях предложила, мащабите на благодарността му си бяха проличали дори само по начина, по който ме погледна.
	Така че се бях заловила за работа и въпреки че това беше бавен процес, постепенно напредвах.
	Точно в този момент обаче бях толкова потисната, че едва ли притежавах умствения капацитет за каквото и да било.
	Ето какво се въртеше в ума ми, когато телефонът ми иззвъня.
	Мики.
	— Здравей.
	— Здравей и на теб — отвърна той. — Слушай, бейби, плановете на Аш се промениха. Вкъщи си е. Помислих си, че би могла да дойдеш на вечеря.
	За моя изненада, идеята не ми хареса.
	Ако беше само Мики, бих отишла. С Мики бях готова да прекарам всяка възможна минута.
	Но не и точно сега с Аш.
	Нямах нищо против Аш. Просто имах чувството, че трябва да бъда в добро настроение, когато съм около нея, да се грижа нещата да вървят леко, а аз да съм отворена, в случай че поиска да сподели нещо с мен. Съвсем отскоро се беше върнала при баща си и той все още не беше имал възможност да се опита да поговори с нея, така че не беше заради това.
	Просто и двете бяхме изпаднали в униние и не смятах, че идеята е добра. Знаех, че просто не съм в състояние да бъда весела. А състоянието на Аш беше такъв повод за тревога, че не исках да донеса в къщата още лошо настроение, от което тя да се зарази.
	— Защо не прекараш малко време с Аш, Мики? Аз ще си остана вкъщи.
	Миг тишина, а после:
	— Добре ли си?
	— Всъщност не.
	— Какво става?
	— Тази сутрин ми се обади Конрад. Държа се с мен като задник, но ако се съди по всичко, между него и Мартин има някакъв проблем и той си го изкарва на мен.
	— Мамка му — изръмжа Мики.
	— Но най-вече, госпожа Макмърфи е починала снощи.
	— Бейби — прошепна той.
	И тогава то се случи. Както се бе случило онзи път, когато говорих с него, след като децата ми се бяха върнали при мен.
	И този път не можах да удържа хлипа си.
	Мики го чу.
	— Ейми, бейби.
	— Все още не съм плакала — подсмръкнах аз.
	— Давай тогава — предложи той.
	Беше очарователно предложение, така типично за Мики, но аз не го последвах.
	Вместо това избърсах лицето си, поех си дълбоко дъх и казах:
	— Може би ще е най-добре тази вечер да си остана вкъщи, да изгледам някой филм…
	Не довърших, представяйки си как стискам чадъра на госпожа Макмърфи и гледам „Какавида“.
	Може би трябваше да отида да се сдухвам заедно с Аш у Мики.
	Мики изрече на глас мислите в главата ми:
	— Не съм сигурен, че това е особено добра идея.
	— Няма да бъда добра компания, Мики. Ще се оправя и ще дойда някоя друга вечер.
	— Ейми…
	— Ще се оправя.
	Той не отговори веднага, а когато го направи, каза:
	— Изчакай малко.
	Аз изчаках.
	— Мамка му — каза, когато се върна, — обадиха ми се за едно закърпване на покрив. След работа трябва да отида да го направя.
	— Видя ли? Това не е нашата вечер.
	— Добре — отвърна той. — Ще държим връзка.
	— Окей, Мики.
	— А дотогава горе главата.
	— Обещавам, миличък.
	— До после, бейби.
	— Чао, Мики.
	След като затворихме, аз се стегнах, взех си малко хумус и царевичен чипс и се настаних пред телевизора, но не за да гледам „Какавида“ (нито „Тетрадката“ или „Пържени зелени домати“); Вместо това си пуснах „Рок завинаги“, надявайки се, че Килиън не го е гледал, защото, ако се опиташе да подражава на Том Круз в този филм, можеше да накара главата на Мики да изригне.
	Тъкмо прещраквах между каналите, след като филмът свърши, когато звукът на входния звънец ме сепна и аз се надигнах, поглеждайки към вратата.
	Дори от тук видях, че е Мики.
	— Ще държим връзка — промълвих, радвайки се, че имам мъж, който, след като бях научила изключително лоша новина, съсипала целия ми ден, го правеше очи в очи.
	Станах от дивана, отидох до вратата, отворих и отметнах глава назад.
	— Здравей.
	— Здравей и на теб — отвърна той и ми подаде лъскава торбичка. — Правилно ли съм избрал?
	Зяпнах го, сбърчила вежди, а после поех торбичката, отворих я и видях шишенце с продукта ми за почистване на лице, както и тубичка с моя крем. Търкаляха се вътре заедно с четка за зъби.
	Аз не използвах продукти, които можеха да се купят в супермаркета.
	Моите бяха скъпи и идваха директно от салона или от мола.
	Мики беше отишъл в мола заради мен.
	Много бавно аз повдигнах глава и тъй като не знаех какво друго да кажа, отвърнах:
	— Да.
	— Добре. — Той мина покрай мен, отиде в кухнята, грабна чантата и телефона ми, след което се върна при мен. — Ключовете ти в чантата ли са?
	— Да — повторих.
	Той ми я подаде.
	— Извади ги.
	— Мики, аз…
	— Да вървим, бейби. Умирам от глад, а Аш вече е приготвила вечерята. — Зяпнах, а той спря поглед върху телевизора. — Мамка му. Включен е. Аз ще се погрижа.
	С тези думи отиде до телевизора, изключи го, след което угаси всички лампи, които бях запалила.
	После се върна при мен.
	— Ключовете? — подкани ме отново.
	— Да не искаш да кажеш… да не би да… ще прекарам нощта при теб? — заекнах аз.
	— Имала си кофти ден. Изгубила си някого, когото познаваш. Не знам колко близка си била с нея. Знам обаче, че то те е скапало. Така че няма да си седиш тук сама и няма да спиш сама. Идваш у нас. Съобщих на децата, че сме изгубили госпожа Макмърфи. Стана им гадно, също като на теб. Така че ще хапнем и ще прекараме вечерта заедно, а после ти ще спиш до мен, най-вече за да мога аз да спя до теб и да съм сигурен, че си добре. Децата знаят, че ще нощуваш у нас. Разбират защо. И искат да дойдеш. Така че, вади ключовете, за да заключим и да вървим у нас, за да се наям.
	Усетих, че в очите ми отново напират сълзи.
	— Бейби — каза той нетърпеливо, — ще плачеш у нас. Ще се затворим в стаята ми. Но поне след това всичко, което трябва да направя, е да отида в кухнята и да се натъпча.
	Прокарах език по устните си и като си поех дъх, извадих ключовете и излязох навън, следвана от Мики. Заключих вратата, а после той ме улови за ръка и ме отведе до тях.
	Не се затворихме в стаята му.
	Докато стигнем, вече се бях съвзела.
	Така че Мики можа да се натъпче веднага.

	* * *

	Точно както Мики беше направил с моите деца, аз и семейство Донован почистихме кухнята след вечеря.
	По време на самата вечеря беше очевидно, че децата са мъничко замаяни от новината, но тъй като бяха виждали госпожа Макмърфи едва два пъти, бяха най-вече предпазливи и загрижени за мен.
	Беше мило.
	Едва след като разтребихме в кухнята и се настанихме пред телевизора, Килиън заяви на висок глас:
	— Окей. Просто ще го кажа. Тя беше шантава старица и беше забавна. Защо да не мислим за това? Ако беше с всичкия си и беше тук сега, тя не би ли искала да мислим за нея и за това, колко забавна бе?
	— Кил — укори го Аш, която тази вечер бе избрала да не се затвори в стаята си.
	— Говоря сериозно — малко грубо каза той в отговор. — Искам да кажа, не съм я познавал, когато е била наред с главата, но ако някога и аз не съм с всичкия си, бих искал хората да си мислят, че съм забавен, вместо да се тревожат за мен и да са тъжни. А след като си ида, бих искал да ме запомнят по този начин. Това е далеч по-добро, отколкото да тъгуват за мен.
	— Може би Ейми иска да тъгува — отвърна Ашлин. — Тя я познаваше по-добре от теб.
	— Откраднах чадъра й — заявих аз.
	Три чифта очи се обърнаха към мен.
	— Я повтори, бейби? — помоли Мики предпазливо.
	Разказах им историята за това, как в един слънчев ден тя бе излязла на разходка като за дъждовно време и довърших:
	— Така че днес, преди да си тръгна, влязох в стаята й и го откраднах. — След това погледнах към Килиън. — Нямах представа защо го направих, докато ти не каза онова преди малко, хлапе. Сега знам, че го направих, защото тогава постъпката й ме накара да се усмихна. Ала ми се искаше да се разсмея. Ето какво исках да запомня за нея. Така че взех чадъра й, защото не искам никога да я забравя и винаги да си спомням как ме караше да се смея.
	— Видя ли? — каза Килиън на Ашлин.
	Преди Аш да успее да му отговори, аз им казах нещо, което те вече знаеха:
	— Мислеше, че съм нацистка.
	И тогава се закисках.
	Неконтролируемо.
	— На мен ми каза, че в зъба си носиш хапче с отрова — сподели Килиън, докато аз се кисках, и ми се усмихна. — И че ще е най-добре да го използваш, защото те била издала в Управлението на стратегическите служби.
	Започнах да се смея още по-силно.
	— На мен пък ми каза, че мобилният ти телефон е някаква секретна нацистка кодираща машина и че изпращаш съобщения директно на Йозеф Гьобелс — добави Ашлин.
	При тези думи смехът ми стана почти истеричен и аз усетих, че политам настрани — обвил ръка около мен, Мики ме притегляше към себе си.
	— Едно трябва да й се признае — определено е била на „ти“ с историята — заяви той весело и аз зарових лице в гърдите му, за да заглуша кикотенето си.
	Беше прекрасно да почувствам неговия смях, да чуя как той и децата му се смеят заедно с мен.
	Отне ми известно време и тъкмо когато бях започнала да се овладявам, Аш заяви:
	— Почти съм сигурна, че госпожа Макмърфи обичаше курабии от оризово мюсли, защото всички ги обичат, така че според мен трябва да отпразнуваме живота й с курабии от оризово мюсли. Съгласни ли сте с мен?
	— Абсолютно! — провикна се Килиън. — С фъстъчено масло.
	— Не, миличък — обади се Мики и аз обърнах глава, облягайки буза на рамото му. — С парченца шоколад.
	— Парченца шоколад и фъстъчено масло — опита Килиън отново.
	Мики му се усмихна широко.
	— Добър компромис, синко.
	— Кил, ти отговаряш за маршмелоусите — нареди Ашлин и се надигна от дивана.
	Килиън не се надигна от дивана, а се преметна над облегалката.
	Ръката на Мики ме стисна за миг и аз наклоних глава настрани, за да го погледна. Забелязах също така, че улови ръката на дъщеря си, докато тя минаваше покрай него, и я стисна лекичко. И разбира се, не пропуснах да забележа как тя наведе очи и му се усмихна.
	Когато децата отидоха в кухнята и се заловиха да правят десерти от оризово мюсли, Мики насочи вниманието си към мен.
	— По-добре ли си? — попита ме.
	Обичах го.
	Абсолютно го обичах.
	Искам да кажа, как можеш да не обичаш мъж, който ти помага да завършиш ден, в който е угаснал животът на човешко същество, докоснало се до сърцето ти, помага ти да го направиш, като се смееш заедно със семейството му и похапваш курабии от оризово мюсли?
	— По-добре съм — прошепнах.
	Мики наведе глава и докосна устните ми със своите.
	След това отново обърна очи към телевизора.
	Сгушена в него, облегнала буза на рамото му, аз сторих същото.

	* * *

	Беше късно (надявах се, че времето за лягане на семейство Донован вече беше дошло, защото бях уморена) и аз тъкмо се връщах от банята, когато се натъкнах на Ашлин в коридора.
	— Здравей, цветенце, лягаш ли си? — попитах.
	— Да.
	Спрях и се поколебах за миг, но после реших да го направя и като протегнах ръка, за да погаля нейната с връхчетата на пръстите си, казах тихичко:
	— Благодаря ти, че ми помогна да се почувствам по-добре тази вечер.
	Тя наведе глава, сви рамене и отвърна:
	— Няма за какво, Ейми.
	Това не ми хареса, но не настоях. Бяхме прекарали хубава вечер. Тя отново беше предишната Аш (или поне онази Аш, която познавах). Беше със семейството си, тиха, но не и мрачна. Сега не беше моментът да я притискам.
	— Окей, хлапе, ще те оставям да си лягаш. Благодаря за вкусната вечеря. — И като й се усмихнах, минах покрай нея.
	— Ейми?
	Обърнах се и видях, че бе застанала пред отворената врата на спалнята си.
	— Да, миличка?
	— Мама купи онази свещ. Върху малката масичка.
	При тези думи, казани без никаква връзка, освен с онова, което ставаше в главата й, аз се напрегнах.
	— Окей — отвърнах, когато Ашлин не продължи.
	— Беше по време на първото ни „пазаруване като голямо момиче“ — каза тя. — Бях на седем години. Аз си избрах пясъка.
	— Това е красива свещ, Аш — отбелязах, когато тя млъкна.
	— Тя я донесе вкъщи — продължи Аш, сякаш не бях казала нищо. — Татко се пошегува, както правеше винаги когато тя купеше някоя свещ. Че жените на пожарникарите не купували свещи. Ала всъщност не го беше грижа. Онова, което тя харесваше, харесваше го и той, защото харесваше нея.
	— Ашлин — прошепнах аз.
	Аш вирна брадичка.
	— Тя си я взе. Когато си тръгна. Взе си я.
	Кимнах.
	— Аз я откраднах — заяви тя. — Откраднах я и я върнах обратно.
	— Разбирам — казах меко.
	Брадичката й потрепери, очите й бяха приковани в мен.
	— Аш…
	— Тази свещ е моят чадър — прошепна тя, а после изчезна зад затворената врата на стаята си.
	Което беше добре, защото аз бях принудена да се подпра на стената — думите й ме бяха порязали толкова жестоко, че кръвта изтичаше от мен.

	* * *

	— Мамка му — измърмори Мики, обърнал глава на една страна. Беше се облегнал на таблата на леглото, свил краката си, обути в сиво долнище на пижама. Никога не го бях виждала по долнище от пижама. Но разбира се, когато двамата с Мики прекарвахме нощта заедно, децата обикновено не бяха в къщата.
	Аз седях по турски до него, облечена в една от тениските му.
	Току-що му бях разказала историята на Ашлин за свещта.
	— Мики…
	— Тя я донесе обратно. Забелязах го. Не казах нищо, защото се държеше особено и беше очевидно, че не иска да го споменавам.
	— Вероятно си постъпил мъдро.
	— За нея тази свещ символизира добрите времена. Преди майка й да се изгуби в бутилката. Когато нещата между майка й и мен бяха хубави. Когато всичко в семейството беше наред.
	Аз кимнах.
	Мики извърна глава и повтори:
	— Мамка му.
	Дадох му един миг, защото той се нуждаеше от него, макар че ме болеше да го гледам как страда за своето момиченце, преди да го посъветвам:
	— Най-добре остави нещата така, миличък.
	— Да — каза той, забил очи в завивката си.
	— Мики?
	Той вдигна глава.
	— Да?
	Аз го погледнах. Надникнах в красивите му сини очи, които сега бяха потъмнели от болка. Разтревожени за момичето му. Копнеещи да оправят нещата. Той беше закрилник, мъж, свикнал да дава всичко на онези, които обича. А сега беше безсилен пред лицето на грозните спомени, които се раждаха и в този момент.
	Искаше ми се да му кажа, че го обичам. Исках това да бъдат магическите думи, които бих могла да изрека и да прогоня божата му. Дори и да бе само един проблясък на щастие, да я залича за мъничко и да го накарам да полети в облаците.
	Ала беше прекалено рано. Никой от нас не беше стигнал дотам. Връзката ни се развиваше постепенно и това включваше всеки от нас да заеме мястото си в семейството на другия, така че в крайна сметка те да се слеят. Ето че щях да прекарам първата си нощ в леглото му, докато децата му бяха под същия покрив.
	И засега това ми стигаше.
	Така че дойдох по-близо и като го целунах първо по гърдите, а после в ямичката на шията, се сгуших в него.
	Ръцете му се обвиха около мен.
	— Добрата новина е, че тя сподели с мен. Това означава, че бих могла да видя как ще се развият нещата и да науча повече — отбелязах.
	— Да, това наистина е добра новина.
	Не изглеждаше особено убеден.
	Разбира се, той щеше да е принуден да вижда тази свещ всеки ден, вероятно десетки пъти на ден, знаейки точно какво означава тя.
	Реших да сменя темата.
	— Благодаря, че се погрижи за мен тази вечер.
	Мики изпъна крака и се обърна, притегляйки ме към себе си; зарови ръка в косата ми и като я сложи на тила ми, притисна лицето ми до шията си.
	— Мога да ти дам и още нещо — промълви той.
	— Нещо, което много умееш да даваш. Имах ужасен ден. Ала вечерта беше прекрасна.
	— Да.
	— Макар че, ако трябва да съм напълно откровена, не можеш да си припишеш цялата заслуга. Курабиите от оризово мюсли с фъстъчено масло и парченца шоколад също изиграха съществена роля.
	Усетих усмивката в гласа му, когато повтори:
	— Съществена роля?
	— Трябва обаче да си призная, че се поразтревожих да науча, че госпожа Макмърфи е знаела за тайната ми кодираща машина.
	Тялото му се разтърси от смях.
	Аз се сгуших още по-близо и го целунах по гърлото, след което заявих:
	— Но и ти помогна. Мъничко.
	— Радвам се, че можах да помогна… мъничко — отвърна той, като продължаваше да се смее тихо.
	— Освен това ти вероятно си единственият мъж на света, който обръща внимание на тоалетните принадлежности и притежава куража да влезе смело в отдела за козметика на мола, за да купи крем за приятелката си — отбелязах.
	Почувствах как се раздвижи и когато отметнах глава назад, видях, че бе свел поглед към мен.
	— Егоистично — заяви той.
	— Моля?
	— Скъсаш ли веднъж защитната лента, не можеш да го върнеш. А за теб би било доста кофти, при положение че ще прекарваш доста време в леглото ми, непрекъснато да си разнасяш нещата между двете къщи. Така че сега няма да е кофти.
	О, господи, прав беше.
	Защитната лента беше скъсана и сега… сега…
	Сега щях да имам повече време с Мики.
	Гласът му стана още по-нисък, когато отбеляза:
	— Можеш да пъхнеш няколко нощнички в чантата си и да ги оставиш в едно от чекмеджетата ми.
	Нямаше нищо против да си оставя някои неща в чекмеджето му!
	По тялото ми пробяга тръпка, докато се усмихвах широко.
	Мики видя усмивката ми, но разбрах, че бе почувствал и потръпването ми, когато го чух да казва:
	— Ще те чукам на сутринта, бейби, когато съм сигурен, че децата са излезли.
	— Окей, Мики.
	— А сега целуни мъжа си, за да мога да угася лампите.
	— Окей, Мики.
	Подчиних се на заповедта и макар че целувката не беше гореща и страстна, като всяка целувка с Мики, страшно ми хареса.
	След това той угаси лампите и отново ме притегли към себе си.
	Сгушена в прегръдките му, в потъналата в мрак стая, аз забелязах, че матракът на леглото му беше наистина добър.
	Също като моя.
	Матраци, на които можех да спя щастливо.
	Наистина щастливо.
	Защото щях да спя до Мики.


>	Глава 24
>	Очевидно

	— Нищо. Ни-щи-чко.
	Робин се обаждаше, за да ми съобщи какво бе показала инспекцията й на финансите на Магдалийн.
	— Никакви несъответствия? — попитах аз, докато се щурах насам-натам из спалнята, приготвяйки се за тазвечерната веселба. — Нищо съмнително?
	— Нищо съмнително. Направих някои проучвания. Нали се сещаш, намерих други градчета със същите размери, в същия регион и с подобно разпределение на богатството. Дори прегледах длъжностните характеристики и нивото на заплатите. Всичко е изрядно. С изключение може би на това, че възнагражденията в Магдалийн като че ли са малко по-високи. Разбира се, вие сте крайбрежен град и окръг, следователно населението е по-заможно, а цените са по-завишени, така че в това няма нищо чудно.
	Наистина си беше свършила работата. Бях впечатлена.
	И едновременно с това — разочарована.
	Не знаех защо, тъй като не знаех и какво бях очаквала да открия.
	Може би всички пожарни станции в градчета като Магдалийн имаха скапани микровълнови печки, овехтели кухни и стари телевизори (докато някой не се погрижи да им бъдат дарени нови, разбира се).
	Въпреки че не знаех какво ме бе подтикнало да проверя, радвах се, че съм го направила, ако не за друго, то поне за да съм сигурна, че няма нищо подозрително. И все пак би ми харесало да се бях натъкнала на нещо, за което да се хвана, така че момчетата да могат да си поискат свястна кухня.
	Ала това беше то.
	Така че реших да поизчакам известно време, защото последната ми успешна намеса още бе доста прясна, след което щях да събера останалите пожарникарски съпруги, приятелки и съпруг/гадже (каквото и да беше положението с Мисти), за да организираме инициатива за набиране на средства за нова кухня.
	Всичко, от което се нуждаехме, бяха уреди и шкафове. Мики имаше опит като ръководител на бригада работници, така че с неговата помощ момчетата и сами можеха да ги монтират.
	С моя опит в набирането на средства щеше да бъде съвсем лесно.
	— Благодаря, сладичката ми — казах на Робин.
	— Страшно разочароващо — отвърна тя. — Надявах се да открия нещо пикантно. Амелия Хатауей изобличава корупция в малко градче в Мейн.
	— Аз пък се радвам, че в малкото градче в Мейн няма корупция, при положение че живея в него.
	— Е, права си — съгласи се Робин и аз долових усмивката в гласа й. — Хей, щом така и така съм те хванала, Лор ми е звънял, докато бях на пилатес. Ще му се обадя, след като с теб затворим, но имаш ли представа защо ме търси?
	Сърцето ми прескочи един удар.
	— Аз… не, нямам — излъгах.
	— Може би ще идва в града — предположи тя разсеяно. — Обикновено, когато го прави, ти си тук, така че го научавам от теб и ти организираш веселбата. Ала сега теб те няма.
	— Може би — отговорих уклончиво аз.
	— Надявам се, че наистина има намерение да дойде, и страшно се радвам, че се е сетил за мен, въпреки че ти не си тук. Той е един от тримата добри мъже, освен баща ми и надявам се, твоето сладурче.
	Страшно се радвах, че тя се радва, радвах се и че мисли така за Лори.
	— Най-добрата ми приятелка и големият брат да бъдат заедно, дори и без мен. И аз страшно се радвам — заявих уж невинно, а всъщност многозначително, макар и само за мен.
	— Надявам се единствено да не доведе и Ледената кралица — измърмори тя.
	Предпочетох да не отговарям на тази забележка.
	— Така или иначе, ще му звънна — довърши Робин.
	— Чудесно, сладичката ми. А сега трябва да затварям. Имам планове с Мики и децата му.
	— Прекрасно, миличка. Ще те оставям.
	— Окей. Ще се чуем по-късно.
	— Да. Да си изкараш страхотно — пожела ми тя.
	— Благодаря. И да ми кажеш защо ти е звънял Лор.
	— Обещавам. Чао.
	— Чао, Робин.
	След като затворихме, аз грабнах един шал от рафта, якето, което исках, от закачалката й изскочих от дрешника, за да си взема чантата и ключовете, да заключа и да изтичам у Мики.
	— Е, добре, вече със сигурност закъсняваме! — извиках аз.
	— Идвам! Идвам! Само две секунди! — изкрещя Килиън от банята.
	Стоях в коридора у Мики и се взирах в часовника си, но обърнах глава, когато чух една врата да се отваря.
	Ашлин излезе от стаята си.
	— Вървете без мен, Ейми.
	След което отново се върна в стаята и затвори вратата.
	Мамка му, трябваше да тръгнем още тази минута. Какво щях да правя с Ашлин сега?
	Ала докато си задавах тези въпроси, почувствах, че всъщност не съм изненадана от решението й да не дойде.
	Преценявайки, че моментът е подходящ (след като Ашлин бе излязла от черупката си, за да бъде със семейството си и да се погрижи за мен в сряда вечерта), снощи Мики бе решил да седне и да си поговори с нея.
	Изобщо не беше минало добре. Последвала бе драма, включваща викане и „Всичко си е наред“, което, след като Мики я беше притиснал, се бе превърнало в _Никога няма да разбереш, татко!_, още викане и тръшкане на врати. По-късно Ашлин се беше поуспокоила, но се беше затворила в себе си.
	Знаех го, защото Мики ми беше разказал всичко.
	А сега аз бях тук, за да заведа децата на заседанието на Общинския съвет, което се надявахме да приключи с гласуване, одобряващо назначаването на пожарникар на пълен работен ден. Което бе първата стъпка към това, Боби да почувства, че станцията е в добри ръце и следователно вече може да се пенсионира, оставяйки Мики на своето място.
	Мики не беше с нас, защото беше на среща в пожарната. Докладът на пожарния инспектор беше пристигнал с обезпокояващата констатация, че действително става дума за умишлен палеж. Начинът на действие не приличаше на нито един подобен пожар в Мейн, ала след като бе получил доклада, шериф Кърт бе провел разследване и бе открил, че подобни палежи е имало в Невада, Колорадо, Уайоминг и Минесота.
	Което означаваше, че е възможно в Магдалийн да има подпалвач. Ето защо в момента момчетата от Пожарната станция получаваха инструктаж от командира и шериф Кърт, след което всички (с изключение на онези, които бяха дежурни) щяха да отидат на заседанието в Общинския съвет, където ние тримата щяхме да се присъединим към Мики.
	За да пристигнем навреме и да си намерим места, трябваше да тръгнем веднага.
	Тъкмо се мъчех да измисля план, когато Килиън излезе от банята и аз се сепнах.
	— Как ти се струва? — Той си посочи косата, която изглеждаше влажна и стърчеше във всички посоки, сякаш го беше ударил ток като в някое анимационно филмче.
	— Ъм… — измърморих, чудейки се какво да кажа, при положение че онова, което си мислех, изобщо не беше добро.
	— Сега изглежда рошава, но ще се слегне, когато изсъхне — информира ме той.
	Имах известен опит, като се има предвид, че само в рамките на две седмици синът ми беше преминал от фаза, в която изобщо не го беше грижа за това, как изглежда, в такава, в която то бе страшно важно. Ето защо знаех, че мъжка коса, обработена с продукт, който се очаква да изсъхне, не стърчеше във всички посоки.
	— Колко точно си сложи? — попитах, докато той се приближаваше с небрежна походка, досущ като тази на баща си, само дето неговата беше симпатична, а не секси.
	— Около половин чашка.
	Господи.
	— Трябва да ти кажа, хлапе, че се предполага да използваш количество с размерите на дребна монета.
	Той спря пред мен и очите му се разшириха.
	— Сериозно?
	— Аха. Ако си използвал колкото каза, ще изсъхне такава, каквато е сега.
	_И ще ти отнеме около три измивания, за да се отървеш от него…_ — нещо, което реших да не споделя точно сега, защото трябваше да тръгваме.
	— По дяволите! — извика той и се втурна по коридора.
	— Килиън! — извиках след него тъкмо когато вратата на банята се затръшна. — Трябва да вървим!
	— Две секунди!
	— По дяволите — прошепнах аз, решавайки да се погрижа първо за Ашлин, а после за Килиън, когато на вратата се позвъни.
	— Ще отвориш ли, Ейми? — провикна се Килиън.
	Нито звук откъм Ашлин.
	— По дяволите — повторих и се отправих към вратата.
	На прага стоеше хубава, дребничка жена с приятно окръглени форми и тъмноруса коса. Изглеждаше около пет години по-възрастна от мен, носеше привлекателни дрехи и голяма чанта и се взираше в мен с ококорени очи.
	— Здравейте. С какво мога да ви помогна? — попитах любезно.
	— Ти си Ейми — отвърна тя странно запъхтяно, сякаш бе останала без дъх, защото току-що бе пробягала няколко километра.
	Сепната от това, че знае коя съм, аз потвърдих предпазливо:
	— Да.
	Тя продължи да се взира изучаващо в мен още няколко секунди, а после заяви:
	— Аз съм Рианон.
	По дяволите.
	— Ъм… здрасти — повторих аз.
	— Мики тук ли е?
	— Не, в града е. Среща в пожарната. С децата тъкмо отиваме, за да се присъединим към него за заседанието на Общинския съвет.
	— А, да. Забравих — смотолеви тя, шавайки неспокойно. След това изпусна ключовете си, наведе се да ги вземе и отново се изправи, без да ме поглежда. — Ще му се обадя.
	— Искаш ли да му кажа, че си идвала?
	— Ами да, би било хубаво. — Тя понечи да се обърне, но спря и вместо това каза: — Ъм… благодаря.
	— Искаш ли да кажеш здрасти на децата? — предложих тихичко.
	Тя погледна зад мен и за миг по лицето й пробяга болка.
	— Не. Не искам да ви бавя. Ще се обадя и на тях.
	— Няма да е проблем — излъгах, въпреки че и така вече закъснявахме.
	Тя си погледна часовника и отново вдигна очи към рамото ми.
	— Общинските заседания обикновено започват в шест и половина, така че вероятно само ще ви забавя. Няма проблем. Скоро ще ги видя.
	— Добре тогава — отвърнах аз, все така тихо.
	— Ъм… да, ами… — Тя се раздвижи, сякаш се канеше да се обърне, но после отново се извъртя към мен и без да срещне съвсем очите ми, добави: — Ами довиждане.
	— Довиждане, Рианон. Радвам се, че се запознахме.
	И тогава тя най-сетне ме погледна право в очите и аз видях болката в тях.
	Това никак не ми хареса не само заради онова, което може би се криеше зад нея, но и защото не ми беше приятно да го видя.
	— Да, Ейми. И аз се радвам, че се запознахме.
	Насилих се да се усмихна.
	Тя опита да ми отговори със същото, но не успя, след което се обърна и забърза към колата си, паркирана на алеята.
	Проследих я с поглед, смутена от тази среща, но само за миг, преди да затворя вратата, отчасти, защото не исках тя да види, че я гледам, но най-вече защото наистина трябваше да накарам децата да се размърдат.
	Извадих телефона от чантата си и написах съобщение на Мики: „Закъсняваме. Ще ти пиша, когато тръгнем.“
	Само това. Новината за Рианон можеше да почака.
	Изпратих го и забързах към вратата на Ашлин.
	На нея имаше плакат на музикална група и хубавото бе, че не беше момчешка група. Всъщност той бе доказателство за това, че Ашлин има отличен вкус за музика.
	Почуках, след което натиснах бравата и надникнах вътре.
	Никога не бях виждала стаята й. Вратата й винаги стоеше затворена.
	Личеше си, че някога това е било стаята на малко момиченце, пълна с розови и лилави цветове, ала следите за това бяха затрупани от голяма бъркотия — навсякъде бяха пръснати носени дрехи, около телевизора бяха нахвърляни кутии от DVD-та, леглото беше неоправено, а стените бяха покрити с още плакати на различни групи.
	Имаше обаче и един филмов афиш. И това, че беше само един, ме притесни.
	Беше от филм с Ривър Финикс и Лили Тейлър, излязъл преди няколко десетилетия.
	„Бой с кучета“.
	Погледът ми се плъзна наоколо, забелязвайки изобилие от гримове и продукти за коса върху тоалетката й, покрити с видим слой прах, и я открих върху леглото, сред омотани чаршафи (и още захвърлени дрехи); беше облегнала гръб на таблата и държеше книга в ръка.
	Преди да успея да кажа каквото и да било, тя заяви:
	— Татко няма да има нищо против.
	Пристъпих малко по-навътре, но останах близо до прага.
	— Не мисля така, цветенце. Това е важен ден за станцията и ми се струва, че баща ви никога не би ви помолил да присъствате на някакво скучно общинско заседание, ако то не означаваше нещо за него. А и нали след това ще отидем на вечеря.
	— Мога да си намеря нещо за ядене и тук.
	— Така е, но подозирам, че ще ходим на вечеря не само защото сме всички заедно и след заседанието ще бъде прекалено късно да сготвим каквото и да е, а и защото той се надява, че ще имаме повод да празнуваме.
	— С Кил и татко може да го направите и без мен — отвърна Ашлин.
	Направих още една стъпка навътре, опитвайки се (не особено успешно) да избегна дрехите по пода.
	— Така е, ала баща ти не би искал да го направим. Би искал и ти да бъдеш там.
	Тя вирна брадичка.
	— Ейм…
	Изведнъж аз посочих афиша с глава.
	— Гледала ли си този филм?
	Очите й се стрелнаха към афиша, към мен, а после се спуснаха към стомаха ми.
	— Да. Имам го.
	— Старичък филм, за да ти харесва — продължих да човъркам аз.
	— Е, брат ми иска да бъде пилот на изтребител заради един още по-стар филм — изтъкна тя. — В нашето семейство обичаме филмите.
	Това не можеше да се отрече.
	— Нещо в този филм се докосва до теб, както Том Круз до брат ти? — притиснах я аз още мъничко, но го направих с усмивка; надявах се тя да се разкрие пред мен, макар да не вярвах, че наистина ще го направи.
	И с основание.
	Погледът й срещна моя.
	— Ами да. Очевидно.
	За мен изобщо не беше очевидно.
	Тя не каза нищо повече.
	Това не беше добре.
	— Какво, миличка? — попитах я. — Какво говори този филм на момиче като теб?
	Тя извърна поглед и в същия миг телефонът в ръката ми иззвъня.
	Сведох очи надолу и видях, че е отговор от Мики. „Разбрано. Доскоро.“
	Отново погледнах към Ашлин.
	— Аш…
	— Готово! Така по-добре ли е? — попита Килиън иззад гърба ми и с един скок се озова в стаята, приземявайки се насред дрехите (без изобщо да се впечатли) и разпервайки ръце.
	Сега косата му беше зализана като на италиански мафиот от филмите.
	— Много по-добре — излъгах аз.
	Той погледна към сестра си.
	— Е, добре. Да вървим.
	— Аз няма да дойда, Кил.
	Той я зяпна.
	— Ще дойдеш.
	— Няма.
	— Ще дойдеш.
	— Не, няма.
	— Да, ще дойдеш — настоя той, а после изрече твърдо: — Това е важно за татко.
	Ашлин понечи да каже нещо, но аз я прекъснах.
	— Ще дойдеш. Ставай, Аш. Сега, цветенце. Не бива да караме баща ти да чака.
	— Но аз…
	— Моля те, миличка — прошепнах. — Той разчита на мен да ви заведа и сега те моля да ми помогнеш да изпълня онова, което той поиска от мен.
	Беше рискована маневра, да заложа всичко на картата новото-гадже-подложено-на-изпитание. Мики никога не би ми го причинил.
	Ала се надявах, че Ашлин държи достатъчно на мен, на нас с баща й като двойка и на Мики, за да повярва, че аз съм тази, която иска да е сигурна, че ще даде на баща й онова, което е поискал и ще дойде с нас.
	— Добре де, все тая — измърмори тя и се оттласна от таблата на леглото.
	— Заплювам си мястото отпред в роувъра! — извика Килиън и се втурна към вратата.
	Ашлин се затътри към мен и аз се зачудих какво ли измъчваше красивото момиче на Мики.
	Нямаше да го открия тази нощ, ала трябваше да направя нещо.
	Така че хванах ръката й и я задържах, докато тя не спря и не вдигна поглед към мен.
	— Нещо не е наред с теб и макар че не искам още повече да влоша нещо, което очевидно е лошо, държа да знаеш, че това тревожи баща ти. Тревожи и мен. И двамата искаме да ти помогнем да го надмогнеш. Веднъж ти казах, че можеш да говориш с мен за всичко, и сега ти го повтарям. По всяко време, Ашлин. За всичко. Имаш ли нужда от мен, аз съм тук.
	— Окей, Ейми — отвърна тя и аз разбрах, че го казва просто за да ме накара да млъкна.
	Въпреки това кимнах, сякаш се бяхме споразумели, и й се усмихнах.
	— да вървим.
	— Ехо! Побързайте! — провикна се Кил от предната част на къщата.
	— Идваме! — извиках в отговор и излязох от стаята, следвана от Ашлин.

	* * *

	Пристигнахме в общината доста късно — почти всички места вече бяха заети и заседанието всеки момент щеше да започне.
	Мики не беше седнал. Когато прекрачихме прага, той стоеше настрани в дъното на залата и разговаряше с висок, много красив мъж с шерифска риза и значка, съчетани с дънки.
	Сякаш усетил присъствието ни, Мики се обърна в мига, в който влязохме.
	Кимна ни, аз му се усмихнах и той отново насочи вниманието си към мъжа, с когото разговаряше. Двамата размениха още няколко думи, потупаха се по раменете по начин, от който, сигурна бях, на мен би ми излязла синина, след което Мики се отправи към нас.
	Погледът му обходи малката ни групичка и се спря върху сина му.
	— Да нямаш предложение, на което не мога да откажа? — каза, когато спря пред нас.
	— Какво? — попита Килиън в отговор.
	Мики му се ухили широко, обви ръка около врата му и го притегли към себе си.
	— Нищо. — След това го пусна и погледна към Аш. — Здравей, момичето ми.
	Тя го погледна за миг и сведе очи към ръката му.
	— Здрасти, татко.
	А после погледите ни се срещнаха и той се наведе, за да докосне устните ми със своите.
	— Здравей — каза, когато се откъсна от мен.
	— Здравей и на теб — отвърнах аз.
	— Синът ми да не е скрил някой автомат в роувъра? — попита той и аз се усмихнах.
	— Вярвай ми, тази прическа е по за предпочитане пред първата — отвърнах.
	Очите му затанцуваха.
	— Ако всички са заели местата си, можем да започваме — разнесе се усилен от микрофон глас.
	— Да вървим — нареди Мики и се отмести, за да минем пред него, след което ни последва.
	Движейки се в групичка, ние минахме по пътеката между седалките, които приличаха на пейките в църква, само дето бяха по-малко, а мястото не беше украсено, ако не се брояха едно-две табла за обяви, информиращи жителите на Магдалийн за най-различни събития.
	Настанихме се на една пейка — Аш, Кил, аз и на края Мики.
	В мига, в който седнахме, един по-възрастен мъж на пейката пред нас, който до този миг ни беше следил с очи, се обърна към Мики. Имаше късо подстригана металносива коса, пооредяла отгоре, и червени бузи като Дядо Коледа.
	— Мик — поздрави той.
	— Боби — отвърна Мики и протегна ръка към мен. — Мисля, че не познаваш Ейми.
	Боби обърна усмихнатите си кафяви очи към мен и каза:
	— Не, но облизах трохите от една пластмасова кутия и успях да получа бегла представа за онова, което в магдалийнската пожарна станция вече са легендарни браунита.
	От думите му ми стана наистина приятно, така че се усмихнах широко и обещах:
	— Ще направя още и Мики ще ги занесе, когато и ти си там. — След това му подадох ръка. — Приятно ми е да се запознаем.
	Той се протегна над облегалката и я стисна:
	— И на мен. — След това отново насочи вниманието си към Мики. — Един бърз въпрос, синко. Да си се забъркал в нещо с Бостън Стоун?
	Застинах, усетила как Мики обръща очи към мен. Завъртях глава, улових погледа му и облизах устни.
	— Разбирам — промърмори Боби и ние го погледнахме.
	— Защо питаш? — поиска да узнае Мики.
	Преди Боби да успее да отговори, в залата се разнесе глас:
	— Заседанието на Общинския съвет на Магдалийн е открито.
	— По-късно — оформи беззвучно Боби и се обърна напред.
	— Миличък — повиках аз Мики.
	— Задник — заяви той и добави: — Не се тревожи, Ейми.
	След това насочи вниманието си към предната част на залата, където зад висока, дълга маса седяха петима души.
	Мъжът в средата говореше нещо, но аз си мислех за Бостън Стоун и това, че явно най-сетне беше схванал намека и бе престанал да ми се обажда. Бяхме отишли на една-единствена среща. Бяхме споделили една-единствена целувка (е, добре, една и половина).
	Онова, което не бяхме направили, бе да се обясним в любов.
	Така че каквото и да правеше, свързано с Мики, то не можеше да има нищо общо с мен.
	Нали?
	Най-различни въпроси бяха повдигнати и гласувани, без никакъв коментар от страна на присъстващите, като се има предвид, че залата беше наполовина празна, а аз подозирах, че и това бе повече от обикновено, тъй като тази вечер на заседанието присъстваха и доброволците от Пожарната станция.
	Очевидно бе, че гражданите на Магдалийн не вземаха особено дейно участие в работите на града, и като виждах колко скучни бяха тези работи, не можех да ги виня.
	Аш и Кил играеха на телефоните си (заради положението с Рианон, Кил все пак беше получил свой собствен телефон), когато се стигна до въпроса за отпускането на допълнителни средства за Магдалийнската пожарна станция.
	Очевидно най-големият шеф, който седеше в средата, беше очаквал предложението да бъде гласувано без никакви възражения, защото едва беше попитал дали някой от присъстващите иска да каже нещо, преди да вдигне ръка, без да забелязва раздвижването в залата, започна:
	— Много добре, в такъв случай да гла…
	— Един момент, съветник Уитфийлд — разнесе се глас, който познавах.
	Погледнах настрани и видях как Бостън Стоун се приближава с арогантна походка към пътеката в средата на залата.
	— Разбира се, Бостън, заповядай на подиума — покани го главният шеф, който очевидно се казваше господин съветник Уитфийлд.
	Бостън направи именно това и като остави едно привлекателно кожено куфарче върху подиума пред себе си, извади някакви документи и започна:
	— Съдейки по въпроса, предложен за гласуване, мога само да се досещам, че общинските ни съветници нямат представа, че случаите на пожари на територията на страната са намалели драстично през последното десетилетие. — С тези думи той вдигна листовете, които беше извадил и ги размаха арогантно.
	Намекът, че съветниците не бяха проучили въпроса както трябва, не им убягна и съвсем ясно си пролича, че това никак не им хареса.
	— Наясно сме с този факт, Бостън — отвърна съветник Уитфийлд, давайки глас на недоволството им.
	— В такъв случай, признавам си, съм любопитен да узная защо искате да отпуснете допълнителни средства за тази дейност, когато всъщност би трябвало да ги намалите.
	До мен Мики се изпъна, децата вдигнаха глави от телефоните си, а моите ръце се свиха в юмруци.
	— Имайки предвид функцията им и колко важна е тя за безопасността на общността, не мога да си представя, че на когото и да било ще му се досвиди за средствата, които Пожарната получава в момента — заяви една общинска съветничка отляво.
	— Аз съм гражданин на Магдалийн и правя именно това — отвърна Бостън.
	— Мога само да предполагам, че ти си малцинство.
	— Не е нужно да предполагаш каквото и да било, Луиз — каза Бостън снизходително и размести листовете пред себе си. — С тази цел, позволете да ви връча искане, одобрено от членовете на „Клуба“, настояващо гласуването по това предложение да бъде отложено, докато не бъде проведено задълбочено проучване на необходимостта от противопожарна служба и средствата, отредени за нея. След което настоявам изготвеният доклад да бъде направен достъпен за гражданите, преди въпросът да бъде подложен на всеобщо гласуване.
	Боби се обърна, за да хвърли мрачен поглед на Мики и да оформи едно беззвучно „Задник“, преди отново да погледне напред.
	Съветник Уитфийлд вдигна примирено ръка и каза:
	— Нека да погледна, ако нямаш нищо против, Бостън.
	— Ни най-малко — измърмори Бостън в микрофона пред себе си, след което връчи документите на Уитфийлд и се върна на подиума. — Както можеш да видиш в приложението, немалка част от бизнесмените в този град, поставили името си под това искане, са разтревожени за този въпрос.
	— С други думи, богаташите се имат за много важни и си мислят, че заради парите си заслужават повече внимание, побеснели са за нещо, което никой от нас не разбира, но ако стане на тяхната, това ще ни изложи на опасност — обади се някакъв мъж от залата.
	Уитфийлд вдигна очи от документите, които разглеждаше, и погледна над очилата за четене, които си беше сложил.
	— Том, ако имаш да кажеш нещо, защо не го направиш, когато ти дойде редът да застанеш зад подиума.
	— А дотогава да слушам тия тъпотии? — отвърна Том, който се оказа същият Том, който държеше „Бараката“ на кея.
	— На това заседание всички имат право на глас и ако някой гражданин поиска да сподели мислите си със съвета, като служители на този град, наше задължение е да го изслушаме — обади се друг от съветниците.
	— Не и ако мислите им са пълни глупости и не си заслужават времето ви — не отстъпваше Том.
	В залата се разнесе хихикане, а когато погледнах към Мики, видях, че той се усмихва, навел глава.
	— Том… — започна съветникът, ала друг глас, надигнал се в залата, го прекъсна.
	— Това е лудост. Момчетата в Пожарната са доброволци. И тази седмица си рискуваха задниците, за да не допуснат целият кей да бъде опожарен, както можеше да стане.
	— Ще те помоля да не държиш груб език, Джеф — заяви твърдо общинската съветничка на име Луиз.
	— А как иначе да го кажа? — попита Джеф. — Огънят и щетите от него затвориха цялата търговска част, а ако се беше случило най-лошото, пожарът можеше да отнесе и онези, които се бореха с него. На това аз му казвам да си рискуваш задника. Сега, не се засягай, Луиз, но не съм чул да си била там и да гасиш пожара. И определено не съм чул Стоун да го е направил.
	През редиците отново се разнесе сподавен смях.
	— Те не искат заплати за всички — провикна се някой друг. — Искат една заплата за един човек. Градът е на повече от двеста години и никога не сме плащали на нито един пожарникар. Плащаме единствено на командира, а той отговаря за целия окръг, така че заплатата му дори не идва изцяло от нас. Смятам, че е крайно време да го направим. Къде ти, ако зависеше от мен, те всички щяха да получават заплата.
	— Точно така — заяви Джеф.
	— Съгласна съм — обади се някаква жена.
	— Какво ще кажете за това? — Том се изправи и се огледа наоколо. — Кой е съгласен, гласуването да бъде отложено, за да могат общинските съветници да се поогледат и да намерят проклетите пари, за да плащат на всичките ни момчета, които носят пожарникарски шлемове.
	— Аз! — провикна се Джеф.
	— И аз — извика жената.
	— Аз също! — обади се още един мъж и се изправи.
	— Бройте и мен! — добави някаква жена и също стана на крака. — Ако не го направим, какво следва? Ще помолим всички подчинени на шерифа също да си вършат работата като доброволци? Това е лудост!
	Разнесе се удар с чукче и съветник Уитфийлд извиси глас:
	— Тишина!
	Том обаче нямаше намерение да запази тишина. Той погледна към Бостън и заяви:
	— Знаеш ли, Стоун, само защото едно красиво момиче предпочита един пожарникар пред теб, не означава, че всички момчета в станцията трябва да плащат за това, че са те отсвирили. Доколкото знам, получавал си същия урок поне още веднъж, така че си извади поука, синко. Един ден може и да забършеш някое момиче, ако престанеш да се държиш като задник.
	О, господи, говореше за Мики и мен.
	Малък град.
	Някой да ме убие.
	Усетих как бузите ми пламват и се сниших в стола си, когато няколко чифта очи се обърнаха към нас с Мики.
	Да.
	Незнайно как те всички знаеха.
	Някой… да ме убие.
	— Ама че готино, татко — обади се Килиън под носа си… или поне като за момче на неговата възраст, което означаваше силно. — Бил си Бостън Стоун за Ейми? Страхотно!
	— Тишина! Ред в залата! — разпореди се Уитфийлд и отново удари с чукчето си.
	И преди някой да успее да не се подчини, погледна Бостън над очилата си за четене и продължи:
	— Прегледах това набързо, Бостън, и съжалявам, че трябва да ти го кажа, но въпросът, който обсъждаме в момента, бе представен на вниманието на магдалийнци преди четири месеца, съгласно обичайните ни процедури. Това означава, че всички са имали предостатъчно време да го разгледат най-подробно и да споделят каквито и да било свои притеснения с нас или да присъстват на заседанието, за да се изкажат. Имената в този списък представляват съвсем незначителен процент от жителите на града ни, поради което мнението им няма никаква тежест на това заседание.
	— Успя ли да видиш имената в списъка както трябва, Уитфийлд? — попита Бостън заплашително.
	— И още как — отвърна Уитфийлд незабавно и метна листовете настрани, така че жената, която седеше от лявата му страна да ги вземе. — И ще се възползвам от тази възможност, за да споделя с теб новина, на която не възнамерявах да дам гласност преди следващите избори — двамата със Сю се местим във Флорида следващата година и нямам намерение да се кандидатирам отново. Ала намекът ти, че имената в този списък, някои от които са дарявали средства за предишните ми предизборни кампании, биха могли да имат някакво влияние върху мен, докато изпълнявам служебния си дълг, е крайно неприемливо.
	Тонът му, който казваше, че този намек е не просто неприемлив, а обиден, клеветнически и напълно недопустим, накара цялата зала да притихне, а онези, които бяха станали, седнаха по местата си.
	— Не исках да кажа нищо такова — възрази Бостън.
	— Напротив, искаше, и още как — процеди Уитфийлд.
	Аз се усмихнах и реших, че главният ни общински съветник наистина ми харесва.
	— А сега — продължи той, — в случай че нямаш какво да добавиш, ще те помоля да освободиш подиума, така че ако някой друг иска да се изкаже, да може да го направи. — Погледът му обходи залата. — Държа да ви напомня обаче, че всички сте имали възможност да се запознаете с предложението, преди да дойдете на днешното заседание. Няма да допуснем вотът да бъде отложен, нито на гласуване да бъде подложено друго предложение. Ако смятате, че общината трябва да отпусне възнаграждения на всички членове на пожарната ни команда, отправете ново искане, което да бъде проучено от съвета, предложено за обсъждане и подложено на гласуване на по-късна дата. Нека все пак ви предупредя, че този град разчита изключително много на добрата воля и щедростта, с която нашите пожарникари ни дават от своето време и умения, и прекрасно го осъзнаваме. Ако можехме да си позволим да им плащаме, щяхме да го направим. Но ако този град е съгласен на по-високи данъци, за да бъде постигната тази цел, това също може да бъде обсъдено.
	— Искаме само едно момче, Уит! — провикна се Боби, а после обърна глава към една изключително привлекателна жена със страхотна коса и атлетична фигура, която си личеше, въпреки че виждах само главата и раменете й. Тя седеше през една пейка от него и сега го погледна през рамо с подразнено изражение. Боби довърши: — Или момиче! Все тая!
	А, ето коя беше; пожарникар Мисти.
	— В такъв случай нека се погрижим да ви го осигурим — отвърна Уитфийлд и отново погледна към подиума.
	— Бостън, седни си, ако обичаш.
	Бостън го изгледа яростно, след което се обърна и без да поглежда никого, мина по пътеката в средата и излезе, без дори да изчака гласуването.
	Не можех да повярвам, че се бе опитал да изложи целия град на опасност само защото беше ядосан, че съм с Мики.
	Ала очевидно го бе направил, защото беше ядосан, че съм с Мики.
	Което означаваше, че Мики е бил дори още по-прав, отколкото си мислех, когато онзи път ми беше казал да не излизам с него.
	Блестящо.
	— Някой друг иска ли да каже нещо? — попита Уитфийлд.
	Из залата се разнесе шепот, но никой не се качи на подиума.
	— Отлично, в такъв случай да гласуваме. Всички, които са за отпускането на допълнителни средства за назначаването на пожарникар на пълен работен ден, да вдигнат ръка.
	Пет ръце се вдигнаха във въздуха и аз се усмихнах широко.
	— Никой не е против, предложението се приема — обяви Уитфийлд. — А сега, следващата точка в дневния ред…


	— Е, как се чувстваш, задето не прие съвета ми за онзи задник? — измърмори Мики в ухото ми.
	Тонът му не беше ядосан.
	А закачлив.
	И покровителствен.
	Аз го изгледах с присвити очи.
	Той ми отправи широка усмивка, а после ми даде една бърза целувка.
	Когато тя свърши, аз продължавах да го гледам свирепо, което го накара да се засмее.
	— Подочух, че си е наумил нещо — прошепна Боби, обръщайки се отново към нас, докато Уитфийлд продължаваше да говори. — Добрата новина е, че всичко мина. Още по-добрата новина — усмихна се той — е, че назначаването на нов командир се извършва от специално подбран екип от общината. Нищо няма да бъде подлагано на гласуване. Освен това този екип се подбира измежду тях, така че няма да минат месеци, преди да включат някого, който, така или иначе, ще приеме първоначалното ми предложение. Което означава, че когато те предложа, мястото е твое, синко.
	— Да, Боби, това е добра новина — отвърна Мики.
	Очите на Боби се спряха върху мен.
	— Сериозно ли си излизала със Стоун?
	— Не. Беше само една среща. И го направих, преди с Мики да се съберем, защото Мики се държеше страшно властно и аз му бях ядосана.
	— Основателна причина. — Боби изрече думите като очевидната лъжа, която бяха.
	— Ще ви поканя на вечеря, ще обясня цялата ситуация на жена ти и ще я оставя тя да ти я обясни — заявих аз.
	Очите на Боби пробляснаха и той измърмори:
	— А.
	— Това тук приключи, Боби, време е да нахраня семейството — заяви Мики и се надигна.
	— Окей — каза Боби и отново погледна към мен. — Радвам се, че се запознахме, Ейми. С нетърпение очаквам обещаната покана за вечеря и браунитата ми.
	Взирайки се в добрите му очи, усетих, че и аз я очаквам с нетърпение.
	— Ще го организираме — уверих го и също се изправих след Мики.
	— Окей. Доскоро, миличка.
	— Доскоро, Боби.
	Боби погледна към Килиън, който вървеше след нас, и го поздрави:
	— Момчето ми.
	— Чичо Боби — отвърна Килиън и плесна ръка в неговата.
	След това на ред беше Аш.
	— Веднъж мина покрай чичо си Боби, без да му дадеш целувка, хубаво момиче. Гледай да не се повтаря.
	— Чичо Боби — измърмори тя и се наведе, за да го целуне, след което забърза да ни настигне.
	Минахме заедно по пътеката между пейките, излязохме от залата, а после и от общината и Мики ни спря на тротоара.
	Аз вдигнах очи към него.
	— Радваш ли се?
	Той ми се усмихна.
	— О, да.
	— Страхотно, татко! Ще бъдеш командир! — възкликна Килиън и се хвърли към баща си, който го улови в прегръдките си и го стисна. Килиън му отвърна със същото.
	— Наистина е страхотно, татко. Радвам се за теб — смотолеви Ашлин, когато Килиън се отдръпна настрани, и макар и с наведена глава, даде на баща си странична прегръдка от сърце.
	— Благодаря, момиченцето ми — промълви той с устни до косата й, очевидно, без да го е грижа, че е мазна.
	Не я остави да отиде далеч, задържайки я до себе си, като обви ръка около раменете й, и ни попита:
	— „Лобстър Маркет“, „Брийз Пойнт“ или „Тинк“?
	Моят избор беше „Лобстър Маркет“ или „Брийз Пойнт“, защото първото място беше прекрасно, а второто никога не бях посещавала, но бях чувала, че е добро.
	— „Тинк“! — провикна се Килиън в същия миг, в който Ашлин каза:
	— „Тинк“.
	И така, дори без да гласуваме, аз се оказах малцинство.
	— Ейми, бейби? — попита ме Мики.
	— Абсолютно — заявих. — „Тинк“.
	Килиън се втурна към колата ми, викайки:
	— Аз ще се возя с Ейми!
	Мики завъртя дъщеря си, но едновременно с това ми протегна ръка. Аз я улових и Мики тръгна с двете си момичета близо до себе си, водейки ни към колите.
	Единственото, което се случи по време на това кратко пътуване, бе, че видяхме високия, красив шериф, с когото Мики беше разговарял по-рано, застанал с гръб към нас между някаква кола и един форд експлорър, боядисан в шерифските цветове и носещ шерифския знак на вратата си.
	Говореше по телефона и го чух да казва рязко:
	— Проблемите са те последвали от Денвър? — И преди онзи от другата страна, да бе имал време да му отговори, настоя: — Отговори ми!
	Погледнах към Мики и повдигнах вежди.
	Той сви рамене.
	Не настоях и ние отидохме в „Тинк“. Килиън и аз — с моята кола, Ашлин и Мики — с неговата.
	И този път хамбургерите бяха феноменални. Ала мястото все още ме плашеше.

	* * *

	— Аха. Окей. — Пауза. — Аха, разбрах. Забравила си. Няма нищо. Оценявам това, че се появи.
	Мики крачеше напред-назад в стаята си, облечен само по долнище на пижама (отново фланелено, но този път тъмносиньо), широките му гърди и мускулестият му корем бяха голи.
	При обикновени обстоятелства бих била запленена от тази гледка.
	Ала тъй като му бях разказала за посещението на Рианон и той разговаряше с нея по телефона, докато аз седях по турски върху леглото му, в една от нощничките си, реших да им дам поне мъничко уединение.
	Направих го, като откъснах очи от моя мъж и насочих вниманието си към собствения си телефон, за да напиша съобщение на Робин.
C>
	„Обади ли се на Лори?“
C$
	Изпратих го, след което посегнах към крема, който Мики ми беше купил и който стоеше върху нощното му шкафче.
	Тъкмо го втривах в кожата си, когато получих отговор.
C>
	„Да. Ще идва в града. Иска да се видим.“
C$
	Пръстите ми стиснаха силно апарата и едва се сдържах да не замахна тържествуващо с юмрук във въздуха.
	Вместо това й пратих ново съобщение.
C>
	„Прекрасно, ще отидеш ли?“
C$
	На което тя отговори много бързо:
C>
	„Разбира се, това е Лори.“
C$
	Разкошно.
	— Окей, Рианон. Би било хубаво. Както ти казах тази сутрин, положението с Аш не ми харесва — чух гласа на Мики и вдигнах очи към него. — Добре. Би било хубаво да го направиш. — Пауза. — Окей. Доскоро.
	Той свали телефона от ухото си и заобиколи леглото, за да отиде до нощното шкафче.
C>
	„Добре. Хубаво прекарване! Сега си лягам. Ще се чуем по-късно“, написах аз набързо и отново погледнах към Мики.
C$
	— Всичко наред ли е?
	Той кимна. Беше оставил телефона върху нощното си шкафче и тъкмо отмяташе завивките.
	Пъхна се в леглото, облегна се на таблата и насочи вниманието си към мен.
	— Както ти обясних, след като ми каза, че е идвала, тази сутрин разбуних кошера, като й разказах за сцената с Аш. Тя твърди, че също била забелязала влошаване, затова се появила, за да го обсъди с мен и може би да поговори с Аш. Била забравила за заседанието в общината. Каза, че когато децата отидат при нея, ще опита отново.
	— Това е хубаво — прошепнах аз и в същия миг телефонът ми се обади.
	Погледнах го и видях:
C>
	„Лека нощ, сладичката ми. Нагушкай сладурчето си заради всички самотни дами.“
C$
	Оставих телефона на нощното шкафче с широка усмивка… която бързо угасна, когато се обърнах към Мики.
	— Гледал ли си филма „Бой с кучета“? — попитах го.
	— Не, нов ли е? — попита той на свой ред и веднага предложи: — Ако искаш да го гледаме?
	Наместих се така, че да го гледам право в лицето, и усетих как чертите ми се смекчиха от предложението му, но и като подготовка на онова, което трябваше да направя.
	— Не, бейби, това е стар филм. Аш има негов афиш на стената си.
	Очите му се разфокусираха, преди отново да се спрат върху мен.
	— Недей да обръщаш много внимание на стаята й. Тя е истинска кочина.
	Така беше и един по-строг баща вероятно би направил нещо по въпроса, но аз не казах нищо.
	Вместо това попитах:
	— Знаеш ли какво е бой с кучета?
	Веждите му се сбърчиха.
	— Всички знаят, Ейми.
	— Не — отвърнах тихичко и се приведох към него, подпирайки се на леглото между нас. — Бой с кучета в смисъл на гадна игричка, при която банда момчета си играят с едно момиче.
	Цялото му тяло застина и той впери изпепеляващ поглед в мен.
	— Знаеш — прошепнах.
	— Да не искаш да ми кажеш…
	Гласът му затихна, сякаш не беше в състояние да довърши.
	— Не знам. Повдигнах въпроса пред Ашлин, но не стигнах много далеч. Попитах я дали този филм й говори и тя каза: „Очевидно“. Не можах да изкопча нищо повече, преди Кил да ни прекъсне.
	Сякаш му костваше усилие да го изрече, Мики процеди:
	— Ако някакви нищожества са играли тази игра с нея, ти си момиче, мислиш ли, че би си сложила онзи афиш на стената?
	Аз поклатих глава.
	— Не знам. Лично аз не бих. Не бих искала нищо да ми го напомня. Ала, Мики, в онзи филм момчето се влюбва в момичето. Отива на война и се връща при нея.
	— Не…
	— Онова, от което се страхувам, миличък, е, че тя се идентифицира с невзрачното пълничко момиче в онзи филм и може би по един перверзен начин гледа на него като надежда за бъдещето си. Имай предвид, че актрисата в онзи филм е необикновена и е красива по толкова много начини. Ала тревогата ми е, че Аш не вижда всички тези начини.
	— Напоследък се тревожа за теглото й — промълви Мики.
	— Недей. Не това е проблемът — заявих аз твърдо. — Тя има няколко килограма в повече, но не са много. Освен това е хубава и сладка. Мъничко е срамежлива, но то е симпатично. И вероятно изключително ясно си дава сметка за теглото си, въпреки че изобщо не е дебела. Би било грешка да го споменеш на този етап. В твоите очи тя трябва да се чувства единствено красива, независимо от всичко. Проблемът е, че това е само един симптом от много други, които включват и липсата на грижи за външния й вид. За момиче на нейните години, това ме тревожи. Не казвам, че трябва да се плеска с огромни количества грим и всеки ден по цял час да си прави прическата. Но според мен тя дори не се къпе, Мики.
	— Аха, това, че го споменах, беше причината снощи да стане скандал — напомни ми той.
	Аз кимнах.
	— Надявам се, че Рианон ще успее да я накара да проговори. Но ми се иска да прекарам този уикенд с вас, в случай че ми се отвори друга възможност.
	— Значи, си тук, бейби, и това ме радва не само защото искаш да се погрижиш за момичето ми.
	Аз му се усмихнах.
	Той не ми се усмихна в отговор, а вдигна ръка и прокара пръсти през бретона ми.
	— Не каза много за срещата си с Рианон, Ейми.
	— Свърши много бързо и беше изненада и за двете ни.
	— И тя се държа добре с теб? — попита той, въпреки че вече го бях уверила, че е така.
	Кимнах отново.
	— Безпокои се за момичето ни — каза той. — Смятам, че това е добър признак. Може би най-сетне е решила да се вземе в ръце.
	— Тревогата за децата й много лесно може да накара една майка да се стегне.
	Мики се усмихна широко.
	— Да.
	— Ако моите деца бяха в състояние да преминат през онова, което им се наложи да преживеят, и да се съвземат, значи, всичко е възможно.
	Усмивката му угасна и той повтори колебливо:
	— Да.
	— Да — твърдо заявих аз.
	Мики смени темата.
	— Цяла нощ ли ще седиш така, или ще дойдеш в леглото при мен?
	— Ще дойда в леглото при теб.
	— Ами направи го тогава.
	Аз се надигнах.
	— Нали ти е ясно, че именно държание като това ме подтикна да изляза на среща с мазния Бостън Стоун.
	Мики ме зяпна и попита невярващо:
	— Значи, сега онази простотия е по моя вина?
	— От самото начало е по твоя вина — заявих високомерно, а после извиках, защото той се протегна и ме дръпна към себе си.
	Паднах върху гърдите му. Ръката му се обви около тялото ми и той се завъртя към мен, издърпвайки завивките, върху които бях легнала, за да ни наметне с тях. След това угаси лампите върху нощните шкафчета и ни намести в средата на леглото.
	— Да разбирам, че обсъждането на Бостън Стоун приключи — отбелязах аз.
	— Това име, изречено в това легло, означава, че жена ми ще бъде напляскана.
	Аз млъкнах.
	За миг.
	А после попитах:
	— Може ли да довършим обсъждането в моето легло?
	Усетих усмивката в гласа му, когато измърмори:
	— Многознайка.
	Усмихнах се, заровила лице в гърдите му.
	Бяхме притихнали, сгушени един в друг, и аз вече се унасях, когато Мики ме повика:
	— Ейми?
	— Да, миличък?
	— Ако научиш, че някакви момчета са причинили това на момичето ми, недей да ми го казваш. Оправи го сама. Разрови надълбоко и го извади на повърхността. Накарай я да го сподели с майка си. Ала недей да го казваш на мен.
	Знаех какво се опитва да ми каже.
	— Мики — прошепнах.
	— Тя е красива — заяви.
	— Знам.
	— Трябва да бъда отговорен. А не мога да бъда отговорен с нещо такова.
	Да, знаех какво се опитва да ми каже.
	— Окей, Мики. Но имай предвид, че според мен не би държала афиша на стената си, ако това действително се бе случило с нея.
	— Добре — изсумтя той.
	— Добре — повторих аз.
	— Окей, Ейми.
	— Забрави за това и заспивай, бейби.
	Той си пое дълбоко дъх и още по-силно ме притисна до себе си.
	Изпусна дъха си, но не и мен.
	— Лека нощ, бейби.
	Целунах го по гърдите и отвърнах:
	— Лека нощ, Мики.
	Дълго не можах да се унеса отново, защото прекарах доста време, надявайки се, че с всичко, което се случваше с Рианон и Ашлин, не бях излъгала, и семейство Донован действително могат да се съвземат.
	И да бъдат щастливи.
	— Здравей — започнах аз. — Каним се да излезем навън и да подхвърляме фризби. Хладничко е, но ще бъде забавно. Искаш ли да се присъединиш?
	— Не — отвърна тя. — Книгата страшно ми харесва, а съм съвсем накрая.


>	Глава 25
>	Късметът на ирландеца

	Късно на следващата сутрин почуках на стаята на Ашлин.
	— Да? — обади се тя.
	Отворих вратата и надникнах вътре. Заварих я да седи на леглото, със слушалки в ушите и книга пред себе си, все още облечена в безформената си пижама, което означаваше, че не беше взела душ.
	След като баща й я беше повикал за закуска, тя се бе показала, нахранила се бе заедно с нас и отново се бе затворила в стаята си.
	Погледнах към книгата й и видях, че това не е лъжа.
	— Окей, цветенце. Но когато я свършиш, ела при нас, ако си в настроение.
	— Окей, Ейми. Ако съм в настроение.
	Нямаше да дойде.
	— Е, добре. Надявам се да те видя отвън.
	Аш не отговори.
	— Приятно четене.
	Тя кимна, докосна айфона си, вероятно за да си пусне отново музика, и сведе поглед към книгата си.
	Преди да затворя вратата, аз отново обходих стаята й с поглед и изведнъж ме осени една мисъл.
	Моята дъщеря също бе имала очарователната стая на малко момиченце (нейната беше издържана в прасковено и розово).
	Още щом навърши единайсет години, тя започна да ни моли за промяна и тъй като аз си бях аз, но най-вече защото по онова време бяхме в първоначалните спазми на развода, докато тя стане на дванайсет, вече бях отстъпила.
	С тази мисъл поех по коридора и почуках на открехнатата врата на Килиън. Когато не получих отговор, надникнах вътре.
	Виждах стаята му за първи път и веднага разбрах, че очевидно бе имал склонност към опасностите още преди „Топ Гън“ — личеше си по самолетите по тапетите му.
	Ала това бяха детски самолетчета за малко момченце. Не бяха готини. Бяха рисувани и пъстри.
	Неговата стая също беше разхвърляна, но изобщо не можеше да се сравнява с бъркотията в тази на сестра му.
	Продължих надолу по коридора, към задната стая, където Мики стоеше зад големия диван със суитчъра на Магдалийнската пожарна, готов да излезе да играем фризби, ала приковал очи във футболния мач по телевизията.
	— Хей, къде е Кил? — попитах го.
	Той вдигна очи към мен.
	— В банята. Аш ще дойде ли?
	Поклатих глава и красивото му лице придоби разтревожено изражение, очите му се насочиха към коридора.
	— Преди Кил да се е върнал, може ли да те помоля за нещо? — казах, идвайки по-близо.
	— Давай.
	— Ще те помоля за нещо голямо, миличък — казах, идвайки още по-близо. — И можеш да ми откажеш.
	— За Аш ли става дума?
	Аз кимнах.
	— Давай тогава.
	Да, беше разтревожен.
	Но толкова добър баща.
	Кимнах отново и започнах:
	— Когато отидох да говоря с нея, забелязах, че под цялата бъркотия стаята й все още е украсена в стил „Ашлин като малко момиченце“. И си спомних, че когато стана на единайсет, Олимпия поиска нещо като за по-голямо момиче. Така че си помислих дали не ти се намира някоя заделена сумичка — вдигнах палец и показалец, за да покажа точно колко малка, — която бихме могли да използваме, за да освежим стаята й. Да отидем в магазина. Да й купим нови завивки. Може би една-две лампи. Да вземем малко боя и може би двете с нея бихме могли да пребоядисаме стените. Нищо екстравагантно, просто нещо ново.
	— Мислиш, че мрази стаята си? — попита Мики.
	— Мисля, че пораства и би било хубаво да знае, че си съгласен да го направиш за нея. Ала най-вече ми се иска да видя дали бих могла да събудя интереса й с нещо.
	За миг Мики изглеждаше страшно навит на тази идея, но после то се отцеди от лицето му.
	— Ако го направя за едното дете, бейби, трябва да го направя и за другото. Мога да намеря пари за Аш, но с всичко, което се случва тези дни, не съм сигурен, че ще успея да го повторя.
	— Съгласна съм. Но ако Аш се съгласи и Кил поиска същото, можеш да му кажеш, че ще го получи, когато стане на нейните години.
	— Добър план — кимна Мики.
	— Е, мога ли да го предложа? Ти ще ни кажеш с каква сума разполагаме.
	Мики погледна към коридора и отново към мен.
	— Да, Ейми. Добра идея. Давай.
	Усмихнах му се, а той обви ръка около шията ми и се наведе, за да докосне устните ми със своите.
	След това се отдръпна съвсем малко и попита:
	— Ще си вземеш ли якето?
	— Да.
	— Върви — нареди той.
	Тъй като се беше съгласил да ми позволи да се заема с преобзавеждането, реших да не го скастря за заповедническото му отношение и отидох да си взема якето.

	* * *

	По-късно този следобед, след като Аш не се появи, за да поиграе с нас, отново почуках на вратата й.
	— Да? — извика тя отвътре.
	Аз надникнах.
	— Здравей. Свърши ли си книгата?
	Очевидно я беше свършила или се беше отказала. Сега лежеше по корем на леглото, все още по пижама, а малкият телевизор на стойката беше сложен на пауза.
	— Аха.
	— Хубава ли беше? — попитах.
	— Аха.
	Пристъпих в спалнята и обявих:
	— Слушай, баща ти и Кил извадиха грила на верандата. Отидоха да вземат дърва, а после ще минат през хранителния магазин. Моята мисия е да се заловя с приготвянето на вечерята. По-късно ще хапнем навън и ще си направим сморс*.
	[* Популярен десерт, който се прави от маршмелоус, разтопени над огън и притиснати заедно с парче шоколад между две бисквити. — Б.пр.]
	— Звучи добре.
	Е, поне това беше нещо.
	Наклоних глава на една страна и предложих:
	— Какво ще кажеш да ми помогнеш за вечерята?
	— По средата на филма съм.
	Исках да настоя.
	Но не го направих.
	— Окей, миличка. — След това се огледах наоколо, уж нехайно, и я закачих: — Под цялата тази бъркотия стаята ти е сладка.
	Тя сви рамене.
	Аз разместих няколко дрехи, за да докосна една ваденка с маргаритка на стената, и продължих в същия шеговит дух:
	— Не съм сигурна, че „Imagine Dragon“* си пасват особено с маргаритки.
	[* Американска рок група. — Б.пр.]
	— Ами да — бе единственият й отговор.
	— Хей! — възкликнах аз, сякаш току-що ми беше хрумнала идея. — Обзалагам се, че ще успеем да убедим баща ти да поосвежим това място. Почти приключих с обзавеждането на моята къща и с удоволствие ще ти помогна. Можем да пребоядисаме. Да обиколим магазините и да вземем една-две нови лампи. Да направим тази стая достойна за „Imagine Dragons“.
	Аш с нищо не показа, че намира идеята за вълнуваща.
	— Не съм сигурна, че татко ще се съгласи.
	Аз дойдох малко по-близо до нея.
	— Той страшно те обича, цветенце. Знае, че порастваш, защото разчита на теб да се грижиш за Килиън, когато него го няма. Обзалагам се, че ще го направи на драго сърце.
	— Изглежда ми като много работа и пари, при положение че изобщо не ме е грижа за маргаритките.
	Вгледах се в нея, чудейки се дали пък украсата на стаята не й напомня за майка й, или пък се притеснява за финансите на баща си и колко ще му струва да направи това за нея.
	Не видях никаква емоция върху лицето й — неудобство, болка, нито дори колебание.
	Просто не я интересуваше.
	Кое момиче не го е грижа за стаята му?
	— Може ли все пак да попитам баща ти? — помолих я.
	Тя погледна към телевизора и отново към мен — безмълвен намек, че иска да се върне към филма си — и отговори:
	— Окей. Но тези неща не ме интересуват особено.
	Искаше ми се да знам кои бяха нещата, които я интересуват особено, извън това, да потъва в книги, филми и музика.
	Не че в това имаше нещо лошо или необикновено за момиче на нейните години.
	Просто не можех да го използвам, за да се докосна до нея.
	Хрумна ми нова идея и аз се приближих до тоалетката й. Прокарах пръст покрай едно паднало шишенце, оставяйки диря в прахта.
	След това отново я погледнах и се усмихнах.
	— Виждам, че не си падаш особено и по гримовете.
	— Каква полза? — попита тя.
	— Имаш право. Ти си толкова хубава, че изобщо нямаш нужда от грим.
	Очите й рязко се върнаха на мен.
	Красноречиви.
	Красноречиви и тъжни.
	Господи, трябваше да открия начин!
	Хвърлих бърз поглед към тоалетката и отново го вдигнах към нея.
	— Имаш доста гримове, при положение че не си падаш по тях.
	— Мама направи голяма работа от това, когато навърших четиринайсет — обясни тя. — С татко се съгласиха, че може да си слагам грим, така че отидохме заедно на пазар и тя ми накупи сума неща, а после покани нейни приятелки и те ми показаха как да се гримирам, стана цяло парти.
	— Звучи много мило — меко казах аз и действително беше така. Рианон се беше справила много добре.
	Ашлин отново сви рамене.
	— Гримираш ли се, когато си при майка си? — попитах я.
	— Не бих казала.
	Не ми даваше нищо и аз започвах да се чувствам така, сякаш се натрапвам, така че се отправих към вратата.
	— Е, добре, стига толкова приказки, трябва да се залавям с вечерята. — Поспрях с ръка на вратата и я погледнах. — Догледай си филма, миличка, вземи си един душ и се облечи, за да ти е топло, когато дойде време да си направим сморс. Надявам се, че филмът ще свърши скоро. Много често готвя сама. Приятно ми е да имам компания.
	Аз бях майка. Имах деца. Отлично владеех деликатното майчино вменяване на вина.
	— Окей, ще дойда, ако свърши по-рано — обеща Аш.
	Нямаше да се появи, преди да дойде време за вечеря. Знаех си го.
	Беше недосегаема дори за опитите ми да я накарам да се почувства виновна.
	Това беше лошо.
	Потиснах разочарованата си въздишка и се усмихнах.
	— Добре, цветенце. Приятно гледане на филма.
	Тя кимна и обърна очи към телевизора.
	Ала нали си беше Аш, не го пусна, докато не затворих вратата.

	* * *

	Час и половина по-късно, след като Мики се провикна, че вечерята е готова, и отново излезе навън, където с Килиън се грижеха за огъня, Ашлин се показа от стаята си.
	Не беше по пижама, но все още не си беше взела душ.
	Усмихнах й се широко, без да го споменавам.
	— Страхотна новина!
	Тя ме погледна с искрици в очите и потръпващи устни, виждайки моето вълнение, и попита:
	— Каква?
	— Баща ти каза, че можем да преобзаведем стаята ти. Не разполагаме с огромен бюджет, но съм сигурна, че ще успеем да купим боя, нови завивки за леглото, може би дори едно-две килимчета за пода. Не че имам представа дали имаш килимчета на пода, тъй като не мога да го видя — подкачих я аз.
	Искриците в очите й угаснаха и като се покачи на един от високите столове, тя отвърна без капчица ентусиазъм:
	— Страхотно.
	— Е, когато се върнеш от майка ти, искаш ли да излезем заедно?
	— Може би. Ще се разберем нещо.
	— Аш… — започнах аз, ала бях прекъсната от Килиън, който се появи, говорейки още от вратата.
	Или по-точно — викайки.
	— Тя е жива!
	Аш и на това не реагира особено, дори не отвърна на закачката на брат си.
	— Изпусна фризбито — информира я той и отиде право при своя стол.
	— Ти си кралят на фризбито, Кил — отвърна сестра му. — Аз съм кралицата на филмите.
	— Все тая — измърмори той и ме погледна. — Вечерята готова ли е, Ейми?
	— Да, хлапе. — Преместих поглед между тях. — Ще ми помогнете ли с чиниите и приборите?
	— Много ясно — отвърна Кил.
	Ашлин не каза нищо, но стана от стола.
	— Аз ще изям моята край огъня — оповести Килиън.
	— Навън е страшно студено, миличък. Ще изстине — отвърнах.
	— Ще ям бързо.
	Изобщо не се съмнявах в това.
	Плъзгащата се врата отново се отвори, за да пропусне Мики.
	Той премести очи от мен към Аш и обратно към мен, а после повдигна вежди.
	Аз поклатих глава.
	Притеснение пробяга по лицето му, но той бързо го скри.
	Вечеряхме заедно пред телевизора (с изключение на Кил, който изяде своята вечеря отвън до огъня) и този път Мики седеше близо до дъщеря си, не до мен. През цялото време се закачаше с нея, като побутваше крака й със своя или я мушкаше с лакът, докато тя не изкрещя по начин, който не мислеше наистина:
	— Стига вече, татко!
	— С кое? — отвърна той с престорена невинност.
	Аш му отговори с физиономия и усмивка, която се опита, но не успя да скрие, и когато Мики продължи в същия дух, тя взе да въздиша тежко, но не каза нищо повече.
	Беше сладко.
	Но не подейства.
	След като се навечеряхме, разчистихме, облякохме си якета, омотахме се в шалове и излязохме да си направим сморс.
	Ашли изяде три.
	След което се върна в стаята си, за да гледа филм.

	* * *

	Лежах гола във ваната, облегната на Мики, който, очевидно, също беше гол. Ръцете му бяха обвити около мен, коленете му — свити от двете ми страни, докато аз с длани раздвижвах покритата с мехурчета вода и се взирах в морето навън.
	Беше неделя. Неделя, в която надеждата ми да опитам нещо друго с Ашлин се беше провалила, когато тя още на закуска оповести, че с няколко приятелки искали да отидат на кино, а после да се поразмотаят и че една от майките на приятелките й се била съгласила да ги вземе с колата си. Мики я бе пуснал да отиде.
	Добрата новина бе, че се бе изкъпала, преди да излезе.
	Лошата — че нямаше да имам възможност да пусна в действие някой от новите си кроежи.
	Малко след това Килиън ни бе съобщил, че един от приятелите му го поканил да прекара деня у тях, за да играят видео игри, и че майката на приятеля му щяла да го вземе и да го върне вкъщи.
	Мики се бе съгласил и с това, но при условие че и двете му деца се приберат за вечеря, за да се увери, че са си написали домашните и са готови за училище през следващата седмица. Предположих, че го беше направил и защото щеше да ги изгуби за цяла седмица и искаше да са си у дома за една последна вечеря.
	Междувременно моите деца ми бяха пуснали съобщение, за да ме уведомят, че ще дойдат, за да вечерят и да преспят при мен, а Одън беше добавил: _Ще останем до сряда, ако си съгласна._
	Естествено, че бях съгласна!
	Ето как най-неочаквано двамата с Мики бяхме получили цял ден, в който да бъдем заедно.
	Аз бях тази, която предложи да го прекараме у нас и да го прекараме голи.
	Изобщо не се наложи да го увещавам.
	— Адски странно, сякаш се носим по водата — промърмори той, галейки ме успокояващо.
	— Невероятно, нали?
	— Онзи тип, Камерън, е знаел какво прави.
	Така беше, което мъничко ме натъжи, защото всичко навеждаше на обнадеждаващия, прекрасен извод, че двамата имаме бъдеще заедно.
	Ала това означаваше, че ще изгубя „Синята скала“, а аз толкова я обичах.
	И все пак обичах Мики повече от къщата, така че щях да се откажа от нея.
	— Благодаря ти, че се опитваш с момичето ми — каза той в ухото ми; ръката му се плъзна по корема му и отново се върна около кръста ми.
	— Не се учудвам, че не ми разкри душата си, когато проявих интерес към гримовете й. Ще отнеме време. Просто ми е неприятно. Започнах тъкмо когато трябва да се върне при майка си.
	— Може би Рианон ще я убеди да сподели.
	— Може би.
	И наистина се надявах да стане така. Ако Рианон наистина се опитваше да се вземе в ръце, трима възрастни, които обичаха Ашлин и се грижеха за нея, бяха далеч по-добре от един, който, при това бе баща й и макар да я обичаше, бе мъж и не бе сигурен какво прави.
	— Искам да говоря с теб за нещо — заяви Мики.
	Съзерцавах деня отвън, който сякаш не можеше да реши дали иска да е сив, или слънчев и затова редуваше и двете на всеки половин час (в момента беше сив).
	Тонът му беше сериозен. Спокоен, но сериозен.
	А аз нямах представа какво да очаквам от Мики Донован, когато беше спокоен и сериозен.
	Осъзнавайки, че не бях отговорила, аз го подканих:
	— Давай.
	— Миналата седмица ми се обадиха нашите.
	Това не беше кой знае какво откровение. Мики често говореше за родителите си. Те имаха чудесна връзка. Обожаваха внуците си. Дори и надалеч, очевидно искаха да знаят какво се случва със сина им и децата му, но не бяха натрапчиви. Обаждаха му се редовно, винаги когато децата бяха при него и винаги вечер, за да могат да се чуят с всички.
	— Окей — насърчих го, чудейки се дали не им беше разказал за мен и надявайки се, че ако го беше сторил, им е обяснил, че нещата са сериозни, поради което сега те искаха да дойдат и да се запознаят с мен.
	А после вече не се надявах да е така, защото това означаваше да се запозная с тях, а те и Мики бяха толкова близки, че на всяка цена трябваше да им направя добро впечатление. И дори ако те също бяха фрашкани с пари, се притеснявах, че съседката наследница може и да не им се хареса особено.
	— Споделих плановете си с баща ми — продължи Мики.
	— Плановете ти?
	— Да напусна Ралф и да започна свой бизнес.
	— О.
	— Страшно му хареса.
	Аз се усмихнах.
	— Нищо чудно. То си е вълнуващо.
	— Иска да инвестира.
	Извърнах глава, за да го погледна, и Мики се раздвижи, за да улови очите ми.
	— Наистина ли?
	— Аха — отвърна той.
	— Ами… това… — Поклатих лекичко глава. — Какво мислиш ти?
	— Татко прекара почти целия си живот тук, преди да се премести във Флорида. Все още познава на практика целия град. Те с мама са дружелюбни, често си идват, виждат се с хората, а докато ги няма, поддържат връзка. Знаят каква слава се носи на Ралф, и то не само от моите оплаквания, че от петнайсет години работя за него.
	— Окей — казах, когато той замълча.
	— Това, което се опитвам да кажа, е, че е чувал и други да се оплакват от Ралф. Смята, че ако започна свой собствен бизнес, той ще се развие по-бързо, отколкото предполагам.
	— Това е страхотно — отбелязах.
	— Освен това все още е член на „Клуба“. Знае как да ги убеди да ме наемат и дори смята, че може да ги накара да ме изберат за предприемач на целия им проект. Комплекс с игрище за голф.
	Усетих, че ме обзема въодушевление.
	Което бързо се изпари.
	— Неприятно ми е да го спомена, но нали Бостън Стоун също е член на този клуб? — напомних му.
	— Така е, бейби, но в клуба миналото е страшно важно. Те може и да са расисти и семейство Стоун може и да живеят в града от доста време, но родът Донован е тук от шест поколения.
	— Което не му попречи да ги накара да подпишат онези документи за Общинския съвет — отбелязах аз.
	— Едва ли им е обяснил, че е било, защото аз те отнех от него. Ако го беше направил, щяха да му се изсмеят в лицето.
	Вероятно беше прав.
	— Не съм сигурен дали бих могъл да се нагърбя с толкова голям проект от самото начало — продължи той. — Но си мисля, че бих могъл да поема поне част от работата. Най-малкото да правя покривите. Може би и някои други неща. Знаеш, че няма да ми е трудно да събера бригада. Ако напусна Ралф по-скоро, ако изпълня няколко поръчки и започна да си създавам репутация, може и да стане.
	Отново започнах да се въодушевявам.
	— Би било прекрасно — казах тихичко и той се усмихна.
	— Така е.
	— А ти… съгласен ли си да приемеш пари от баща си? — попитах предпазливо.
	— Като инвестиция, да. В началото ми обясни, че ще ми даде остатъка от наследството ми предварително, пари в брой, които казва, че са си мои. Каза, че няма нищо против да види как правя нещо с тях, как ги използвам, докато все още е жив. На мен ми се стори като подаяние и му отказах. Ако инвестира, ще има дял в компанията, ще го уредим така, че да го изкупя, когато мога да си го позволя, и това може и да се получи.
	Извъртях се, за да мога да го видя по-добре.
	— Какво означава това?
	— Означава, че имам мангизите в банката, за да мога да напусна и да се заловя за работа. Ти вече подаде документите. За което, между другото, съм ти наистина благодарен, бейби — довърши той меко и ме дари със сладка, непринудена усмивка.
	— Няма защо, Мики — казах, надявайки се, че на свой ред също му отвръщам със сладка, непринудена усмивка.
	И наистина нямаше за какво да ми благодари — за него бих отишла на края на света.
	Ръцете му ме прегърнаха малко по-силно, преди да продължи:
	— Със застраховките почти се оправихме. Трябва само да регистрирам официално компанията и да решим точно коя застраховка ще изберем. Да си отпечатаме формуляра с логото на компанията и визитни картички. Финансов софтуер. Наръчник за служителите. Да дам обяви за работа. Да се огледам за поръчки. Да си събера бригада. Доста неща има за вършене, но сега, когато имам мангизи в банката, с които да се погрижа за семейството си, мога да напусна и всичко ще стане много по-бързо.
	— Аз също мога да помогна с всичко, което поискаш.
	— Би било страхотно, Ейми — прошепна той.
	— Това е наистина прекрасно — казах аз.
	Мики ме притегли към себе си.
	— Да. Рианон като че ли най-сетне започва да се взема в ръце. Много скоро в Пожарната ще назначим човек на пълен работен ден, което ме доближава до това, да стана командир, което пък означава допълнителни доходи, докато бизнесът ми потръгне. — Гласът му стана по-нисък. — Имам теб.
	Аз се разтопих в него, а той продължи:
	— Ако не се брои онова, което не е наред с малкото ми момиченце, и това, че всеки ден трябва да ходя на работа, която мразя, останалата част от живота е хубава.
	Останалата част от живота е хубава.
	Трябваше да измъкнем Мики от онази работа, както и да открием какво тревожи Ашлин и да го оправим.
	И тогава целият живот на Мики щеше да бъде хубав.
	Защото именно такъв живот заслужаваше мъж като Мики.
	Хубав.
	— Мисля, че трябва да го направиш — казах.
	— Дори и с първоначален капитал, пак е рисковано.
	— Да. Сигурна съм, че е така. И несъмнено те очакват тревожни дни. Но аз вярвам в теб. Въпреки че все още нямаш собствена фирма, всички тези хора, които ти се обаждат за ремонти, вярват в теб. Имаш всички връзки, от които се нуждаеш. Имаш предложение за финансовата подкрепа, от която се нуждаеш. Всичко сочи, че трябва да опиташ, миличък. Според мен трябва да се вслушаш в това, което светът ти казва, и да го направиш.
	— Ако се проваля, няма да има към какво да се върна, Ейми. Ралф е, общо взето, единственият, който се занимава с това в града, и няма как да не е забелязал всички поръчки, които изпълнявам сам. Засега не е казал нищо, но ако нещата продължат в същия дух и започнат да се разрастват, той здравата ще се ядоса. Никак няма да му хареса, ако напусна и му стана конкуренция, и ако се проваля, никога няма да ме вземе обратно.
	— Дори и ако просто изпълняваш случайни поръчки и изпълняваш длъжността на командир, пак е за предпочитане пред това, да прекараш следващите петнайсет години, ходейки на работа, която мразиш.
	Очите му се зареяха към гледката навън и аз плъзнах ръка по мокрите му гърди, по шията му, за да уловя лицето му в длани и да привлека вниманието му.
	— Освен това няма да се провалиш — заявих твърдо. — Няма да го допуснеш. Това е важно за теб. А аз съм забелязала, Мики Донован, че ако нещо е важно за теб, ти даваш всичко от себе си. Никакъв страх.
	Очите му се спряха върху устата ми.
	— Всичко от себе си.
	Аз се наместих в него и повторих:
	— Всичко от себе си.
	— Никакъв страх — измърмори той.
	— Никакъв страх — натъртих аз и на свой ред вдигнах очи към устните му, надявайки се да ме целуне.
	Той не го направи.
	Вместо това се раздвижи, така че гърбът ми отново се долепи до гърдите му.
	А после ръцете му се раздвижиха.
	С устни до ухото ми, той каза:
	— Моята наследница трябва да си наточи организационните умения. Трябва да положа основите, преди да покажа среден пръст на Ралф, и помощта ти ще ми бъде полезна.
	Ако бях готова да отида накрай света заради него, със сигурност бях готова да му намеря и счетоводен софтуер.
	Не го изрекох на глас обаче, защото не бях в състояние да се съсредоточа достатъчно, за да го направя (не че според мен връзката ни беше достигнала фазата, в която бих могла да споделя нещо такова).
	— Както ти казах — започнах задъхано, защото ръцете му все още се движеха, този път с определена цел, — всичко каквото поискаш.
	— Каквото поискам… — промълви той.
	Едната му ръка се спусна ниско долу, а другата се вдигна нагоре.
	— Мики — изскимтях аз.
	— Искам моята наследница да свърши за мен в невероятната си вана.
	— Мисля… че мога… да го направя — заекнах аз, притискайки хълбоци в ръката му.
	Пръстът му подразни клитора ми, а после се плъзна надолу и ме изпълни.
	Главата ми се отпусна върху рамото му.
	Пръстите на другата му ръка подръпнаха зърното ми.
	Аз изохках.
	Мики започна да ме чука с пръст.
	О, господи.
	Беше прекрасно.
	— Ами ти? — прошепнах.
	— Ще ми духаш в леглото, след като излезем от ваната.
	Щях да го направя, и още как.
	Ала първо беше мой ред.
	Мики не ме разочарова. Докато ме чукаше с пръст, свободната му ръка подръпваше, въртеше и мачкаше зърното ми, а после се премести върху другото. Пръстите му отново намериха клитора ми, а устните му се впиха в шията ми.
	Аз се гърчех и се търках в него, скимтяща, извила гръб в дъга, вкопчена в бедрата му, докато топлата вода се вълнуваше около нас. Красивата гледка навън беше напълно забравена.
	— Така… продължавай… точно така — започнах да го умолявам, когато той усили натиска, подръпвайки зърното ми.
	— Бейби, искам да свърша в устата ти, стига си се размотавала — подразни се той, заровил лице в шията ми, ала гласът му беше гърлен и аз усещах коравината му до гърба си.
	Мисълта за това, съчетана с всичко, което изпитвах, ме изстреля до върха и с едно задавено „О, господи!“ аз полетях в облаците.
	Едва успях да се върна на земята, преди водата да се надигне, когато Мики издърпа и двама ни от ваната. Попи ме набързо с една хавлия, а после направи същото и със себе си, след което ме завлече в стаята ми.
	Без да губи никакво време, освен, за да запали огъня в камината, той ме издърпа върху леглото.
	Изпъна се по гръб, подпрял глава и рамене на таблата. Коленете му бяха разтворени, красивият му пенис — корав, дълъг и дебел — лежеше върху плоския му корем и аз почувствах как при вида на цялата тази сила и красота пред мен по тялото ми пробягва тръпка, подобна на мини оргазъм.
	Насладих му се за миг, а после престанах „да се размотавам“, сгуших се между краката му, обвих ръка около пениса му и го повдигнах към устните си.
	Очите ми откриха неговите.
	Разгорещени.
	Нетърпеливи.
	Жадни.
	Този поглед в красивите му очи бе само за мен.
	Поех го дълбоко в устата си и изгубих очите му, защото той ги затвори. Видях как притисна глава в таблата на леглото, стиснал челюсти, мускулите на врата му се напрегнаха, вените му изскочиха, а краката му от двете ми страни се обтегнаха.
	Господи, толкова беше красив.
	След всичко, което ми беше дал във ваната, сега ми даваше и това.
	Така че аз му отвърнах с още повече.
	И нямах нищо против, когато ръцете му, които бяха вдигнали косата ми нагоре, за да може да вижда лицето ми, уловиха главата ми и ме натиснаха надолу, за да го поема още по-дълбоко, а после го чух да простенва и усетих как се изля в гърлото ми.
	Когато ръцете му се отпуснаха, аз го помилвах с устни, облизах и последните капчици, след което го освободих и се плъзнах нагоре, оставяйки пътечка от целувки по тялото му.
	Той ме прегърна, претърколи ни настрани и ме покри с тялото си.
	След това повдигна глава и погледна в очите ми.
	— Искаш ли обяд? — попитах го.
	— Все още си гладна след това?
	Усмихнах се широко и го целунах.
	Той отвърна на целувката ми, отначало сладко, но постепенно по-дълбоко, докато не сложи край и не ми отговори със закъснение:
	— Определено бих хапнал нещо.
	— С пръсти — прошепнах аз.
	— Какво?
	Аз хвърлих поглед към часовника зад него.
	— Разполагаме с четири часа, преди децата ми да дойдат, горе-долу по същото време, когато ще се приберат и твоите. Ще хапнем нещо, което можем да ядем в леглото, с пръсти. Никакво приготвяне. Никакво разчистване. Така че да имаме повече време, само ти и аз. Не е ловджийска хижа — усмихнах се широко, — но ще свърши работа.
	Очите му се спряха върху мен.
	— Звучи съвършено, бейби.
	Наистина беше съвършено.
	Надигнах се, за да докосна устните му със своите, а когато се отдръпнах, се изправи и улови ръката ми, за да ми помогне да стана от леглото.
	Той си обу дънките, аз се наметнах с халат и заедно двамата отидохме да претършуваме кухнята. Върнахме се в спалнята, натоварени с бисквити и сирене, чипс и салса, грозде, газирани напитки и салфетки. Съблякохме се и се пъхнахме под завивките, където похапвахме, целувахме се, опипвахме се, отпивахме и си приказвахме, а после оставихме храната настрани и продължихме да си приказваме, но този път то беше придружено с повече опипване и целуване, докато отново правехме любов.
	А когато свършихме, оплетени един в друг, започнахме да шепнем.
	Мики и аз, цял ден голи в леглото — нямаше нищо, което да искам по-силно.
	А от начина, по който той се държеше, усещах, че изпитва същото.
	Проблясък на щастие за мен, траял цял ден.
	Но разбира се, с Мики аз не получавах просто проблясъци на щастие.
	Той ми ги даваше непрекъснато.

	* * *

	— Е, добре, това място е доста страшничко, но тези хамбургери са невероятни — заяви Пипа.
	Беше вторник вечерта и двамата с Мики бяхме в „Тинк“ заедно с децата ми.
	Идеята беше на Мики и когато те дойдоха в неделя, аз им казах, че Мики ни е поканил да вечеряме заедно и иска да ни заведе на място, което децата му много харесват.
	За моя огромна радост, те се бяха съгласили. И двамата бяха чували за „Тинк“, но не бяха ходили там (в което нямаше нищо чудно — не беше от местата, които Конрад посещаваше, макар че Одън би могъл да отиде и сам, тъй като имаше кола, но все още не го беше направил).
	Така че сега бяхме в „Тинк“.
	Вечерта беше минала страхотно. Децата бяха много дружелюбни с Мики, разговорът течеше гладко, най-вече защото той се интересуваше от всичко, което те казваха, а на свой ред Одън живо се интересуваше от пожара на кея (нещо, което на мен не ми беше приятно да обсъждаме, но не го показах). Пипа също се интересуваше от това, но най-вече искаше да знае кога според Мики щяха отново да отворят магазините.
	Или по-точно, всичко беше минало страхотно… до този момент.
	— Да му се не види, Пип, не може ли поне веднъж да помислиш, преди да си отвориш устата? — укори я Одън, очевидно приемайки забележката на сестра си като обида към любимото заведение на семейството на Мики.
	— Не исках да кажа нищо лошо — озъби му се тя в отговор, но аз видях, че бузите й порозовяха.
	Беше се засрамила.
	— Деца… — започнах, но Пипа ме прекъсна, обръщайки се разпалено към Мики:
	— Хамбургерите наистина са хубави. Най-готините, които съм опитвала някога.
	— Радвам се, че ти харесват, миличка — отвърна Мики най-спокойно, след което вдигна хамбургера си и заби зъби в него, показвайки, че изобщо не се беше засегнал.
	Пипа хвърли на брат си поглед, който красноречиво казваше: „Видя ли?“.
	Когато неговото лице стана кораво, аз го сритах лекичко под масата, за да привлека вниманието му, и оформих безмълвно:
	— Всичко е наред. Не се притеснявай.
	Той си пое рязко дъх и погледна към Мики.
	— Ъъъ… Мики?
	Мики преглътна и го погледна.
	— Да, приятелче?
	— С Джо си говорехме и нали се сещаш, понеже и двамата знаем, че ти излизаш с мама, стана дума колко е готино, че се срещате.
	Алилуя.
	Не нададох тържествуващото си възклицание на глас, защото синът ми все още не беше свършил (а и по други причини).
	— И се чудехме дали, няма проблем, ако не може, но си мислехме, че би било адски готино, ако някоя вечер може да останем с теб в Пожарната. А ако получите обаждане, и аз не знам, да дойдем с вас.
	О, господи, не.
	— Само ако майка ти е съгласна — каза Мики.
	Със сигурност не бях. Да знам, че моят мъж е на повикване за пожар, беше едно. Той беше възрастен. Беше обучен. Знаеше какво прави.
	И дори така беше в опасност.
	Да знам, че и той, и синът ми се намират близо до огнената стихия?
	За нищо на света.
	— Нямам нищо против — изчуруликах.
	Мики ме погледна изпитателно и устните му потръпнаха. Знаеше, че не съм съгласна, но освен това разбираше — ако исках да покажа на сина ми, че съм наясно, че той възмъжава, трябваше да се съглася.
	— В такъв случай — рече Мики, поглеждайки отново към Одън — трябва само да го уговоря с командира, да се уверя, че останалите момчета нямат нищо против (а те няма да имат, защото сме го правили и преди), и ще го уредим.
	— Страхотно — каза Одън и действително беше така. Абсолютно.
	— За едно обаче да сме наясно, приятелче — продължи Мики, понижавайки глас, за да придаде тежест на думите си. — Нямаме нищо против да ни погостувате в станцията. Но ако ни извикат на пожар и дойдете с нас, ще правите каквото ви кажат и ще се държите настрани. Там сте само за да гледате. Ще можете ли да го направите?
	Одън кимна; очевидно беше страшно развълнуван.
	— Добре тогава, ако искаш, може да ми дадеш номера си и когато говоря с командира и го уредя с момчетата, ще планираме нещо — предложи Мики.
	— Окей — отвърна Одън и в същия миг телефонът ми се обади.
	Чантата ми беше до мен, върху надрасканата, изкорубена маса за пикник (която се намираше в порутената постройка), така че го извадих, защото бяхме в „Тинк“, а нищо не беше невъзпитано в „Тинк“.
	Погледнах екрана и се усмихнах, след което прибрах телефона в чантата си, за да отговоря по-късно, и вдигнах очи към децата си.
	— Вуйчо Лори ще дойде за Деня на благодарността.
	— Върхът! — каза Одън въодушевено.
	— Супер, мамо — съгласи се Пипа, а после попита: — Ами Мърсър и Харт?
	Тъй като съобщението гласеше:
C>
	„Ще дойда за Деня на благодарността. Момчетата — с майка им“, отговорът беше „не“.
C$
	— Съжалявам, миличка — отвърнах меко.
	— Кофти — измърмори тя.
	— Пип — скастри я Одън отново. Те може и да се сдърпваха понякога. Може и да се караха. Ала обикновено синът ми беше много търпелив с малката си сестричка. Тя беше момиче. Сега беше тийнейджърка. Можеше да е вятърничава. Несъмнено бе малко разглезена (вината беше моя, но освен това тя беше малкото момиченце на татко, така че и Конрад имаше пръст).
	Но най-вече тя беше сладка и добросърдечна и брат й го знаеше.
	Така че подобно държание не бе обичайно за него и аз се зачудих дали Одън не е такъв, защото се притеснява какво ще си помисли Мики за нея (при положение че тя не беше казала нищо, което би могло да го засегне, пък и Мики беше доста широко скроен и по нищо не личеше, че се засяга лесно).
	— Сега пък какво? — дръпнато попита Пип в отговор.
	— Мисля, че и само вуйчо Лор е добре — скастри я той. — Не сме го виждали от близо година и половина.
	— Не съм казала, че няма да е хубаво да бъдем само с него — отвърна Пипа. — Просто ако дойдеха всички, щяхме да си бъдем ние. Можехме да сме страхотни. Освен това можехме да им покажем, че животът продължава и след развода, че не е толкова лошо и че в крайна сметка всички могат отново да бъдат щастливи.
	Аз протегнах ръка и стиснах бедрото на Мики, без да откъсвам очи от малкото ми момиченце.
	_Щяхме да си бъдем ние. Можехме да сме страхотни. Освен това можехме да им покажем, че животът продължава и след развода, че не е толкова лошо и че в крайна сметка всички могат отново да бъдат щастливи._
	Бях на път да избухна в сълзи от щастие, Мики обви ръка около моята и я задържа върху бедрото си.
	Това ми даде сили да си поема дъх и да овладея сълзите си.
	Но не ми попречи да кажа:
	— Обичам те, момиченцето ми.
	Очите на Олимпия се вдигнаха към мен, лицето й омекна и брадичката й затрепери, ала тя облиза устни и ги стисна за миг, преди да отговори срамежливо:
	— И аз те обичам, мамо.
	Усмихнах й се, а после обърнах усмивката си към моя син.
	— И след като така и така съм започнала с излиянията, ще кажа, че и теб обичам, момчето ми.
	— Имаш ли нещо против, ако не се държа като някой женчо, не се разцивря и не ти го кажа в отговори? — попита той шеговито.
	— Да, стига в мемоарите си да споделиш със света дълбокото си обожание към майка си — разреших аз.
	— Все тая — измърмори той, но го направи, усмихвайки се широко на хамбургера си, преди да го вдигне и да отхапе голям залък — доказателство колко беше вкусен, при положение че тегленето за шампионата по борба наближаваше и обикновено по това време на Одън му беше трудно да поддържа необходимото тегло.
	Може би заради това беше толкова сприхав със сестра си.
	Тъй като имах опит с Одън и тегленето му, реших да го отдам на това.
	Остатъкът от вечерта мина страхотно. Дори когато се прибрахме и децата убедиха Мики да „поостане малко“, при което Пипа се възползва от възможността да изтъкне, че на всички би ни било далеч по-удобно, ако имахме още едно кресло. Този път Одън не я скастри, но това може и да бе, защото всички се бяхме разположили удобно — Одън в онова, което се бе превърнало в моето кресло, Пипа в единия край на дивана, аз бях по средата, а Мики — в другия край.
	С Мики дори се погушкахме малко, а на децата окото им не мигна.
	Все пак, тъй като те бяха в къщата, а на вратата им имаше стъкло, можахме да си разменим само по едно набързо прошепнато „лека нощ“ и мимолетно докосване по устните, вместо страстна целувка, което беше разочароващо.
	Ала това беше разочарованието. Останалата част от вечерта беше прекрасна. На всички ни беше харесало, а Пипа дори бе поканила Мики на гости, за да му сготви нещо.
	Успех.
	Което означаваше още щастие за мен.
	И най-вече, ако се съдеше по държанието му — и за Мики.

	* * *

	Получих новината в есемес на следващия ден — всички бяха съгласни и Одън и приятелят му Джо щяха да гостуват в Пожарната в петък вечерта.
	Момчетата на драго сърце се бяха отказали от всякакви други планове за петък вечер, включително и футболния мач на гимназията, за да погостуват на мъжете от Пожарната.
	Аз бях същинска развалина от притеснение, докато в полунощ не получих есемес от Мики с думите:
C>
	„Заспаха горе. Всичко е наред, бейби.“
C$
	Научих повече на следващата сутрин, когато Одън се прибра вкъщи и взе да ми обяснява надълго и нашироко как според тях с Джо Мики и останалите били „върхът“ и как нямали търпение отново да го направят.
	Това последното никак не ме зарадва. Мики ми беше казал, че последният голям пожар, който бяха имали преди кея, бил по време на една гореща вълна, придружена със суша преди три години, при което фойерверките по случай Четвърти юли отнесли цяла къща със себе си. Оттогава бяха имали разни дребни инциденти, но нищо сериозно.
	Но аз все така се тревожех, че на сина ми му харесва да бъде в пожарната и до какво би могло да доведе това.
	Ала той откриваше кой е и какъв иска да бъде. Както Мики ми беше казал, нуждаеше се от свобода, за да го направи, и аз трябваше да открия у себе си силата да го оставя да избере сам. Така че постъпих точно така.
	Пък и нали го правеше с Мики. Харесваше го. Уважаваше го. Искаше да прекара време заедно с него.
	Което беше добре за мен.

	* * *

	Лутах се из „Пътника“, без да обръщам особено внимание на пазаруването, защото с Робин си разменяхме есемеси за излизането й с Лори.
	На нейното: „Знаеш ли, че е поискал развод от Ледената кралица?“, аз изпратих: „Знаех, че нещата вървят натам, и го направих, мислейки си, че трябва да се обадя на брат ми. Нямах представа, че те бяха стигнали чак дотам.“
	В отговор получих:
C>
	„Остава у дома, отделни спални, търси си къща. Кани се да направи оферта за една.“
C$
	Определено трябваше да се обадя на брат ми.
C>
	„Леле — отговорих на свой ред, — нещата са напреднали. Но вие двамата добре ли си изкарахте?“
C$
C>
	„Естествено — гласеше нейното съобщение. — Това е Лори. Бяхме навън с часове и цяла нощ се смяхме.“
C$
	Опитах се да не бъда лоша и да не се надявам, че цяла нощ означава цяла нощ, и изпратих просто:
C>
	„Това е добре. Толкова се радвам.“
C$
	И тогава Робин още повече ме зарадва, като ми съобщи:
C>
	„Казах му, че възнамерявам да се разходя до Солванг. Да посетя някои винарни. Запасите ми намаляват. Той каза, че ако отида и се отбия в Санта Барбара след Деня на благодарността, може да е в състояние да ми покаже новата къща.“
C$
	Робин обожаваше Солванг. И нищо чудно. Градът беше прекрасен. Винарните бяха разкошни.
	Ала тя беше ходила безброй пъти. Знаеше какво вино обича. Спокойно можеше да си го поръча по интернет. Не бе нужно да кара чак до там.
	Това беше обещаващо.
	Харесваше ми.
	„Трябва да отидеш“, написах в отговор.
	„Мисля, че ще го направя“, върна ми тя.
	И в този миг, докато крачех бавно между щандовете, облягайки се на количката си и пишейки есемеси, чух как някой ме повика:
	— Ейми.
	Не беше Мики, Ашлин или Килиън.
	Вдигнах рязко глава и видях Бостън Стоун до себе си.
	Вледених се изцяло отвътре и — надявах се той да го види — отвън.
	— Бостън.
	От гласа ми капеше лед.
	Тонът ми го накара да присвие очи. Не че преди това беше изглеждал особено щастлив.
	А после, колкото и да е невероятно, той заяви:
	— Даваш си сметка, надявам се, че на нашите години тийнейджърските изпълнения са неуместни. Да кажем, че някой мъж е заинтригуван от теб и ти се обади, ако ти не споделяш неговия интерес, вместо да се криеш, би трябвало да му го заявиш в лицето.
	И в този миг осъзнах, че ударът, който се бе опитал да нанесе на Мики, всъщност беше насочен към мен.
	Защо някои хора са такива задници?
	Аз впих хладен поглед в очите му.
	— А ти си даваш сметка, надявам се, че когато една жена не проявява никакъв ентусиазъм към обажданията ти, няма време за теб и престава да ти вдига, това е нейният начин да ти покаже, че не проявява интерес. Един джентълмен би спрял дотук, без да я притиска за друга реакция, което винаги е неловко. Но ще ти кажа едно, Бостън — двамата с теб излязохме само веднъж. Честно казано, не ти дължа абсолютно нищо.
	— Не съм съгласен.
	— Да, вече го показа — уверих го аз.
	Той погледна надолу към пътеката и отново към мен.
	— Предполагам, че няма какво повече да си кажем, освен да ти пожелая приятен ден.
	— На теб също.
	Не го мислеше.
	Нито пък аз.
	Бостън кимна и се отдалечи.
	Аз не кимнах и също се отдалечих, мислейки се, че може би трябва да си намеря друг хранителен магазин. „Пътника“ беше луксозен гастроном. Можех да купувам всичко, от което се нуждая, много по-евтино, ако ходех в големия супермаркет в съседния град.
	Проблемът бе, че „Пътника“ ми харесваше и какъв бе смисълът да си фрашкан с пари, ако не можеш да пазаруваш в скъпи места, които харесваш?
	Когато прибрах покупките си в роувъра и се настаних зад волана, се обадих на Мики и му разказах за станалото.
	Направих го колебливо, мислейки си, че може да се ядоса, задето Бостън се беше спречкал с мен.
	Той избухна в смях.
	— Това ти се струва забавно? — попитах, когато най-сетне успях да го накарам да чуе какво му говоря.
	— Адски смешно — потвърди той.
	— Ами… — Не бях сигурна дали това ми харесва, или не.
	Мики чу колебанието ми и обясни:
	— Бейби, ти си отстояла своето. Моята наследница не е изтривалка за краката.
	В този миг разбрах, че това ми харесва.
	Мислите ми отново се върнаха към сцената, която се беше разиграла в магазина, и как се бях справила с нея. Не бях реагирала с учтивостта на една Фелисия Хатауей. Не се бях свила уплашено в лицето на конфронтацията. Не се бях извинила за нещо, за което нямах причина да се извинявам.
	Бях отстоявала своето.
	Наистина не бях изтривалка за краката.
	Това ме изпълни с щастие.
	— Е, предполагам, че наистина си беше смешничко — казах в слушалката.
	— По дяволите, надявам се този задник да си намери жена. Гадно ми е за нея, но ако си намери някоя, в която да си го слага редовно, може и да остави останалата част от готините парчета в Магдалийн на мира.
	Аз се изкисках, а когато затворихме, подкарах към вкъщи, знаейки, че не съм изтривалка.
	Имах приятел пожарникар и можех да се справя с опасностите на професията му (поне външно, отвътре засягаше само мен). Работех като доброволка в старчески дом, където задълженията включваха да губя хора, на които държах, нещо, което се случваше редовно и без предупреждение. Освен това имах две деца, които си бях върнала, след като ги бях принудила да се отчуждят от мен, като едното от тях дори се хвалеше колко сме щастливи след всичко станало.
	Не бях изтривалка.
	Не бях наследница.
	Не бях лекарска съпруга.
	Бях си аз.
	Ейми.
	А най-хубавото?
	Бях страхотна.

	* * *

	— Ъъъ… какво? — попитах Мики.
	Бяхме в спалнята му, вечерта след инцидента с Бостън Стоун. Беше четвъртък и децата му отново бяха при него.
	И той току-що ми беше казал, че Ашлин искала да отидем на пазар, за да преобзаведем стаята й.
	Неочакваното бе, че искаше да го направя заедно с нея и Рианон.
	А най-странното бе, че Рианон се бе съгласила.
	Засега седмицата вървеше добре в много отношения. Едно, от които беше откритието, че Ашлин бе започнала да се къпе редовно.
	Което беше хубаво, но едва ли би могло да се нарече изненадващо. Рианон се беше обадила на Мики и му беше съобщила, че двете с Ашлин си били поприказвали неведнъж, а цели три пъти. Първият път разговорът минал доста драматично, горе-долу както бе станало и с Мики. На втория Аш била кисела, но Рианон не се отказала и на третия път усилията й се увенчали с успех.
	Очевидно Ашлин не се адаптирала много добре към гимназията. Имало някои момичета, които не харесвала, които никога не била харесвала, но нямало как да ги избегне, защото имали доста часове заедно. Часове, които приятелките на Ашлин, за съжаление, не посещавали, така че тя си нямала „никакво подкрепление“.
	Според Аш не било „нищо сериозно“ и „те просто не ме разбират, аз не си падам по същите глупости, по които и те“.
	Рианон се досетила, че тези момичета вероятно я тормозят, и изтъкнала, че Аш трябвало да им дава по-малко поводи да го правят, като например да се къпе редовно и да се грижи по-добре за себе си.
	Освен това я попитала дали се налага двамата с Мики да говорят с някого от училищния персонал.
	Ашлин отказала категорично и Рианон спряла дотам, преди да е изгубила постигнатия напредък. За сметка на това беше помолила Мики да си отваря очите, когато децата се върнат при него, за да е сигурна, че Ашлин се подобрява.
	А тя като че ли наистина се подобряваше. Не само се къпеше редовно, но и ми помагаше с вечерята. Все още не беше предишната Аш, тиха, но ангажирана със случващото се около нея, но все пак беше нещо.
	Мики беше облекчен и й го показваше при всяка удала му се възможност, без обаче да го прави прекалено очевидно или натрапчиво.
	Освен това беше започнал да я нарича „хубавото ми момиче“ и „красивото ми момиче“, обръщения, които бе използвал и преди, но не толкова често колкото сега.
	И макар то да идваше от баща й, а не от някое привлекателно момче, си личеше, че има ефект.
	Когато Мики я наречеше така, лицето й се променяше по един прекрасен начин. Или пък прегърбваше рамене, сякаш се опитваше да задържи деликатните комплименти за себе си.
	Не вредеше и това, че Килиън, сякаш усетил какво става (макар че на неговите години едва ли би могъл да го разбере), също се включи. Хвалеше готвенето й. И първия път, когато тя каза, че ще погледа телевизия заедно с нас, вместо да се затвори в стаята си, той се беше провикнал:
	— Супер! Какво ли да накараме татко и Ейми да гледат, Аш? Аз си мисля за „Стрелата“.
	— Някой да ме убие — измърморил бе Мики и децата му се бяха засмели (и двете му деца!).
	Бяхме гледали „Стрелата“. Никога не бях чувала за този сериал, но се оказа наистина добър, въпреки че не си падах по истории за супергерои.
	Най-страхотното бе, че Килиън и Ашлин коментираха заедно с действието, за да навлезем в историята и да разберем за какво става дума.
	И Ашлин бе почти толкова разпалена, колкото и Килиън.
	Така че усилията на тримата възрастни в живота на Аш очевидно действаха. Не беше някаква чудотворна промяна, ала мълчанието, затварянето в себе си и мрачното настроение като че ли започваха да се разсейват.
	А сега тя искаше да отида на пазар с нея и майка й.
	— Рианон не пие — заяви Мики, вместо да повтори безумната идея да отида да пазарувам заедно с дъщеря му и бившата му жена.
	— Моля? — прошепнах аз.
	— Рианон не пие.
	Аз го зяпнах.
	— Аш ми каза. Нито капка през цялата седмица, докато са били там. А когато майка им излязла, Аш претърсила и не открила никакъв алкохол в къщата. Нито вино, нито дори алкохола, който държи за гости.
	— О, господи.
	Това беше невероятно.
	— Не знам — каза Мики. — Не искам да храня напразни надежди, не го искам и за децата си. Ала с нея се чуваме по телефона и аз винаги усещам, когато отива към ръба — заваля думите, губи нишката на разговора. А сега винаги е на сто процента. Не е била на сто процента от десет години насам.
	Възможно ли бе всичко да се оправи?
	Мики продължи:
	— Така че Аш иска двете с Рианон да се опознаете. Рианон го знае и иска дъщеря ни да получи това. Каза, че си се държала добре, когато си отворила вратата. Знае, че за теб е било изненада да я видиш, и то не приятна, но си била любезна с нея. Предложила си й да види децата. Казала си й, че се радваш да се запознаете. Разводът ни не беше лек, не бяхме на едно мнение за това, защо се развеждаме, ала за едно нещо бяхме съгласни — да направим всичко по силите си раздялата ни да се отрази възможно най-леко на децата. Тя е мила. У нея няма и капчица злоба, освен когато си затваря очите за това, което става, и се опитва да съсипе живота си. Което означава, че няма да ти погоди мръсен номер. Не смятам, че иска да станете първи приятелки. Според мен просто й се ще дъщеря й да има нещо солидно и истинско. Хора около нея, които ги е грижа и които се разбират. И, бейби — той дойде по-близо, — би означавало адски много, ако го направиш заради мен.
	Мамка му, трябваше да го направя.
	Мамка му, трябваше да го направя.
	— Ще го направя.
	Усмивката му не беше небрежна.
	А топла и красива, и напълно невероятна.
	— Благодаря, Ейми — прошепна той.
	За усмивка като тази бих сторила всичко.
	Но разбира се, аз бих сторила всичко за Мики.
	И Ашлин.
	— Бих сторила всичко за твоето момиче, Мики — отговорих.
	Това ми спечели нова усмивка, която много скоро се превърна в целувка.
	— Вие двамата до второ пришествие ли ще стоите там вътре? — провикна се Килиън и Мики откъсна устни от моите. — Спагетите са готови!
	— Кил! Млъкни! — скастри го Аш моментално.
	— Идваме! — изрева Мики на свой ред.
	След това ме улови за ръката, изведе ме от стаята си и ние ядохме спагети.

	* * *

	— Красиво е — заяви Рианон.
	— Харесва ми — тихичко каза Ашлин, ала по изражението й си личеше, че не просто го харесва, а го обожава.
	Беше събота предобед. Рианон беше дошла у Мики, за да ни вземе с колата си. И двете се чувствахме неловко от самото начало, но и двете се стараехме да го скрием от Ашлин.
	Можех само да се надявам, че успяваме.
	В момента се намирахме в „Легла, бани и много повече“ и аз разглеждах комплект за легло, който беше страшно изискан и с удоволствие бих ги използвала в собствената си къща.
	Проблемът бе, че ми се струваше скъп.
	Завивката, както и калъфките на възглавниците, бяха в приглушено зелено със също толкова приглушен блясък и бродерия. Имаше и три възглавнички за украса — бродиран кремав цилиндър, зелен правоъгълник, поръбен отстрани, и квадрат, обточен в ъглите.
	— Ще ги вземем — заяви Рианон и Аш я погледна с широки, щастливи очи. — Всичките. Дори малките възглавнички.
	Започнах да изпадам в паника.
	— За това обаче ще ни трябва още една количка — реши Рианон, докато аз се опитвах да се промъкна зад рафтовете, за да проверя незабелязано цената. — Ще идеш ли да вземеш една, миличка?
	— Разбира се — съгласи се Аш и като ни се усмихна, се отдалечи.
	Погледнах цените на рафтовете е комплектите за легло, пресметнах набързо наум и продължих да се паникьосвам.
	Мики ни беше определил бюджет. Не беше прекалено голям, нито прекалено малък. Но ако купехме всичко това, щяхме да похарчим повече от половината от сумата, която ни беше отпуснал.
	Комплектът нямаше да си подхожда с останалата част от стаята й, така че щяхме да се нуждаем от боя.
	Трябваха ни също така нови лампи (всички абажури в стаята й бяха лилави или розови). Подът беше дървен и бе малко вероятно под купищата дрехи, с които беше отрупан сега, да има килимчета в зелено, кремаво, бежово, бяло или каквото и да било, което да си пасва с изискаността на тези чаршафи.
	Декораторът в мен крещеше. Майката в мен крещеше още по-силно. Да похарчим повече от половината бюджет за завивки и чаршафи, означаваше, че ще трябва да претупаме проекта си и Ашлин щеше да е принудена да живее с резултата, докато не успеехме да оправим нещата. До Коледа оставаха още много седмици и навярно щеше да ми се размине с лампа, килимче и дори няколко дреболии, ала Мики нямаше да иска да прекалявам с подаръците.
	Което означаваше, че ще трябва да направим преобзавеждането на стаята й на части, а това не казваше: _Обичаме те. Знаем, че израстваш умна, отговорна и красива, и искаме да имаш свое пространство, което да го отразява._ Вместо това казваше: _Правим каквото можем. Това е положението._
	— Не е ли красиво?
	Въпросът дойде от Рианон и аз я погледнах.
	Не знаех как да постъпя. Не можех да се включа в пазаруването, защото на Мики нямаше да му хареса. Не можех да допусна да похарчим целия си бюджет за чаршафи, завивка и възглавници, защото това означаваше или да купим всичко останало много евтино, или да отложим довършването на проекта. А нямаше как да кажа на Ашлин, че не може да ги вземем, защото Рианон вече й ги беше обещала, а беше очевидно, че момичето на Мики ги обожава.
	— Не ти ли харесват? — попита Рианон, виждайки изражението ми.
	— Аз… ами… — Поех си дълбоко дъх. — Невероятни са. Тя се влюби в тях. Така че наистина ми е неприятно да го кажа, но това ще изяде половината от бюджета ни, а все още сме едва в първия магазин. Безпокоя се за…
	— Ще са от мен.
	Не мислех, че това е по-приемливо.
	Рианон отново разгада изражението ми и извърна лице; изглеждаше така, сякаш се опитва да реши нещо.
	Оставих я да го направи и докато я гледах, осъзнах, че Мики си има тип.
	Неговият тип бях аз.
	Вярно, Рианон беше тъмноруса, но освен това имаше лешникови очи и хубаво лице, беше висока горе-долу колкото мен, може би с няколко сантиметра повече, и имаше много хубави извивки точно където трябва. Носеше изискани и мъничко дръзки дрехи. Грижеше се за себе си.
	Всъщност, докато я гледах, забелязах, че колкото и да беше невероятно, тя не изглеждаше с пет години по-възрастна от мен.
	Изглеждаше на моите години. Кожата й бе по-блестяща и по-здрава, бузите й — все още зачервени от студа навън.
	Тя прекъсна размислите ми върху типа на Мики, като отново ме погледна и заяви:
	— Време е да бъдем откровени.
	О, господи.
	Бяхме заедно едва от час, Аш бе отишла да вземе количка, а аз не бях готова за откровеност.
	Стегнах се и се приготвих да я посрещна.
	Рианон го забеляза и гласът й омекна.
	— Не е лоша откровеността, Ейми. Особено за мен, след като дълго време изобщо не бях откровена, това е нещо хубаво.
	— Аз… Окей. — Не знаех какво друго да кажа и не изрекох на глас онова, което всъщност исках — че нямам представа какво ще ми каже и въпреки това ми се ще да не го прави.
	Тя обаче не изпълни безмълвното ми желание и заговори.
	— Знам, че изглежда странно да купувам чаршафи и завивки за стаята на дъщеря ми в къщата на баща й. Но ми се струва, че Мики ти е казал за мен и подозирам, че знаеш, че не бях майка на годината. Нито тази, нито миналата, всъщност от доста време насам.
	Определено не се беше шегувала, когато бе казала, че ще бъде откровена.
	Реших, че ще е най-добре да не отговарям, ала изражението ми си остана подканящо.
	Тя продължи:
	— Имам проблем.
	Трябваше да положа усилие, за да не зяпна широко.
	Наистина ли казваше онова, което си мислех, че казва?
	— Имам проблем, но работя върху него. Ще работя върху него до края на живота си, но поне започнах. Когато идват при мен, децата говорят за теб и аз разбрах по това, колко често си там, и познавайки Мики, че означаваш нещо за него. Аз не… не… — Гласът й се понижи до шепот. — Това ме разстрои.
	— Рианон. — Аз също шепнех.
	Тя повдигна лекичко брадичка.
	— Те те харесваха. Аз… ти беше… струваше ми се, че си създавате семейство. И аз… аз… — Тя поклати глава. — Не се справих с това много добре. А после пропуснах рождения ден на Кил…
	— По онова време двамата с Мики дори не бяхме заедно — тихичко казах аз.
	— Напротив, бяхте — възрази тя.
	Наистина бяхме. Бяхме в разгара на един причудлив ритуал на обвързването, но очевидно си падахме един по друг. Аз просто не го знаех все още, а той му се съпротивляваше.
	Не отговорих.
	— Това беше… — Рианон задържа погледа ми. — Една майка не постъпва така, Ейми. Не пропуска рождения ден на момчето си.
	— Не — съгласих се предпазливо.
	Рианон изпъна рамене.
	— И така, пропуснах рождения ден на Кил. С Аш ставаше нещо. А аз все повече затъвах. С Мики се скарахме и дори не знам откъде дойдоха нещата, които му наприказвах. Знаех, че Мики не е такъв. Знаех, че никога не би направил това, в което го обвинявах. А когато се ядоса… — тя се усмихна тъжно, — сигурна съм, че знаеш как се развихря. И така, когато ми се обади за сцената с Ашлин, въпреки че все още ми беше ядосан, на мен вече започваше да ми просветва. Всички се държаха като възрастни в ситуацията, дори децата. Всички, освен мен. А после дойдох в къщата и те видях.
	Не откъсвах очи от нея; нямах представа какво предстои.
	— Ти се държа мило — продължи тя. — Изглеждаше така, сякаш се чувстваш удобно там. От това също не ми стана приятно. Заболя ме. Ала ти беше мила. Не беше студена или злобна. Ти беше… ти беше… мила.
	— Аз също съм разведена, Рианон. Имам деца. Зная, че за децата е важно всички да са в добри отношения. Не че с бившия ми сме го постигнали — признах си.
	— Ами съжалявам — отвърна тя. — Надявам се нещата да се подобрят. Всъщност, учудвам се да го чуя, защото онзи ден си тръгнах, мислейки си — ако тази жена може да стои в дома, който някога беше мой, и да бъде толкова дружелюбна и гостоприемна, което със сигурност не е лесно в подобна неловка ситуация, ала ти направи каквото можа, за да не бъде така… ами какво не е наред с мен?
	— Рианон…
	— Отидох право при преподобния Флетчър.
	Аз примигах, а тя продължи:
	— Събират се в църквата всяка сряда. Започнах да ходя.
	Господи!
	Действително казваше онова, което си мислех, че казва!
	Тя поклати глава и погледна за миг зад рамото ми, преди отново да срещне очите ми.
	— Не е достатъчно. Ала във Фулъм има сбирки на „Анонимни алкохолици“. Далечко е, но се срещат всеки понеделник вечер и събота следобед. Все още си нямам спонсор, но има членове, които са трезви много по-дълго от мен, и те ми дадоха телефоните си, за да им се обадя, в случай че нещата… станат трудни.
	Аз задържах дъха си.
	— Не съм слагала алкохол в устата си, откакто те срещнах онзи петък — каза тя.
	О, господи.
	Колко прекрасно!
	— Рианон, това е чудесно. — Искаше ми се да се протегна и да уловя ръката й, ала знаех, че отношенията ни не бяха такива, така че не го направих.
	— Трудно е. Страшно трудно. Най-трудното нещо, което съм правила в живота си.
	— Сигурна съм, че е така — отвърнах тихичко.
	— Но и най-хубавото, освен красивите ми дечица, което съм направила някога.
	Аз кимнах.
	Толкова беше права.
	— Ти… те… децата знаят ли? — попитах я.
	— Мама не си налива и предполагам, че са го забелязали. Но официално — още не.
	— Мики?
	— Не ми се ще да те моля да пазиш тайни от него, но ми се иска да му кажа лично. Възнамерявам да го направя скоро, така че не те моля да я пазиш завинаги. Просто ми се искаше да остана на правия път още малко време, преди да го споделя. — Тя си пое дъх и продължи: — А и важното сега не съм аз, а това да се погрижим за Ашлин. Когато нещата с нея се оправят, ще обясня на децата какво става.
	Аз отново кимнах. Смятах, че истината навярно би помогнала в ситуацията с Аш, но това не беше моята борба с алкохола и не беше редно да изказвам мнение.
	А и не бях напълно сигурна защо го казва на мен, при положение че възнамеряваше да го запази в тайна от онези, които й бяха много по-близки. Рианон обаче бе единствената, която можеше да реши с кого да сподели. Това беше постепенен процес и тя като че ли не караше на сляпо. Може би аз бях първата стъпка, човек в покрайнините на живота й, който, по един не груб начин, не беше важен. Може би се упражняваше с мен. Началото на всичко, което й предстоеше тепърва.
	И в такъв случай трябваше да се погрижа то да мине възможно най-гладко.
	— Радвам се за теб. За децата. Дори за Мики — казах и й се усмихнах насърчително. — Това наистина е страхотно, Рианон.
	— Искам да съм сигурна, да издържа известно време, в случай че… Аз… аз не искам да им вдъхвам напразни надежди.
	Това вече ми беше станало ясно.
	— Разбирам.
	— Така че не е кой знае какво, но за мен е важно моята Аш да има завивки, които я карат да се усмихва.
	И ето че се бяхме върнали там, откъдето бяхме тръгнали, и какво пътешествие бяхме направили насред магазина.
	Ала за мен беше чест да бъда част от него.
	Дори и така, не можех да не отбележа:
	— Права си. Ала Мики…
	Не казах повече, но тя познаваше Мики, така че ме разбра.
	— Ще му се обадя, за да му обясня, че ще се придържаме към бюджета му и че комплектът за легло е от мен.
	— Добър план.
	— Всъщност ще го направя още сега. — Тя извади телефона от чантата си. — Ще ви оставя за малко, за да му се обадя. Когато Ашлин се върне, ще й помогнеш ли с това тук? Два комплекта чаршафи. Не е лесно с прането, ако е само един.
	— Ние ще се погрижим — уверих я.
	Тя кимна и като ми се усмихна, се отдалечи, допряла телефона до ухото си.
	Аз се залових да натрупам върху изложеното легло нещата, от които Ашлин щеше да се нуждае, докато я чаках да се върне, което й отне учудващо дълго време.
	Най-сетне тя се появи с още една количка и аз вдигнах поглед.
	— Ето те и теб, цветенце.
	— Извинявай. Забавих се, защото видях ето това. — Тя вдигна един от пластмасовите подноси в количката. — Знам, че не е за обзавеждане, така че ще си ги купя с мои пари, но си мислех, че ще ми свършат хубава работа, за да си подредя гримовете. Нали се сещаш, да ги разчистя от тоалетката.
	Усмихнах й се, мислейки си, че ми се щеше да можех да й ги купя и че следващия път, когато се случеше нещо такова, щях да поискам от Мики бюджет и за себе си — колко от моите пари щеше да ми позволи да похарча, за да поглезя момичето му.
	Дори и ако бяха само двайсет долара, щях да се позабавлявам и да й дам нещо.
	Ала най-важното бе, че тя проявяваше искрен интерес към онова, което правехме, дотам, че дори искаше да се включи в проекта ни, като си подреди нещата.
	— Страхотна идея. Ще свършат чудесна работа — уверих я.
	Тя се усмихна, а после се огледа наоколо.
	— Къде е мама?
	— Иска разрешение от татко ти да те поглези с разкошни чаршафи.
	Очите й рязко се върнаха към мен.
	— Смяташ ли, че той ще има нещо против?
	— Ни най-малко. Ала те трябва да са на едно мнение за решенията в този проект, не смяташ ли?
	Това веднага я успокои — пролича си по погледа в очите й, изражението върху лицето, дори езика на тялото й.
	Приятно й бе, че родителите й си говорят. Искаше да бъдат на едно и също мнение. Искаше дори повече — да се върне назад във времето и да има онова, което бяха имали, преди животът да разпокъса семейството й.
	Ала беше доволна и на това.
	— Да — съгласи се.
	— Е, добре, помогни ми да натоварим всичко тези неща. Освен това нямаш малки възглавници, така че ще се наложи да минем през отдела за възглавници. Майка ти тръгна натам. Ако дотогава не се върне, ще я настигнем там.
	— Супер — измърмори Аш.
	Напълнихме количката. Взехме възглавнички. Рианон ни откри там с новината, че Мики се е съгласил с предложението й. След като платихме и поехме към магазина за боя, аз му изпратих съобщение и го попитах дали ще отпусне бюджет и на мен.
	В отговор получих: „Моята наследница непременно държи да разглези момичето ми. Имаш петдесет долара.“
	Което означаваше, че й купих разкошна лампа за нощното шкафче.
	Когато се прибрахме вкъщи и момчетата ни помогнаха да вкараме внушителния си улов вътре, Мики и Килиън подкачиха Ашлин за това, колко много било необходимо, за да се преобзаведе спалнята на едно момиче. Тя им каза да си затварят устите, но го направи с усмивка.
	А после Мики нежно се разпореди, че ако иска Ашлин той да впрегне приятелите си да му помогнат с боядисването на стаята, докато тя е при майка си, мястото трябвало да бъде разтребено, изпразнено (за да могат да местят мебелите без проблем) и изчистено.
	Аш се съгласи.
	През цялото това време двете с Рианон седяхме на плота в кухнята, пийвахме чай и си бъбрехме.
	Не беше напълно комфортно, но не беше и неловко.
	Беше просто истинско.
	И хубаво.
	За децата.
	И за Мики.
	Следователно — и за мен.
	Не казах на Мики, че Рианон е спряла да пие. Той вече го усещаше.
	Ала тя сама трябваше да сподели с него.
	И тъй като си бяхме разменили телефоните, „за всеки случай“, когато й пратих съобщение, за да й кажа, че това е моето решение, тя ми отговори: „Благодаря ти, Ейми. Обещавам ти, че няма да отнеме дълго.“
	Не бях сигурна дали изобщо знае, че името ми е Амелия.
	Ала нямах нищо против, че ми казва Ейми.
	Рианон беше част от семейството.

	* * *

	— Гащичките ти подгизнаха ли?
	Седях до боксовия ринг заедно с Алиса и Джоузи.
	Въпросът беше дошъл от Алиса.
	Моят отговор беше едно задъхано „да“.
	— Сезонът се забави тази година — беше ми обяснено. — Отне цяла вечност.
	Беше съботата, след като с Рианон и Ашлин бяхме ходили заедно на пазар.
	Денят беше истински успех.
	Мики беше прав. Рианон не искаше да бъдем първи приятелки. Ала искаше отношенията между възрастните в живота на децата й да бъдат нормални, нещо, с което бях напълно съгласна.
	Всъщност всичко като че ли вървеше страхотно, не само за мен, но и за Мики.
	Документите за регистрирането на фирмата му бяха подадени. Открила бях графичен дизайнер, който да проектира логото му. Баща му беше превел парите и Арнолд Уивър беше изготвил договора за инвестиция, който двамата щяха да подпишат. Някой беше поискал от Мики да им даде официална оферта за пълен покрив, който искаха да си направят, преди времето да се е развалило съвсем. А следващата седмица Мики, Боби и Джимбо се канеха да започнат да интервюират пожарникари за платената позиция в станцията.
	И най-сетне, двамата с Мики бяхме решили, след което го бяхме съобщили на децата си, които също се бяха съгласили, че ще започнем сливането на семействата ни на Деня на благодарността.
	Мики ми беше обяснил, че двамата с Рианон имали споразумение да си поделят тези дни и че този път било ред на Рианон да бъде с тях, но още преди да попита децата, той й беше казал какво искаме да направим и тя се бе съгласила да се откаже от семейния обяд, стига да прекараше вечерта заедно с тях.
	Нещо, което според мен беше много мило.
	Така че те щяха да отидат у Рианон, след като се нахранехме, за да бъдат с майка си. Което означаваше, че Мики и децата му щяха да дойдат вкъщи и да обядват с нас, ала децата нямаше да са принудени да прекарат целия ден заедно, свиквайки един с друг.
	Пък и щеше да има храна и футбол, и Лор, който страхотно го биваше с децата. Нямаше да ги заведем на ресторант, принуждавайки ги да разговарят, целият фокус на вечерта да е върху това, да се опознаят. Щеше да има цял куп неща, с които да се разсейват.
	Беше съвършено.
	И колкото и да беше съвършено, то адски ме плашеше.
	Правех обаче всичко по силите си да потисна този страх и да насоча вниманието си към великолепното усещане от това, че беше очевидно, че моят мъж получава не просто мимолетни проблясъци на щастие.
	Точно в този миг обаче бях на първия си мач на Мики.
	Не. Точно в този миг гледах Мики, потен и съсредоточен, обут в бели сатенени гащета със зелена детелина отстрани, които изобщо, ама изобщо не изглеждаха ни най-малко глупави, когато ги носеше Мики.
	Той смазваше от бой някакъв тип на ринга…
	… а аз го гледах, мислейки си, че съм на ръба на оргазма.
	Това беше неуместно. Не само че Алиса и Джоузи седяха до мен, Килиън, Ашлин и Итън също бяха тук.
	Ала въпреки това бях сигурна, че то се случва.
	— Върна се доста бързо от Джуниър, след като той спечели — чух да казва тихо Джоузи, която седеше от едната ми страна, на Алиса, която седеше от другата.
	— Отидох отзад. Направих му набързо една свирка. Все някак ще изтрае, докато не се погрижа нашето момиче да стане боксова фенка — отвърна Алиса също така тихо, та децата, които седяха до Джоузи, да не я чуят. — След като Мики му срита задника на този, ще остана наблизо, за да съм сигурна, че тя няма да се метне на ринга и да му смъкне гащетата още там. След това отиваме право в мотела, където дават стаи за час и той ще може да ме чука, докато ми се завие свят.
	Чух думите й.
	Ала нито за миг не откъсвах очи от ринга.
	Мачът трая само три рунда, които сякаш се състояха едва от две секунди на абсолютно вълнение и страхотност, преди реферът да го прекрати и да присъди технически нокаут на Мики.
	Аз скочих от стола, също както бе направила Алиса, когато Джуниър спечели предишния мач, и (макар и с не толкова мръсен език) изпищях:
	— Браво на теб, бейби! Ти си върхът!
	Мики, който все още стоеше с вдигната във въздуха ръка, все така потен и разкошен, погледна към мен.
	И ми отправи една от своите усмивки.
	Да, определено бях на ръба на оргазъм.
	И в този миг си дадох сметка защо не е хубаво децата да са при нас в боксовата нощ.
	А после си дадох сметка, че следващата събота неговите деца няма да са при него, но моите щяха да са у нас, тъй като Пипа вече ми беше съобщила, че ще покани Поли (и може би още една своя приятелка) на гости с преспиване.
	Одън пък ме беше уведомил, че след тренировката с приятелите му възнамеряват да се разположат пред големия ми телевизор и да прекарат деня в гледане на футбол.
	Всички тези деца (деца от различни полове) под един покрив щяха да имат нужда от надзор, така че едва ли бе добра идея да ме няма.
	Така че, когато децата на Мики бяха при него, щях да съм принудена или да ги увещая да преспят у свои приятели, също както и моите, или да почакам за първата си истинска боксова нощ, което можеше да отнеме седмици.
	А това бе много разочароващо.
	За щастие, когато отидохме в съблекалните, все пак успях да целуна Мики за миг, преди Килиън да се впусне в най-подробен разбор на мача.
	Беше симпатично, защото беше страшно развълнуван и анализът му включваше цял куп нагледни примери, в които той удряше наужким баща си, който му отвръщаше със същото, все така потен, но свалил ръкавиците, с бинтовани ръце, сгрян от възбудата на момчето си.
	Макар че при Мики то не беше просто симпатично. А и страшно секси.
	Уви, разделихме се на паркинга. Децата бяха дошли с мен, но щяха да се върнат с Мики, който все още не си беше взел душ, но си беше облякъл анцуг над боксьорските гащета и горнище с цип.
	Аз щях да се прибера у дома, сама в празната ми къща, а Мики щеше да бъде в къщата отсреща с децата си.
	През целия път до там се мъчех да измисля как да му предложа да уреди децата му да преспят у приятели следващия път, когато трябваше да са при него след две седмици.
	Вече бях по нощничка и си слагах крем, все така опитвайки се да измисля нещо, когато телефонът ми върху нощното шкафче иззвъня.
	Пулсът ми се ускори, когато видях, че е Мики, и го грабнах.
	— Здравей. — Думата излезе като въздишка.
	— Вратата — изръмжа той.
	По тялото ми сякаш пробяга електричество, пуснах телефона, без дори да прекъсна, и се втурнах към вратата.
	Мики, все още по анцуг и горнище, ме избута назад, обвивайки ръка около мен, след което затвори вратата с ритник и ме изтласка към масата за хранене.
	— Кажи ми, че децата ти не са решили да преспят при теб — заповяда той.
	Аз поклатих глава.
	— Не са, бейби. Сама съм.
	В следващия миг дупето ми се озова върху масата, а Мики се надвеси над мен.
	С устните до моите, приковал поглед в очите ми, той не ме целуна.
	Просто се взираше в мен, докато вдигаше нощничката ми нагоре, а после ръката му потъна в бикините ми.
	Устните ми се раздалечиха, гърбът ми се изви в дъга.
	Очите му припламнаха в мрака.
	— Мамка му, толкова си влажна.
	— Да — прошепнах аз.
	— Готова ли си? — попита ме.
	— Да, миличък.
	Той се дръпна назад, но само за да смъкне гащичките ми надолу, и аз изскимтях.
	После отново се върна между краката ми, почувствах, че се оправя с анцуга си, и ето че вече беше в мен.
	Пъхнах ръце под горнището му, за да го докосна, ала в крайна сметка впих нокти в гърба му, докато той ме чукаше, яростно и безмилостно, устните му — до моите, така че усещах дъха му, излизащ на пресекулки, горящите му очи бяха фиксирани в моите.
	Едната му ръка се плъзна надолу по тялото ми, пръстите му се обвиха около китката ми и я приковаха към масата над главата ми.
	Аз потреперих и още по-силно се го стиснах с бедра, за да го задържа до себе си, използвайки го, за да се повдигна и да поема още повече от него.
	Той простена и потъна още по-дълбоко в мен.
	Господи, невероятно.
	— Харесва ли ти боксовата нощ? — изръмжа той ниско.
	— О, да — изстенах.
	— Винаги ли ще искаш да те чукам след мача?
	— Абсолютно — прошепнах.
	Той продължи да ме чука още по-безмилостно и взе устата ми в гореща, дълбока, брутална целувка.
	И това ми беше достатъчно.
	Разбира се, вече имах три рунда загрявка, така че това бе всичко, от което се нуждаех.
	Стонът, който оргазмът изтръгна от мен, се удави в гърлото му.
	Мики продължи да ме целува, докато аз свършвах, без да се откъсва от мен, докато стонът на неговия оргазъм се удави в моето гърло.
	Все още беше в мен и ние все още дишахме тежко, когато ми нареди задавено:
	— На следващия мач остави децата в залата. Могат да дойдат в съблекалнята, след като вече съм те изчукал там.
	— Окей — съгласих се незабавно.
	— Обичам те, Ейми.
	Аз застинах и той го усети.
	— Не ме е грижа дали ти се струва прекалено рано — заяви той. — Прави с това каквото искаш. Задръж го до себе си и адски се надявам да ми го върнеш, когато си готова. Но трябва да знаеш, че то е твое.
	Аз се взирах в него в мрака.
	— А сега трябва да се връщам при моите деца — промълви той, наведе се, за да докосне челюстта ми с устни, и нежно излезе от мен.
	Помогна ми да се изправя и ме задържа, докато си стъпя сигурно на краката, след което вдигна бикините ми от пода, без да ме пуска, докато ги обувах.
	После ме улови за ръка и ме поведе към вратата.
	Без да каже нито дума, ме взе в прегръдките си и ми даде нежна, сладка целувка, която продължи цяла вечност и въпреки това бе прекалено кратка.
	Най-сетне я прекъсна и каза:
	— Ще се чуем утре, бейби.
	След това ме пусна, за да отвори вратата. Вече беше излязъл навън, когато аз го повиках:
	— Мики!
	Той се обърна към мен.
	— Ти също трябва да го знаеш — заявих.
	Той стоеше там, почти на същото място, където го бях видяла за първи път, и изглеждаше по-красив от всякога.
	Защото беше мой. Изцяло мой. Наистина мой.
	Всеки сантиметър.
	Чак до дъното на сърцето му.
	— Трябва да знаеш, че и аз те обичам — продължих. — Ти си най-добрият мъж, когото познавам, миличък. Страхотен баща. Добър човек. — Усмихнах се. — Най-добрият съсед на света.
	Видях как очите му затанцуваха при тези думи, но не бях свършила:
	— Няма по-хубав ден от онзи, в който Конрад се появи и ми се разкрещя, този ден те доведе при мен.
	Крайчетата на устните му подскочиха нагоре.
	— Единственият случай, в който бях доволен, че някакъв задник се е разкрещял на една жена.
	Моите устни също се извиха.
	А после затрепериха и аз ги стиснах.
	— Точно срещу нас — прошепна той.
	Стиснах още по-силно устни и кимнах.
	Той ми се усмихна непринудено.
	— Късметът на ирландеца.
	Аз се разкисках.
	Очите му продължиха да танцуват.
	А после се сгряха и той нареди:
	— Влизай вътре, бейби. На топло. Ще се чуем утре.
	Сякаш вече ми беше топло.
	До мозъка на костите.
	— Окей, Мики. Лека нощ.
	— Лека нощ, бейби.
	И в този миг си дадох сметка, че нямам нищо против „бейби“. Или „миличка“.
	Бих приела всичко от Мики.
	Защото той наистина го мислеше.
	Вдигнах ръка към устата си и му изпратих въздушна целувка. След това, ухилена като идиот (и без изобщо да ме е грижа), затворих вратата зад мъжа, който ме обичаше.





	Конрад беше разговарял с тях и по някаква причина, която, досещах се, никак не беше хубава, те си бяха променили плановете и бяха решили, че трябва да прекарат нощта у баща си.
	Бяха ми обещали обаче да се появят още в десет часа, защото денят ни беше внимателно планиран.
	Къщата беше чиста, така че нямаше защо да се притеснявам за това.


>	Глава 26
>	Страхотен празник

	— Не би трябвало да се учудвам. Наистина не би трябвало. И все пак — не мога да повярвам, че го направи.
	Бях в кухнята и беснеех, защото беше единайсет и половина предобед в Деня на благодарността и децата трябваше да прекарат предишната нощ у нас не само защото Лор беше пристигнал вчера сутринта, но и за да ми помогнат да приготвя всичко за празника.
	Очакваше ни обаче готвене, печене и подреждане на масата. Те трябваше да ми помогнат да сме готови с повечето от тези неща, така че когато Мики и неговите деца се появяха в дванайсет и половина, да можем да гледаме футбол и да се отпуснем, без да се налага да се суетим насам-натам. Сега обаче нямаше да имаме възможност да го направим, при положение че щяхме да седнем на масата в два часа, за да се нахраним спокойно, преди Килиън и Аш да отидат при майка си в четири часа.
	Времето ни беше грижливо разпределено. Футбол, нещо, което да привлече вниманието им, но и нещо, което да правят заедно, за да се опознаят. След това — добра храна и добра компания. И преди гостуването да се проточи, Мики и децата му трябваше да отидат при Рианон и всички можеха да си отдъхнат (нещо, което се надявах, че няма да е необходимо, но смятах за нужно да планирам).
	Закъснението на децата тази сутрин обърка всичко. Всъщност нещата се бяха объркали още с това, че не бяха преспали при мен. Не знаех дали е така, но изобщо не бих се учудила, ако Конрад беше научил, че Мики и Лор ще бъдат с нас, и се опитваше да развали деня ми.
	Не ми хареса тонът на Одън, когато ми се обади, за да ми съобщи, че трябва да останат у баща си. Не ми беше дал никакви подробности и звучеше разсеян, но освен това долавях и… още нещо.
	Само че не бях сигурна какво.
	А той не беше споделил с мен.
	Бях го попитала, но бях получила единствено: „Ще говорим по-късно, мамо“, и то изречено по начин, който издаваше, че действително трябва да говорим по-късно.
	Така че заради момчето ми реших да не настоявам.
	Сега бе още по-лошо не само защото закъсняваха, но и защото, ако не се броеше един есемес от Одън (Ще закъснеем. Извинявай), не бях получила нищо друго. Дадох им половин час, след което написах съобщение. Позвъних по телефона.
	Никакъв отговор.
	Децата ми не бяха невъзпитани. Откакто отново бяхме заедно, подобни неща не се случваха. Може и да не го правеха на минутата, но винаги отговаряха. Знаейки, че закъсняват, би трябвало поне да ми пишат, за да не се тревожа.
	Грабнах телефона си и заявих:
	— Ще се обадя на Конрад.
	— Миличка. — Лор се пресегна и обви пръсти около китката ми. — Недей.
	Аз вдигнах очи към него.
	— Има пайове за печене! — казах малко грубо.
	Веждите на Лор подскочиха и той погледна към тестото за пай, което разточваше (винаги беше до мен, големият ми брат Лори).
	— Трябва да опечем цели три, Лори — напомних му.
	— И ще го направим.
	Погледнах към тестото и измърморих:
	— Трябваше да ги приготвя вчера.
	И наистина беше така, макар че не знаех как бих могла да го направя, при положение че бях прекарала половината ден в печене и украсяване на кексчета, които щях да занеса в „Гълъбовата къща“, където щяхме да отидем с Лор и децата, след като Мики си тръгнеше.
	За тази част от деня не се притеснявах. Просто се вълнувах приятно. Децата най-сетне щяха да се запознаят с обитателите на дома, а аз щях да покажа на тях и на Лор онова, което правех и което означаваше толкова много за мен.
	И като допълнителен бонус щях да прекарам известно време от Деня на благодарността с моите старци и моето семейство (или поне по-голямата част от него, но може би следващата година бих могла да заведа и Мики, Килиън и Ашлин).
	— Мими — повика ме Лор и аз го погледнах. — Ако Конрад върти някакви номера, не искаш да изгубиш контрол и да заиграеш по неговата свирка. Освен това не искаш децата, които знаят, че би трябвало вече да са тук, и вероятно и така са достатъчно стресирани, да се притеснят още повече заради твоите съобщения и обаждания. Дай им още половин час и ако не се появят, звънни отново на Одън. Ако той не отговори, обади се на Конрад, просто за да си сигурна, че са добре. А междувременно опитай да се успокоиш.
	Сякаш бих могла да се успокоя.
	Бях кълбо от нерви и това не убягна от вниманието на Лори.
	— Мими, миличка, знам, че днес е голям ден. Голям ден е и за децата. Ала ти си тази, която трябва да зададе тон. Окей?
	С други думи — трябваше да се овладея.
	Отново.
	Заради изпълненията на Конрад.
	Отново.
	Ала бях решила, че той никога вече няма да ме победи.
	Така че кимнах.
	В същия миг на вратата се позвъни и аз настръхнах.
	Не разпознах сянката зад стъклото и това ме притесни.
	Докато се взирах във фигурата отвън, Лори заяви:
	— Готово е. Сложи го в тавата и изсипи плънката, а аз ще отида да отворя.
	Тъкмо намествах тестото във формата за пай, когато чух:
	— Имате писмо с обратна разписка.
	Това ме изненада. Кой пращаше писма с обратна разписка по празниците?
	Продължих да се занимавам с тестото, докато гледах как Лор се разписва, след което поема плика с изражение на благодарност, преди да затвори вратата и да се обърне към мен.
	Когато стигна до плота, вдигна писмото във въздуха.
	— Адвокатите на мама и татко.
	Аз си отдъхнах.
	— Накарах Престън да събере информация, която бих могла да използвам против Конрад, в случай че в бъдеще реши да заиграе мръсно — обясних му нещо, което вече бях споделила.
	Лори не смяташе, че това е достатъчно обяснение. Разбрах го по озадаченото изражение, с което разглеждаше плика.
	— Специална доставка в празничен ден?
	Свих рамене.
	— Може ли да го отворя? — попита той.
	— Давай.
	Вече наливах плънката от тиква, когато го чух да изръмжава:
	— По дяволите.
	Вдигнах рязко глава и видях, че изглежда ядосан.
	Не, изглеждаше бесен.
	Отново се напрегнах, но не много. Най-вероятно Конрад беше направил още нещо ужасно, докато сме били женени, и детективът на Престън го беше открил.
	Ала ако не се броеше ставащото днес, напоследък Конрад се беше успокоил и не ми създаваше неприятности. Така че, макар да беше хубаво да имам на свое разположение всички муниции, от които бих могла да имам нужда, засега той не беше направил нищо, което да ме подтикне да ги използвам.
	— Имайки предвид, че Конрад и така вече ми лази по нервите, ако това ще ме подразни още повече, най-добре го занеси в стаята ми и го прибери някъде, където децата да не го видят, а аз ще го погледна по-късно.
	Лори вдигна очи към мен.
	— Не е от Престън. А от Адисън.
	Аз го зяпнах.
	Адисън Хилингъм беше адвокатът на родителите ми. Един от съдружниците.
	Както и изпълнител на фондовете на „Калуей“.
	— Моля?
	— Сложи това във фурната — нареди брат ми.
	— Лори…
	— Сложи го да се пече, Амелия.
	О, господи.
	Нарече ме Амелия.
	Той никога не ме наричаше Амелия, освен ако не се случваше нещо, в което трябваше да бъде големият брат, както когато, чул за глупостите, които правех, след като Конрад ме заряза, ми се беше обадил, за да ми каже да престана и да се взема в ръце.
	Побързах да пъхна пая във фурната и отново се обърнах към него.
	— Какво?
	— Първо искам да кажа, че това са пълни глупости. — Той размаха скъпата дебела хартия във въздуха. — Очевидно си нанесла някаква въображаема обида на мама и татко и това е техният начин да ти покажат у кого е властта.
	О, господи.
	— Какво, Лори?
	Той си пое дълбоко дъх.
	И ми каза.
	— Накарали са Адисън да преразгледа условията на калуейските ти фондове, както този, който те са учредили, така и онзи, който получават всички наследници на „Калуей“. Позовават се на държанието ти, след като Конрад те напусна. Заявили са на Адисън, че си се държала по начин, недостоен за един наследник на „Калуей“, което е в разрез с условията на фондовете, и са поискали от него да обмисли дали да не ги анулира.
	Аз го зяпнах. Знаех си, че нещо при тях не е наред.
	— Не могат да го направят — продължи Лори. — Лично съм бил свидетел на поне един случай, в който те насърчаваха да покажеш какво мислиш за предателството на Конрад, и то с немалка доза злорадство. Знам, че и Робин го е виждала. И двамата ще напишем показания и ще ги изпратим на Адисън. Ако действително си в опасност, а ти не си, условията на фонда гласят, че той може да бъде анулиран единствено ако поведението привлече публично внимание, което не важи в твоя случай, иначе и татко би бил в същото положение като теб, защото той лично те насърчи да го направиш.
	Продължавах да се взирам в него, неспособна да кажа каквото и да било.
	— Така или иначе, фирмата на Адисън е тази, която отговаря за фонда, не мама и татко, а Адисън е добър човек — напомни ми Лори. — Ще направи каквото са поискали от него, но ще се придържа стриктно към условията на фонда. Това е просто демонстрация на сила, пък и денят на доставката — опитват се да те сплашат. — Той метна документите настрани. — Забрави го за днес. Утре ще се обадя на Робин и ще се заловя да подготвя защитата ти.
	— Могат да си ги вземат — прошепнах аз.
	— Моля?
	— Могат да си ги вземат. Все още имам фонда на Борн, който и с пръст не могат да пипнат. Той е на стойност двайсет и пет милиона долара. Не възнамерявам да водя разточителен живот. Но бих могла да го направя, дори и само с лихвите от този фонд.
	Така беше.
	Е, вярно, едва ли бих могла да си позволя да разпродам всичко, което имам, изцяло да преобзаведа огромна къща с пет спални, да сменя целия си гардероб и да купя каквато кола си поискам.
	Ала бих могла да купя за Коледа скъпия блендер, по който Ашлин се прехласваше в магазина (стига Мики да одобреше, разбира се).
	— Няма да изгубиш фондовете си, Мими — повтори Лори.
	— Не, вероятно няма. Но няма да им се обадя и да реагирам, както те очакват. Няма да се ядосам, нито да се извинявам, нито — махнах с ръка — каквото и да искат от мен. Ако не отстъпят, много добре, могат да си вземат парите. Могат да ме лишат от купищата пари, които биха ми дали, когато си отидат от този свят. И от тях не се нуждая. Надявам се единствено да не накажат Олимпия и Одън с тези глупости. Това вече ще ме ядоса.
	— Е, добре, теб може и да не те е грижа за това, но за мен е важно — заяви Лор сърдито. — Какво ги е прихванало?
	— Когато се преместих тук, не отговарях на обажданията им, защото се опитвах да осмисля действията си дотогава и трябваше да се съсредоточа върху това да си създам нов дом и нов живот и да си върна децата. То продължи известно време, но накрая им написах имейл. Всъщност от месеци насам редовно им пращам имейли. Не е, като напълно да съм прекъснала всякакви отношения с тях.
	— Само това ли?
	— Възможно е да е нещо още по-тривиално, Лори. Нали ги познаваш. Не им е нужно много.
	Лор отново погледна към документите.
	Аз се приближих и го докоснах по ръката.
	Той вдигна очи към мен.
	— Наистина не ме е грижа — уверих го искрено.
	— Денят на благодарността е, Мими, и те не може да не знаят, че тази година децата са при теб, защото миналата не бяха. А и със сигурност си им го казала в имейлите си. — Той протегна ръка и побутна листовете. — А те ти сервират това?
	— Такива са си — напомних му.
	— Не е редно — напомни ми той на свой ред.
	— Не, не е. Ала те са си такива. И ако някой от нас се хване на предизвикателството им, ще означава, че правим това, което те искат. А ако не реагираме, ако изчакаме да видим какво ще реши Адисън, което, както ти каза, едва ли ще бъде в тяхна полза, ще си бъдем ние. Ще бъдем онези, които сме. Не онези, в които те искат да ни превърнат.
	Лори стисна челюсти.
	— Ще им мине — уверих го аз. — Да имаш зъб на някого, е признак на лошо възпитание.
	Той се взира изпитателно в мен в продължение на около една минута, а после избухна в смях и ме притегли в прегръдките си.
	Аз обвих ръце около него и двамата дълго останахме така, преди най-сетне да го попитам:
	— Знаят ли, че се развеждаш с Мариел?
	— Предполагам, че моето писмо от Адисън ще пристигне на Коледа.
	Което означаваше, че им беше казал и те бяха замразили отношенията си с него.
	Отметнах глава назад и улових очите му.
	— Те си седят вкъщи, сами, без деца, без внуци, кипящи от злоба. А къде сме ние?
	— Заедно, печейки пайове — отвърна той тихичко и аз се усмихнах широко. — Поумняла си в Мейн.
	Изгледах го свирепо.
	— Винаги съм си била умна.
	— Да. Извинявай. Права си. Нали съм ви виждал с Робин как седите, наливате се с водка и кроите планове да срежете гумите на Конрад. Брилянтно. Къде ми беше главата? — подразни ме той.
	Отдръпнах се от него, мърморейки:
	— Просто фаза.
	— Аха.
	Време бе да се размърдам.
	— Имаш да разточиш още един пай, а аз трябва да довърша ябълките, Лори.
	— Слушам, шефе — отвърна той отсечено, но и това беше шега.
	Лор се зае с тестото.
	Аз се заех с ябълките.
	Ябълковият пай вече беше във фурната при тиквения, а Лор разточваше тестото за този с пеканови ядки, когато телефонът ми иззвъня.
	Погледнах го, видях, че е съобщение от Пипа, и го сграбчих.
	„Съжалявам, мамо, страшно съжалявам. Още сме при татко. Но ще дойдем възможно най-скоро. Обещавам!“
	Аз стиснах зъби, но написах: „Окей, хлапе. Направи ми услуга и ми пусни съобщение, когато тръгнете, така че с вуйчо Лори да не се притесняваме.“
	Разбрах, че съм постъпила правилно, когато тя ми отговори моментално: „Ти си върхът! Ще ти пишем!“
	Момиченцето ми мислеше, че съм върхът.
	Можех да се нося на вълните на щастието от това до края на времето.
	Определено щеше да ме подкрепи още един час.
	За съжаление, не успя.
	Ала не родителите ми, нито Конрад бяха тези, които щяха да превърнат Денят на благодарността в катастрофа.

	* * *

	Телефонът ми се обади.
	Тъкмо поливах пуйката с мазнина, затова погледнах към Лори, който стоеше до кухненския плот, навел очи към телефона ми.
	— Одън е. Тръгнали са насам.
	Въздъхнах с облекчение и продължих да поливам пуйката, която изглеждаше разкошно. Пайовете бяха готови. Картофите бяха обелени. Продуктите за хлебчетата се въртяха в машината за хляб, тестото щеше да е готово след петнайсет минути, така че да имам време да оформя питките и те да втасат. Домашно приготвеният ми сос от боровинки вече беше готов. Сладките картофи бяха готови да влязат във фурната, зеленият фасул — също. Масата беше подредена.
	Беше дванайсет и двайсет. Както толкова пъти в живота ми, с помощта на Лори (и без никаква подкрепа, дори и отдалеч, от страна на родителите ми) аз се чувствах добре.
	Намирах се в почти дзен състояние, защото ми беше хрумнало, че Мики има добри деца, също като мен, и макар че Аш беше срамежлива, Пипа навярно би могла да й помогне да излезе от черупката си, а знаех, че и двете ми деца ще харесат Килиън.
	Всичко щеше да бъде наред.
	И в най-развихрените си фантазии не бях в състояние да предположа, че нещата биха могли да се объркат.
	Ала те се объркаха.
	И то как.

	* * *

	Катастрофата не започна в дванайсет и двайсет и пет, когато чух вратата на гаража да се отваря, оповестявайки пристигането на децата ми.
	Всъщност всичко започна превъзходно, когато децата влязоха в къщата, видяха вуйчо си Лори и му се хвърлиха щастливо на врата.
	Положението се влоши мъничко, когато острият ми майчински поглед забеляза, че под радостта им се спотайва нещо притеснително.
	Не помогна и това, че Пипа се преструваше, че то не е там, и след като пусна вуйчо си и дойде да ме прегърне, да ме целуне и да ми честити Денят на благодарността, каза просто:
	— Ще ида да си оставя чантата и якето в стаята и съм на твое разположение, мамо.
	За сметка на това Одън не се преструваше и когато ме прегърна, прошепна в ухото ми:
	— Ще поговорим, след като Мики си тръгне. Може ли?
	Явно се налагаше.
	Кимнах и той отиде да си съблече якето.
	Децата още бяха в стаите си, когато на вратата се позвъни.
	Макар и мъничко нервна, аз се чувствах добре. Къщата ухаеше невероятно. Положението с обяда беше под контрол. Масата изглеждаше прекрасно с разкошните ми керамични съдове и украсата от есенни цветя и свещи в средата. Децата бяха при мен, в безопасност от онова, което се случваше с баща им, каквото и да беше то. Брат ми беше тук и ако нещата случайно се объркаха, той щеше да ги оправи, при това нямаше да е сам. Мики щеше да му помогне.
	Както и аз.
	Децата са издръжливи. Децата се справят с промените по-добре, отколкото възрастните.
	Пък и напоследък всичко вървеше толкова добре, че с душата си знаех, че всичко ще мине страхотно.
	Така че побързах да отворя вратата и се усмихнах широко на семейство Донован.
	— Честит Ден на благодарността! — възкликнах.
	Мики и децата ми се усмихнаха, аз ги прегърнах един по един, целунах Мики лекичко и ги поканих да влязат.
	Докато затворя вратата, Лор вече беше до мен.
	— Окей, свалете си якетата, докато ви запозная — заповядах. — Мики, Килиън, Аш, това е моят по-голям брат, Лор Хатауей. Лор, нека ти представя семейство Донован.
	Лор поемаше якетата им, здрависваше се, разменяйки дежурните „приятно ми е да се запознаем“, като едновременно с това обясняваше на любопитния Килиън що за име е „Лор“, когато то се случи.
	Лор и Мики тъкмо се здрависваха, а аз се усмихвах, гледайки как двамата ми най-любими (пораснали) мъже на света се ръкуват, когато забелязах, че Ашлин се бутна в баща си.
	Преместих поглед върху нея и се сепнах при вида на изражението й.
	Семейство Донован бяха дошли, издокарани като за семейно отпразнуване на Деня на благодарността.
	Мики носеше хубав пуловер и дънки, Килиън също беше по дънки и риза с дълъг ръкав.
	Що се отнася до Аш, тя беше тиха, както обикновено, ала отворена. Косата й сияеше, красива и чиста и дори изглеждаше така, сякаш я беше накъдрила. Беше си облякла хубава жълто-кафява пола и нежнорозов пуловер, които й стояха много добре, подчертавайки прекрасните извивки на тялото й, и носеше страхотни ботуши. Освен това си беше сложила мъничко грим.
	Когато дойдоха, изглеждаше добре. Повече от добре.
	А сега изведнъж беше пребледняла и имаше притеснен, дори уплашен вид.
	— Аш? — повиках я аз и очите й се стрелнаха към мен.
	— Мислех, че се казва Олимпия — прошепна тя объркващо.
	— Не те разбрах, цветенце?
	— Името й е Пипа — каза ми тя.
	Погледнах през рамо и видях Одън и Пипа. Стояха назад, изчаквайки момента да се приближат и да се запознаят.
	Одън изглеждаше любопитен и гостоприемен.
	Пипа изглеждаше почти като Ашлин, само дето беше пребледняла и…
	Гузна.
	— Пип? — повиках я несигурно.
	— Пипа? — почти изпищя Килиън.
	Обърнах се към него и видях, че се взира в Пипа с неописуема неприязън.
	А после зяпнах, когато той вдигна яростно пръст и като я посочи обвиняващо, се провикна:
	— Ти си ужасна гаднярка!
	— Килиън — изръмжа Мики и като се приближи до сина си, сложи ръка на рамото му.
	Килиън отметна глава назад, за да го погледне.
	— Ама тя наистина е ужасна гаднярка! Злобна е! Тя и тъпите й приятелки говорят гадости на Аш. — Той отново погледна към Аш, а моето сърце спря да бие. — Ти си отвратителна, грозна гаднярка, която тормози другите.
	О, не.
	Не!
	— Това не е хубаво — намеси се Одън с нисък глас и се приближи до сестра си, закривайки я отчасти с тялото си.
	— Ама е вярно! — изкрещя Килиън на Одън. — Аз го видях! Два пъти! — Той отново отметна глава назад, за да погледне баща си. — Аш ми забрани да ти казвам. Не искаше да се притесняваш.
	Погледнах към Пипа и стомахът ми се сви толкова мъчително, че се уплаших да не повърна.
	— Татко, може ли да си вървим вкъщи? — чух Ашлин да пита баща си.
	— Моля те, кажи ми, че това не е вярно — помолих аз дъщеря ми.
	— Вярно е. Тя е ужасна. Истинска злобарка — отговори Килиън вместо Пипа.
	Аз не свалях очи от дъщеря ми.
	— Пипа, миличка, отговори ми.
	Очите й бяха разширени, изглеждаше така, сякаш всеки миг ще побегне.
	Ала тъй като нямаше къде да избяга, погледът й се спря върху мен и тя прошепна с ужасяващ глас:
	— Не ни каза имената им. Наричаше ги просто децата на Мики. Не знаех, че на гости ще ни дойде Аш Донован. В училище има трима души, на име Донован. Дори не ми каза, че ми е връстница.
	— Аха — обади се Килиън зад гърба ми и се раздвижи, и по начина, по който го направи, разбрах, че Мики го беше задържал назад. Това обаче не му попречи да продължи да говори: — Бас държа, че изобщо нямаше да ти хареса. Дебелата и грозна Аш Донован да дойде у вас за Деня на благодарността.
	Стомахът ми отново се сви. Мъчително.
	— Пипа… — започнах.
	— Ти не знаеш. — Думите на Килиън бях обвинение, насочено към Пипа. — Не знаеш как сестра ми трябва непрекъснато да е с мен, докато мама и татко са на работа. Как трябва да ни приготвя вечеря. Не знаеш как майка ни е ужасна пияница и как Аш винаги се грижи за мен. Не знаеш, когато си гадна с нея и я караш да се чувства като боклук, колко е страхотна.
	О, господи.
	Напрежението в стаята натежа още по-силно и аз видях как дъщеря ми пребледня още повече, а синът ми потръпна.
	— Кил — промълви Мики.
	Одън закри напълно сестра си с тяло и се обърна към мен:
	— Може би ще е най-добре да поговорим някъде другаде, само ти, Пипа и аз?
	Аз забелязах движенията на сина ми.
	Ала вниманието ми не се откъсваше от дъщеря ми.
	— Наистина ли си казвала всички тези неща на Ашлин? — попитах я.
	— Мамо… — започна тя, лицето й представляваше ужасяваща гледка за една майка.
	— Отговори ми! — изпищях аз.
	Тя се сви от страх и брат й я изтласка зад гърба си.
	— Не изпадай в истерия, мамо — сопна ми се той.
	— Не се бъркай, Одън — троснах се в отговор и отново насочих вниманието си към Олимпия. — Била ли си жестока към някого в училище?
	— Поли е тази, която приказва разни работи — защити се тя непохватно.
	— Ама това не ти пречи да се смееш — намеси се Килиън.
	— Достатъчно, синко — изръмжа Мики.
	— Смееш се? — попитах аз дъщеря си.
	— Аз… то…
	Тя не довърши.
	— Какво то? — изсъсках.
	— Мамо, може ли да поговорим някъде другаде? — процеди Одън.
	— Абсолютно не — отсякох и отново се обърнах към дъщеря си. — Не мога да повярвам. Аз не съм отгледала злобно момиче.
	Пипа, която страшно мразеше конфронтациите и която бе хваната натясно по един ужасен начин, не отстъпи, а премина в атака:
	— Точно това направи — отвърна тя гневно. — Ами всичко онова, което ти причини на Мартин?
	Тялото ми пламна и като се дръпнах назад, попитах саркастично:
	— Да разбирам, че тя е откраднала домашното ти от шкафчето и го е представила за свое?
	— Мамо… — започна Одън.
	— Не — сърдито извика Пипа.
	Аз продължих все така саркастично:
	— О, значи, ти е откраднала гаджето? Това ли е?
	Пипа се показа сърдито иззад брат си.
	— Не се преструвай, че не разбираш какво имам предвид.
	— Значи, сладката, хубава, тиха Аш е съсипала света ти? Съзнателно и умишлено е станала причина ти да изгубиш всичко. Мъжът, когото си обичала в продължение на двайсет години. Домът, който сте създали заедно за децата си. Бъдещето, което си вярвала, че ви очаква. Това ли се случи? — попитах аз.
	— Моля те, мамо… — опита Одън отново.
	— Знаеш, че не е — процеди Пипа.
	— Баща ти и мащехата ти ми причиниха това — заявих аз. — Това, че баща ти се влюби в друга, след като се беше врекъл в обич на мен, не беше правилно. Ала дори така, има си начин, по който да го направи. Той не избра този начин. Аз реагирах и те си понесоха последиците, които, откровено казано, си бяха заслужили. Не биваше да допускам вие да го видите, но това беше единствената ми грешка. Останалото те си го изпросиха. Изпросиха си го. Предадеш ли някого, нямаш друг избор, освен да живееш с чудовището, родено от твоята измяна. Това, което ти причиняваш на Аш, тя не го е заслужила.
	— Вуйчо Лори — примоли се Одън.
	— Ако сестрата ти наистина е направила това, приятелче, то никак не е хубаво. Така че ще трябва да отговаря за него — заяви Лори твърдо и спокойно, ала в гласа му имаше разочарование.
	Лицето на Одън стана сурово.
	— Това не е моето момиче — заявих аз, без нито за миг да откъсвам очи от дъщеря ми.
	— Принудена бях да се преместя в ново училище. Да си намеря нови приятели. Поли е популярна и беше мила с мен — отвърна тя; колкото и да е странно, не ме обвини за това, че се бе наложило да се премести, но моите мисли бяха другаде.
	— Поли е истинска кучка. — Аз се обърнах рязко към Ашлин, която най-сетне се включи в разговора. Нещо повече — още не беше приключила. — Всички го знаят. И за да бъдеш нейна приятелка, ти също трябва да си кучка. Освен това тя не е популярна. Другите не я харесват. А се страхуват от нея.
	Отново се обърнах към дъщеря ми и повдигнах вежди.
	— Това ли искаш? Да се страхуват от теб?
	— Стига, мамо. Престани — изръмжа Одън.
	— Поли беше дотук — заявих.
	— Мамо! — извика Пипа.
	— Моето момиче не се движи със злобарки — информирах я аз.
	— Мамо, престани, по дяволите — изплющя гласът на Одън.
	Аз го стрелнах с поглед.
	— Не ругай! — наредих му.
	— Изпадаш в истерия.
	— Много ясно — отвърнах. — Имам си работа с дъщеря, която, умът ми не го побира, се оказва, че не само е тормозила някого в училище, но на всичкото отгоре е тормозила момиче, за което истински ме е грижа.
	— Трябва да се успокоиш, дяволите да го вземат — изстреля той в отговор.
	— Не ругай! — процедих аз.
	— Майната ти! Майната му на това! Майната му на всичко! — кресна той изведнъж и аз се изпънах.
	— Одън — изръмжа Лори и се приближи до мен.
	— Не говори на майка си по този начин — намеси се и Мики и застана от другата ми страна.
	— Майната ти и на теб! — Одън не обърна внимание на Лор и заяви на Мики: — Ти нищо не можеш да ми кажеш.
	— Достатъчно! — изпищях аз и всички в стаята притихнаха. — Дай ключовете от колата си на вуйчо си Лори — наредих на сина ми.
	— Какво? — попита той рязко. — Защо?
	— Направи го… сега — прошепнах; гласът ми трепереше.
	— Не съм… — започна той.
	— Ключовете, приятелче, не карай майка си да повтаря — заяви Лори и се приближи до сина ми, протегнал ръка.
	Обърнах се и при вида на Ашлин и Килиън усетих как ме изгарят гняв и ужас, и тъга, задето през цялото това време моята дъщеря е била част от причините Ашлин да затъва все по-дълбоко в униние.
	— Толкова съжалявам — прошепнах.
	В очите й се появиха сълзи.
	Килиън се приближи закрилнически до сестра си.
	Виждайки това, аз отидох право при телефона върху кухненския плот.
	Той иззвъня само веднъж.
	— Децата добре ли са? — попита Конрад вместо поздрав.
	Звучеше наистина притеснен, ала аз дори не забелязах.
	— Одън е наказан. Използва лош език в къщата ми, дори след като му казах да престане, а след това наруга както мен, така и Мики.
	— По дяволите — измърмори Конрад, учудващ отговор, но не забелязах и него.
	— А дъщеря ми тормози съучениците си. Приятелка е с момичета, които измъчват по-слабите, и се оправдава, твърдейки, че самата тя не казва жестоки неща, но не отрича, че взема участие не само като ги насърчава със смеха си, но и като не прави нищо, за да елиминира ситуацията или да се махне от нея — заявих аз.
	— Исусе Христе. — Конрад говореше все така тихо, но сега звучеше ядосано.
	— Освен това се оправдава, твърдейки, че аз съм я научила на тези гадости с онова, което се случи между теб, мен и Мартин.
	— Това е нелепо — процеди той; думите му най-сетне достигнаха до мен и ме разтърсиха.
	— Какво?
	— Това е нелепо. Станалото между теб и Мартин не е същото. Няма никакво извинение за това, да тормозиш по-слабите.
	Нямах представа как да разбирам тази неочаквана подкрепа в момент като този, така че не ми оставаше друг избор, освен да я приема.
	— Искам да дойдеш и да ги вземеш. Не знам какво сте планирали за Деня на благодарността с Мартин, но няма да допусна децата ми да останат под моя покрив, докато се държат по този начин. Могат да се върнат, след като Олимпия се извини на Ашлин и прекрати отношенията си с Поли, която е начело на групичката гадни момичета. Що се отнася до Одън, той трябва да се извини на мен и на Мики.
	— Няма да се върнем там, мамо — обади се Одън и аз се обърнах към него.
	— Ще правите каквото ви казвам. Смятам да спася Денят на благодарността за брат ми и за другия мъж в живота ми, който никога не се е държал лошо с мен, и с неговите деца, които са добри деца и винаги са неизменно мили и сладки. Колкото и да ме боли да го призная, присъствието на моите деца ще попречи на тези усилия.
	Одън отвори уста, но аз се извърнах, когато Конрад каза в ухото ми:
	— Веднага идвам.
	Естествено, че щеше да дойде.
	— Ще ти бъда задължена — заявих отровно и затворих.
	След това се обърнах рязко.
	— Баща ви идва. Вземете си якетата.
	— Няма да се върнем там — повтори Одън.
	— Ще се върнете и още как. Вземете си якетата.
	Пипа се притискаше уплашено в брат си по начин, който не ми харесваше, ала не можех да му обърна внимание, защото Одън погледна към Мики.
	— Съжалявам. Прекрачих границата. Нима да се повтори — заяви той.
	Поех си рязко дъх.
	— Оценявам го, приятелче, но трябва да кажеш това на майка си — отвърна Мики, също като Лори — твърдо, но спокойно. И разочаровано.
	Одън ме погледна.
	— Съжалявам, мамо. Не биваше да казвам онези неща, но имахме наистина гадна сутрин, а и миналата нощ не беше от добрите и на двамата ни дойде прекалено.
	Други неща започваха да ме притесняват в думите му, но преди да успея да реагирам, се обади Лори:
	— Каквото и да става, Одън, не си го изкарвай на майка ти.
	Синът ми кимна и измърмори.
	— Ясно. Здравата сгафих.
	— Не знаех за майка ти. — Това дойде от Пипа и аз видях, че гледа към Ашлин.
	— Е, и? — отвърна Килиън. — Това няма значение.
	Пипа прехапа устни и се притисна до брат си.
	— В гимназията е трудно — обади се Одън неубедително.
	— Така е — казах аз. — Освен това е времето, когато започваш да разбираш кой си, какъв човек искаш да бъдеш и как да постъпваш правилно. — Погледнах към моето момиче. — Това, което си направила, Олимпия, с цялото си сърце се надявам, че някъде в себе си си знаела, че е погрешно.
	— Опитах ли се да тръгна против нея, тя щеше да се обърне срещу мен. — Гласът на Пипа трепереше.
	— Мога да си представя и съм сигурна, че би било ужасно. — Посочих към Ашлин. — Попитай Аш. Тя може да ти разкаже какво е усещането.
	— Опитвам се да обясня. — Гласът на Пипа леко се повиши.
	— А майка ти се опитва да ти каже, че за поведение като това няма обяснение — заяви Лори.
	Тя се обърна към него, очите й се наляха със сълзи.
	— Вуйчо Лори…
	Той не беше безсърдечен. Лицето му омекна. Ала устните му казаха:
	— Няма никакво извинение, Пипа.
	Долната й устна затрепери, по бузата й се търкулна сълза. Убиваше ме да си остана на мястото, ала трябваше да го направя. Урокът, който щеше да научи днес, трябваше да й държи до края на дните й.
	Все пак позволих на брат й да я прегърне.
	Почерпила сили от него, тя погледна към Аш.
	— Държах се като кучка. Ти изобщо не си такава, каквато Поли твърди. Ние дори говорим за това, когато нея я няма. Просто Келан си падал по теб миналата година, а тя го харесва и всичко стана… тя стана… — Пипа се запъна, а после довърши: — Гадно.
	— О, господи, Келан си е падал по мен? — прошепна Ашлин.
	Погледнах към Мики и видях, че е сключил заплашително вежди и се взира в дъщеря си.
	— Абсолютно — увери я Пипа и вдигна ръка, за да избърше сълзите си. — Все още те харесва. Ако Поли започне да се заяжда с теб и той е наблизо, винаги й казва да престане. От което, естествено, тя още повече се озлобява.
	— За Келан Бъкли ли говорите? — обади се Килиън.
	— Аха — потвърди Пипа.
	Килиън погледна към баща си и сподели развълнувано:
	— Леле, татко! Той е най-добрият в неговата си категория в лигата. — Той се обърна към сестра си. — Сега вече трябва да дойдеш на мачовете ни.
	Когато погледнах към Мики, видях, че бе вдигнал очи към тавана с нещастен вид… който вече се дължеше на друга причина.
	— Освен това е второкурсник! — продължи Килиън високо. — Страшна забивка.
	— Мисля, че предпочитам да продължим да говорим за това, как Поли и тайфата й ме тормозеха — измърмори Ашлин и се размърда, местейки очи навсякъде, където нямаше хора.
	Аз обаче почувствах как смазващият товар на случилото се току-що поолекна малко — намерила бе сили да се пошегува.
	— Мамо, ще се обадиш ли на татко да му кажеш да не идва? — помоли Одън. — Ние се извинихме. Наистина го мислехме. Сериозно. — Той притегли сестра си към себе си.
	— Така е — потвърди тя и погледна към Ашлин. — Аз бях… беше гадно и не… — Поклати глава, пое си дъх и заяви: — Никога не ми е харесвало. И аз… аз… знам, че сега Поли ще си го изкара на мен, но… — тя изпъна рамене — все тая. Непрекъснато се оплаква от всичко и това е направо отвратително. Е, няма да имам никакви приятелки. Няма да ми е за пръв път, същото беше и когато се преместихме тук.
	— Е, не е като всички да са част от тайфата кучки на Поли — изтъкна Аш, сякаш Пипа не беше от най-умните… и в случая бях принудена да се съглася с нея.
	Не и Мики обаче.
	— Аш — каза той ниско и предупредително.
	— Така си е — измърмори Аш. — Просто останалите не сме от готините. Което някои хора би трябвало да научат, че не е опасно за живота.
	И този път Пипа изглеждаше съкрушена.
	— Аш — повиках я аз. — Ще дойдеш ли с мен за минутка? — Това като че ли я уплаши, така че побързах да добавя: — Всичко е наред, миличка. Просто искам да разменим няколко думи насаме. Ако предпочиташ, можеш да вземеш баща ти и брат ти.
	Тя се поколеба за миг, а после се приближи.
	— Ще дойда с теб.
	— Мамо — повика ме Одън. — Ами татко…
	— Ще се погрижа за това след минутка — уверих го и поведох Ашлин към спалнята ми.
	— Леле. Страхотна стая — каза тя, когато прекрачи прага.
	— Благодаря ти, цветенце — отвърнах и затворих вратата. Аш ме погледна и аз започнах направо: — Не те лъжа, честна дума. Решението ти няма да има никакви последици. Ти означаваш много за мен, миличка, и искам да се чувстваш комфортно с мен и в моя дом. Пипа се извини. Току-що преживя труден момент и си го заслужаваше. Но ако ти не искаш да прекараш Денят на благодарността с нея, баща й ще я отведе от тук. — Очите й се замъглиха и аз я улових за ръката. — Говоря сериозно. Това е сериозно и Пипа трябва да го разбере. Не искам да се чувстваш притисната. Ако предпочиташ да си идеш на сигурно място у вас, така да бъде. Ако искаш Пип да си тръгне, а ти да останеш тук заедно с баща си и брат си, и моя брат и мен, пак ти решаваш. Ако решението е прекалено трудно, аз ще го направя вместо теб и ще изпратя децата си вкъщи.
	— Не е тя — заяви Аш.
	— Моля?
	— Тя имаше пръст в това в училище да е ужасно, но не беше тя. Каза истината. Никога не ме е обиждала. Кил е прав, тя се смееше, но никога не ме е обиждала. Така че не го направи тя. Гадно е да ходиш на училище и там да е ужасно заради онези момичета. Ала още по-гадно бе да се прибирам вкъщи, когато бяхме с мама, и да я гледам как се напива, докато не заспи на дивана. Да я отнасям в леглото, мъчейки се да го скрия от Кил. Дори когато бяхме с татко, от това ни делеше само една седмица, една седмица, преди да се върнем отново при нея. Не е Пипа. А мама. И ти.
	— Аз? — прошепнах, усетила как стомахът ми отново се свива при думите й, особено последната.
	— Направихме грешка и й казахме за теб. Нещата станаха още по-лоши. Не исках Кил да се почувства гадно, защото той не разбираше и непрекъснато говореше за теб. Така че ми е ясно защо пропусна рождения му ден, а после я хванаха да шофира пияна. Заради теб.
	— Аз… не знам… — започнах.
	Аш махна с ръка, видимо смутена.
	— Вината не е твоя. Не искам да кажа, че ти си виновна. — Тя ме погледна право в очите. — И все пак е заради теб. Разбираш ли какво искам да кажа? — попита напрегнато и аз стиснах ръката й.
	— Да, разбирам.
	— Ала тя вече не пие. Никога преди не е спирала и не съм сигурна какво означава това. Но все едно. — Ашлин поклати пренебрежително глава и аз отново си помислих, че Рианон наистина би трябвало да го сподели с тях. — Възползвах се от това, че си беше… че беше себе си, за да може да те опознае, когато отидохме на пазар, да те опознае и да види, че си наистина готина и че всичко би могло да бъде наред. Има ли смисъл в това?
	— Да, цветенце.
	— Поли никога няма да престане да се заяжда с мен — продължи тя. — Дори и ако Пипа не е до нея, държаща се така, сякаш Поли е най-страхотната на света. Ще продължи да се заяжда с мен, защото си е такава. Заяжда се с онези, с които има за какво. Като това, че съм дебела.
	— Ти не си дебела.
	Като никога, Аш задържа очите ми, без да трепне, и прошепна:
	— Дебела съм, Ейми.
	— Не си дебела — заявих твърдо и отново стиснах ръката й. — Наистина. Ти си красива и не мисля, че този Келан който-и-да-е-той би те харесвал и защитавал пред кралицата на кошера на злобарките, ако не беше така.
	Аш извърна поглед.
	— Не знаех за него.
	— Е, вече знаеш. Така че, ако не вярваш на мен, макар че би трябвало, на баща ти, който смята, че си страшно красива, нито на брат ти, който адски те обича, повярвай на един второкурсник боксьор, който иска да излезе с теб.
	При тази мисъл очите й припламнаха с тийнейджърско вълнение.
	Ето това вече ми харесваше.
	Вдигнах уловените ни ръце, поотдръпнах се лекичко и плъзнах поглед по полата й.
	— Твърде жалко, че не е тук, за да види колко си сладка в тази пола.
	Аш сви лекичко рамене и за първи път жестът й ми се стори сладък, а не смущаващ.
	След това стисна ръката ми и ме погледна право в очите.
	— Ако Пипа скъса с Поли, ще бъде страшно.
	Аз задържах погледа й.
	— Това не е твой проблем.
	— Ти беше… — Тя погледна към затворената врата и отново към мен. — Беше много сурова с нея.
	Господи, момичето на Мики беше толкова сладко.
	— Имаше нужда от този урок.
	— Може би. Ама сериозно, Поли може да бъде много гадна.
	— „Бой с кучета“ — казах аз.
	Аш се взря в мен, а после се загледа в рамото ми.
	— Тя получава готиното момче.
	— Така е, ала неговото име не е Келан.
	Аш вдигна очи към мен и в същия миг на вратата се почука.
	Преди да успея да отговоря, Мики прекрачи прага и затвори след себе си.
	Погледна ме за миг, а после очите му се спряха върху дъщеря му.
	— Добре ли си?
	Аз я пуснах и тя отговори:
	— Да, татко.
	— Искаш ли да си вървим у дома?
	Аш махна с ръка към мен.
	— Тъкмо го обсъждахме.
	Мики се обърна към мен и аз почувствах как тежестта на всичко, което се беше случило, започва да ме смазва.
	— Трябва да отведа децата ми вкъщи, бейби.
	— Разбира се — измърморих, кимвайки.
	Без колебание, той се обърна към Ашлин.
	— Да вървим, миличка.
	Аш премести поглед от баща си към мен и обратно.
	— Може би ще е…
	— Семейството на Ейми трябва да си поговори без публика.
	Аш отново сви рамене (този път обаче не беше сладко) и измърмори, забила поглед в пода.
	— Окей, татко.
	Мики обърна очи към мен.
	— Ще ти се обадя по-късно.
	— Добре — прошепнах аз.
	Той се приближи до Аш, прегърна я през раменете и я изведе от стаята.
	Последвах ги с тежка стъпка.
	— Не искаме да го слушаме и от теб!
	Това бе изкрещяно сърдито от Одън и още по-смазана от товара на деня, аз ускорих крачка, също като Мики и Ашлин.
	Когато се върнахме в голямата стая, видях, че синът ми се беше изправил срещу баща си.
	Лор се приближи до мен.
	Но не и Мики.
	Товарът върху мен стана още по-непосилен.
	— Не си навличай повече, отколкото вече си получил от майка си, Одън. И така си наказан за две седмици. Продължавай в същия дух и ще ги направя три — отвърна Конрад.
	— С мама се оправихме. — Синът ми погледна към мен. — Кажи му, мамо.
	— Трябва да оставим Мики и децата… — започнах аз.
	— Ругаеш майка си и нейния приятел, а сестра ти тормози другите деца в училище? — прекъсна ме Конрад. — Силно се съмнявам, че това е нещо, което може да се оправи за десет минути.
	— Е, ние го направихме — сопна се синът ми.
	— Одън… — започнах отново.
	— Станаха три седмици, синко. Продължавай в същия дух — отвърна Конрад.
	И тогава моето красиво момче се наведе към баща си с лице, разкривено от такова страдание и ярост, че и последното ми нервно окончание изрита от болка и трябваше да положа нечовешко усилие, за да не изтичам при него.
	— Сякаш ми пука какво ще ми направиш — озъби се той. — Сякаш изобщо ми пука за теб. Ти си шиб… изневеряващ загубеняк.
	— О, не — прошепнах аз.
	— Исусе Христе — измърмори Лор.
	— Мисля, че… — започна Мики.
	— Не — процеди Одън и погледна към Мики. — Трябва да знаеш. Трябва да знаеш от какво спаси мама.
	— Одън. — Пристъпих напред. — Миличък, остави Мики и децата му да…
	— Той отново ще се мести, мамо — обяви Одън и аз се заковах на място. — Има родителски права и ще ни вземе със себе си. Или поне така си мисли. Искаше да бъдем с него вчера — докато изричаше „с него“, лицето му се разкриви, този път от отвращение, — понеже Мартин се изнесе вчера, понеже те се развеждат, понеже той е изневеряващ загубеняк. — Одън отново погледна към баща си. — Знаеш, че бях там, когато онази жена дойде в къщата ни.
	— О, не — прошепнах.
	— Исусе Христе — промълви Лор.
	— Обясних ти за това — грубо каза Конрад.
	— Да, и излъга. Да не мислиш, че с Пип не ви чуваме как непрекъснато се карате? И Мартин не е единствената, която е шумна. Ти крещиш на жена си. Така ли трябва да се държа и аз със своята жена, когато имам такава, татко? Това ли трябва да очаква Пипа от мъжа си? Същото, което ти причини на мама? Същото, което причини на Мартин?
	— Тук не е мястото да го обсъждаме, Одън — заяви Конрад студено.
	Одън се изпъна и кръстоса ръце върху гърдите си.
	— И защо не? Пипа я направиха на нищо пред всички, за да си научи урока как да подбира приятелите си. Как ще си научиш урока ти, когато си правиш каквото поискаш, изкарваш си страхотно, а ние сме принудени да ходим с теб, без да си изкарваме страхотно. А, татко? Кой ще даде урок — той свали ръце от гърдите си и размаха сърдито пръст пред баща си — на теб?
	Конрад започваше да губи контрол; виждах го по зачервеното му лице и по начина, по който се наведе към сина ни.
	— Аз съм възрастен човек и твой баща и няма да ти позволя да ми говориш по този начин, никога и със сигурност не и пред други хора.
	Пипа се опитваше да ги заобиколи и аз разперих ръце.
	Тя се хвърли в тях и аз я притиснах до себе си.
	Лори се приближи до нас.
	— Няма да дойда с теб — заяви Одън. — Нито пък Пипа. И като казвам, че няма да дойдем с теб, имам предвид сега и в Тексас. Говорихме за това в колата насам и точно за две секунди решихме, че ще останем тук с мама. Така че ти върви в Тексас и бъди с жената, която след време също ще мамиш. Ние ще останем вкъщи с мама.
	— Това ще бъде обсъдено по-късно между майка ти и мен — заяви Конрад и Одън ме погледна.
	— Казвам ти направо — искам да живея с теб, защото харесвам къщата ти, двамата с Мики наистина се харесвате и не си крещите непрекъснато. Мики е свестен, а ти ни обичаш достатъчно, за да дойдеш при нас, а не да ни разкарваш из цялата страна.
	— Аз също искам да остана с теб, мамо — прошепна Пипа.
	Конрад погледна малкото си момиченце, дъщерята, която винаги беше на негова страна, и гневът му се стопи.
	Сега изглеждаше победен.
	— Е, добре, това е решено — заяви Лори. — Кон, децата ще останат с Амелия. Двамата можете да седнете и да го обсъдите, когато страстите се уталожат. Точно сега всички преживяхме твърде много драма и трябва да се успокоим, а се боя, че твоето присъствие не помага.
	— Аз… — започна Конрад.
	— Кон, моля те. Върви си — ниско каза Лор. — Разбирам, че не искаш да оставиш нещата така, ала честно казано, в този момент това е най-доброто, което би могъл да направиш.
	Изражението, с което бившият ми съпруг се взираше в брат ми, не беше нито гневно, нито озлобено. Изглеждаше зашеметен.
	А после погледна към мен.
	— Ще поговорим?
	Аз кимнах.
	— Да, Кон, ще поговорим — отвърнах тихо.
	Очите му се преместиха върху Олимпия и отново се върнаха към мен.
	— Всичко обърках, Мими — прошепна той.
	Конрад ме наричаше Мими?
	Да, напълно зашеметен.
	— Татко, вуйчо Лори те помоли да си вървиш — заяви Одън и като отиде до вратата, я отвори широко.
	Конрад се сепна и го погледна. Отне му миг, но после кимна и се отправи към вратата. Отново го погледна, но Одън просто сбърчи вежди насреща му.
	Конрад се обърна към нас и смотолеви:
	— Приятен Ден на благодарността.
	След това прекрачи прага и Одън затръшна вратата зад гърба му.
	Аз треперех. Неудържимо.
	Най-сетне, неспособна да се сдържам повече, избухнах в смях.
	Истеричен смях.
	Не ме беше грижа.
	— При-при-при-приятен ден… — изхълцах и извиках: — … на благодарността! — И продължих да прегръщам моето момиче и да се кискам.
	— Аха — отвърна дъщеря ми и нейният глас също потреперваше. — Може като капак на всичко пуйката да се окаже заразена със салмонелоза и всички да получим хранително натравяне.
	Притиснах я още по-плътно до себе си и се разсмях още по-силно и по-гръмогласно.
	— Онова, което сестра ми ти е направила, е наистина отвратително, Аш — каза Одън отсечено и аз се опитах да овладея смеха си, докато с Пипа се обръщахме към него. — Още по-отвратително е това, че майка ти има проблем. Но както сама виждаш, нашият баща е направо върхът.
	— Татко никога не би измамил — заяви Килиън. — Веднъж бях с него, когато играеше покер с приятелите си. На пода беше паднало едно вале, което щеше да му свърши страхотна работа, и той го видя и спокойно можеше да го вземе, обаче не го направи. А поиска да преиграят раздаването.
	При думите на Килиън аз отново избухнах в смях.
	— Според мен, Кил, те имат предвид… — започна Аш.
	— Все същото, Аш, просто различна игра — нежно каза Мики на дъщеря си.
	При звука на гласа му аз станах сериозна и погледнах към моя мъж.
	Избърсах очите си и все така прегърнала момиченцето си, заявих:
	— Окей, Мики, Аш и…
	— Са страшно гладни — прекъсна ме Килиън. — Намират ли ти се от ония преди ястия?
	Аз примигах насреща му.
	Мики се разсмя. Аз обърнах очи към него и примигах насреща му.
	— Може ли… Аш, искаш ли да дойдеш в стаята ми, за да си поговорим? — помоли Пипа и аз се напрегнах.
	Аш я погледна и кимна.
	Пип ме стисна лекичко и прошепна:
	— Всичко е наред, мамо.
	— Сигурна ли си? — попитах я.
	— Да.
	— Оправи това — прошепнах, имайки предвид Ашлин.
	Тя ме разбра прекрасно и кимна.
	— Насам — каза тя и двете с Аш се отправиха към стаята й.
	— Окей, хлапе, обичаш ли топки от сирене? — обърна се Лор към Килиън.
	— От пръхкавите или от хрупкавите? — попита Килиън.
	— От онези, които си мажеш върху солена бисквита — отвърна Лор и очите на Килиън се разшириха.
	— С ядки отвън? Като на Коледа?
	— Тази година Коледа дойде по-рано — заяви Лор.
	— Жестоко! — провикна се Килиън.
	— Да нападаме тогава — предложи Лор. — Към кухнята.
	Те се отправиха натам, а аз обърнах очи към Мики, който гледаше след тях.
	Облизах устни и ги стиснах, толкова погълната от това, да го съзерцавам как гледа момчето си с Лори, че гласът на Одън, разнесъл се съвсем наблизо, ме накара да подскоча:
	— Мамо. Трябва да изляза.
	Обърнах се към него.
	— Одън…
	— Просто за да изпусна парата. Да си проясня главата. Знам, че изобщо не ти помогнахме, но…
	— Върви. Поразходи се. Ала не се бави много, момчето ми. — Вдигнах ръка и я сложих на бузата му. — А по-късно ще си поговорим за това, което става, окей?
	Нещо, което не ми хареса, но което не можах да разчета напълно, проблесна в очите му, преди да ми отговори:
	— Трябва да знам. Ще ни разрешиш ли да останем с теб?
	Онова, което му казах, беше самата истина, която нямаше да се промени до края на вечността:
	— Моят дом е и ваш до деня, в който умра, миличък. Изобщо не трябва да питаш.
	За миг изглеждаше така, сякаш ще рухне, но после стисна челюст, кимна и тръгна по коридора, вероятно за да си вземе якето.
	— Ейми.
	Отново подскочих и се обърнах на другата страна.
	Мики стоеше там и ме гледаше.
	И отново не бях в състояние да разчета изражението му.
	— Толкова съжалявам, че…
	— Бейби. — Той се усмихна широко и сърцето ми подскочи. А после ме взе в прегръдките си и сърцето ми се разтопи. — Срещите с теб са страшно забавни. Обаче празниците с теб са направо върхът.
	И аз отново избухнах в смях.

	* * *

	Телефонът ми върху нощното шкафче иззвъня.
	Седнала в леглото и зареяла поглед пред себе си, аз подскочих и светкавично го сграбчих.
	— Здравей.
	— Здравей и на теб.
	Тежестта се беше върнала, въпреки че обядът беше минал що-годе добре (благодарение единствено на Килиън, Лори, Мики и — гордея се да го кажа — на мен). Храната беше вкусна и докато драмата най-сетне приключи и се нахраним, почти беше станало време Мики и децата да отидат при Рианон.
	Тръгнаха си половин час по-рано.
	И тогава тежестта отново легна върху раменете ми.
	— Ходихте ли в „Гълъбовата къща“? — попита Мики.
	— Да. Оказа се добро решение. Трудно е да си в лошо настроение в присъствието на хора, които си нямат никого на празника и се радват на всяка компания. — Замълчах за миг и добавих: — И на кексчета.
	Мики не се засмя, не каза нищо, с което да облекчи тежестта.
	Вместо това попита:
	— Говори ли с децата си?
	— Да. Преди „Гълъбовата къща“. Нямаше кой знае колко повече от това, което вече чу. Мартин го е напуснала. Подала е молба за развод. На Конрад са му предложили работа в Остин и той го обмисля. Според Одън, за да се махне от Мартин, но има и друга причина. Одън смята, че са се преместили в Мейн, защото Конрад е последвал онази жена, която се появила в къщата им. Научил го от караниците между баща му и Мартин. Тя е невролог и ще се мести в Тексас. Конрад иска да загърби проваления си брак с Мартин и да я последва.
	— Исусе — измърмори Мики.
	— И двамата искат да останат с мен, защото са страшно ядосани на баща си, но и защото училището започна, а те веднъж вече бяха принудени да започнат на ново място и да си намерят нови приятели. Изобщо не са във възторг от идеята за още едно преместване.
	— Бас държа.
	— Ами това е. Естествено, казах им, че искам да останат при мен. Обадих се на Конрад и се разбрахме утре да обядваме заедно.
	— Искаш ли да дойда и аз?
	О, господи.
	Господи.
	Тежестта поолекна малко и аз затворих очи.
	— Благодаря, Мики — прошепнах и отново ги отворих. — Мисля, че трябва да разговаряме насаме.
	— Насреща съм, ако имаш нужда от мен.
	— Сигурен ли си? — попитах го.
	— И още как. Защо да не съм?
	— Аш и Пипа — отвърнах колебливо.
	— Бейби, не бих могъл да кажа, че нямам проблем с момичето ти. Но след начина, по който ти я насмете, си мисля, че в понеделник нещата в училище ще се променят. Аш сподели с мен. Каквото и да е станало в стаята на дъщеря ти, Аш всъщност повече се тревожи за нея, отколкото да е ядосана или съсипана от онова, което тя й е направила. Казва, че онази Поли била истински ужас, още е в първи курс, а вече командва цялото училище с помощта на неподправена отрова, както очевидно е било и в прогимназията. Ще се нахвърли върху Олимпия и ще бъде гадно.
	— Прекрасно — измърморих аз.
	— Момиче като това има нужда от много по-сериозен урок от онзи, който ти изнесе на дъщеря си. Ако опита нещо, ще трябва да идеш при директора, бейби. На тази гадост трябва да се сложи край. Говорих с Аш и за това. Казва, че нямало да помогне, обаче мен не ме е грижа. Децата не командват света. Това не е „Повелителят на мухите“*. Ако се случват неприемливи неща, възрастните трябва да се намесят. Ако тази малка кучка не остави Аш на мира и се опита да започне нещо и с Олимпия, няма как да продължи с простотиите си. А ако спре, с властта й е свършено.
	[* Роман на британския писател Уилям Голдинг, в който група момчета се оказват откъснати от света на безлюден остров; принудени да се грижат сами за себе си, държанието им постепенно става все по-първично и пълно с насилие. — Б.пр.]
	— По време на обяда двете като че ли се разбираха добре — отбелязах аз обнадеждено. — Искам да кажа, Аш не е от най-приказливите, а и беше малко неловко. Пип очевидно беше засрамена и не знаеше как да се държи, защото обикновено е много общителна, но в този случай не би било подходящо. Но пък не може да се каже, че на масата цареше някаква ледена епоха.
	— Не искам да те нараня, Ейми, обаче се съмнявам тези двете да станат първи приятелки. Според Аш в нейната групичка смятат твоето момиче за кучка заради онези, с които се движи, и макар че сега очите й са отворени за това, как стоят нещата, малко е вероятно те да отворят обятия за нея.
	— Аха — измърморих аз.
	— Тя ще намери правилния път сега, когато взема за пример една майка, която я е грижа, а не баща, който се интересува единствено от онази си работа.
	Надявах се да е прав.
	— Само да кажа, не че искам да сваля вината от Пипа, която си го заслужава… — започнах.
	— Аха, вече го разбрахме. — Развеселените нотки в гласа на Мики ми вдъхнаха надежда.
	— Да, май е така — съгласих се. — Тъй или иначе, в разговора ни в моята стая Аш сподели, че проблемите й не се дължат единствено на това в училище. Става дума и за майка й.
	— Не се обиждай, Ейми, обаче това е много ясно.
	Не се обидих и продължих напред, колебливо:
	— Както и за това, че се грижи за майка си, както го е правила, докато сте били женени, криейки го от Килиън.
	Думите ми бяха последвани от миг тишина, а после едно меко, наранено „По дяволите“.
	Болеше ме да продължа, ала ставаше дума за неговото момиче, така че трябваше да го направя.
	— И за мен.
	— Моля?
	— Причината за онова пазаруване. Промяната в твоя живот, на която бившата ти съпруга, която си обичал и която също те е обичала, е реагирала — обясних.
	— Просто върхът — измърмори той.
	— Според мен Рианон се приспособява към това — казах, мислейки си, че не искам да наруша обещанието, което й бях дала, но повече не можех да се въздържам да не споделя нещо, което щеше да даде на семейството малко утеха след всичко, което се беше разиграло днес.
	Да, канех се да му кажа, че бившата му жена е направила първата огромна крачка към възстановяване… заради децата си.
	— Вие двете, пиейки заедно чай на кухненския ми плот… Мисля, че си права — съгласи се той.
	— Аш искала майка й да ме опознае — продължих да обяснявам. — Според мен е искала да й покаже, че всички продължават напред и че това е хубаво, за да подтикне и майка си да го направи.
	Мики не каза нищо.
	— Е, как мина посещението при Рианон? — попитах, надявайки се отговорът му да ми даде повод да споделя онова, което знаех за бившата му жена.
	— Няма да повярваш — тръгнала е на срещите на „Анонимни алкохолици“.
	Аз зяпнах.
	— Моля?
	— Очевидно трябваше да си поговоря с нея, за да й кажа какво става с Аш и онова, което Килиън наприказва. Излязохме навън, за да го направим. Казах й какво се случи, мислейки си, че това ще бъде поредният фантастичен разговор в този неповторим Ден на благодарността.
	Аз затворих очи за миг, а Мики продължи:
	— И тогава тя ми сервира, че от известно време била в АА, вървяло добре, не била слагала капка в уста от вечерта на заседанието на Общинския съвет и че ако аз съм съгласен, можем да го кажем на децата.
	Това беше страхотно.
	— И направихте ли го? — попитах.
	— Аха. Килиън не знаеше как да реагира, никой от тях не заподскача от щастие, но Рианон не го и очакваше. Наясно е, че има да доказва още много неща и че това ще отнеме време. Но все пак е нещо. Никога досега не беше признавала, че има проблем, а сега изведнъж е в АА. — Той замълча за миг. — Определено е нещо.
	— Трябва да ти кажа — започнах предпазливо, — че тя го сподели с мен, докато пазарувахме заедно.
	— Моля?
	— Каза ми, че е спряла да пие. Не ме притисна да го запазя в тайна от теб, но все пак каза, че би искала да ти го съобщи лично. И тъй като това е нейната тайна, аз се съгласих.
	Мики помълча в продължение на една секунда.
	Секунда, изпълнена с притеснение за мен.
	А после той каза:
	— Тъй като ние с теб имаме бъдеще, вие двете трябва да си създадете собствена връзка, а това предполага доверие. Кофти, че те е поставила в подобно положение, но предполагам, че си постъпила правилно.
	Харесаха ми думите му за това, че имаме бъдеще, но въпреки това попитах:
	— Ами ти? Ти смяташ ли, че постъпих правилно?
	— Представи си, че бившият ти сподели с мен нещо важно, което засяга теб и децата, нещо, което не иска да ти казвам. Нещо, което знам, че би могло да обтегне положението между нас двамата, положение, което за всички е най-добре да си остане нормално. Нещо, което знам, че би могло да напрегне отношенията между нас с теб. Нямам добър избор. А после той го споделя с теб няколко седмици по-късно. Ако това се случи, тогава ще мога да ти отговоря какво мисля за решението ти.
	— Положението… обтегнато ли е? — настоях аз.
	— Бейби, не си пазила тайната й цяла вечност. — Чух усмивката в гласа му. — Отпусни се.
	— Трудно ми е да се отпусна след ден като този.
	— Да не повярва човек.
	— Между нас всичко наред ли е?
	— Ейми. — Той изрече името ми и в продължение на няколко дълги, ужасяващи мига не добави нищо друго. А после ми даде онова, от което се нуждаех. — Аз те обичам. Казах ти го. Мислех го. Мислех го по начин, заради който трябваше да ти го кажа, за да знаеш, че искам да бъда част от бъдещето ти, което означава, че и ти си част от моето. Ти ми отвърна със същото, каза ми, че искаш същото. Имахме труден ден. Обречени сме, ако не можем да преживеем един-единствен труден ден заедно и да оцелеем.
	Плъзнах се в леглото и се извъртях настрани, сгушвайки се на кълбо така, сякаш можех да се сгуша с думите му.
	— Ейми? — повика ме той, когато не отговорих.
	— Тук съм.
	— С теб всичко наред ли е.
	— Бившата ти жена се лекува. Бившият ми съпруг издаде пред всички какъв изневеряващ загубеняк е и децата ми искат да живеят с мен. Вече няма никаква тайна за това, какво измъчва Ашлин, така че сега онези, които държат на нея, знаят как да й помогнат. Знам защо децата ми се опитваха да избягат от баща си. А двамата с теб оцеляхме във всичко това, защото се обичаме. Изглежда, че празниците с мен наистина са страшни.
	Мики избухна в смях.
	Сгушена на кълбо, аз го слушах.
	— Значи, ме обичаш, Ейми? — попита той, когато най-сетне спря да се смее.
	— Обичам те, и още как, Мики.
	— Днес ни хвърлиха в дълбокото, бейби. Това, с което се преборихме днес, доказва, че можем да се справим с всичко.
	Сгуших се в себе си, сякаш можех да притисна думите му до гърдите си; това, че той го вярваше, караше и мен да го повярвам.
	— Да — отвърнах.
	— А брат ти е върхът.
	Мики харесваше Лори.
	Това беше прекрасно.
	Усмихнах се.
	— Да.
	Следващите му думи ме изненадаха:
	— Имаш добър син. Направи онова, което направи, развика ти се само за да защити сестра си, която вече е била понесла удари от баща им, преди да дойдат при теб.
	Не го бях погледнала по този начин, ала сега, когато се замислих, осъзнах онова, което отдавна знаех.
	Наистина имах добър син.
	Не го беше направил по правилния начин, но поне се беше опитал.
	— Да — повторих.
	— А момичето ти има кураж. Ти я направи на нищо, без капчица милост, подкрепяна от брат ти, а тя нямаше къде да избяга. Олимпия обаче се стегна и помоли Аш да поговорят. Това казва много, Ейми. Ще се справи.
	Така беше.
	Господи, наистина се надявах да е така.
	— Да — казах на глас.
	— Всички ще бъдем добре — обеща той.
	Надявах се и това да е вярно.
	— Точно сега би ми станало по-добре, ако бях в прегръдките ти — отвърнах.
	— Ще го уредим при първа възможност.
	Аз въздъхнах.
	— В леглото ли си? — попита той.
	— Да.
	— Заспивай. Ще ти се обадя утре сутрин, за да проверя как са нещата. А после искам да ми звъннеш, след като се срещнеш с бившия си.
	— Окей, Мики.
	— Добре. Обичам те, бейби.
	— Аз също те обичам — отвърнах, въздъхвайки отново.
	— Лека нощ.
	— Лека нощ.
	Затворихме и аз оставих телефона върху нощното си шкафче.
	Ала не заспах.
	Вместо това станах от леглото, наметнах си халат и отидох до стаята на дъщеря ми. Почуках и когато не получих отговор, влязох.
	Стаята беше потънала в мрак.
	Приближих се до леглото, приседнах на ръба и нежно отметнах косата от врата й.
	— Обичам те, момиченцето ми — прошепнах.
	Тя обърна глава, затискайки ръката ми под шията си.
	— Аз също те обичам, мамо — прошепна в отговор.
	Стиснах я лекичко, след което издърпах ръката си и се наведох, за да я целуна по бузата.
	После излязох, затваряйки вратата след себе си, и отидох до стаята на сина ми.
	— Да? — отвърна той, когато почуках.
	Стаята му бе потънала в мрак, но въпреки това затворих вратата и се приближих до леглото му.
	— Просто исках да ти пожелая лека нощ, мое красиво момче.
	Той се надигна, за да седне, и вдигна очи към мен.
	— Лека нощ, мамо. Съжалявам, че денят беше пълен с толкова драма. Мики вероятно си мисли, че сме някакви откачалки.
	— Всичко свърши, а утре е нов ден.
	— Следваме примера на Скарлет О’Хара, а?
	Реших да го приема като комплимент.
	Наведох се и взех ръката му в своята.
	— Правилно постъпи, опитвайки се да защитиш сестра ти след станалото с баща ви. Не го стори както трябва, но импулсът ти беше правилен.
	— Окей — измърмори той смутено.
	— Мики е този, който ми привлече вниманието към това — споделих аз.
	— Наистина ли? — Звучеше изумен, но по един хубав начин.
	— Да, хлапе.
	— Ядоса се, че те наругах — отбеляза той колебливо.
	— Той ме харесва. Също както ти направи със сестра ти, той се опитваше да ме защити.
	— Никога няма да се повтори — обеща Одън.
	— Би било добре.
	Пръстите му стиснаха лекичко моите. Схванах намека и станах, отправяйки се към вратата.
	— Мамо?
	На прага, с ръка върху бравата, аз се обърнах към него.
	— Да, миличък?
	— Знаех за Поли. Всички в училище знаят за Поли. Ето защо исках да поговорим насаме. Само ти, Пип и аз. Аш не е права. Тя си живее в нейния свят. Нямах представа коя е. Не искам да съм гаден, но тя е първокурсничка. Момчетата от предпоследния курс не обръщат особено внимание на първокурсничките. Мяркал съм я по коридорите, но нямах представа, че е дъщеря на Мики, и никога не съм виждал Поли да се заяжда с нея. Виждал съм обаче на какво е способна Поли, когато се развихри. Първокурсничките може и да живеят в страх от нея, ала за онези от горните курсове тя е трън в задника. Първокурсничка, която си мисли, че може да командва цялото училище? Ще я сложат на мястото й, и то много скоро. Мъчех се да убедя Пипа да се махне от опасната зона, докато не е станало късно, но тя не искаше да ме чуе. От известно време все се въртим около това, и то сериозно ме дразнеше.
	Да, синът ми беше добро дете.
	И май най-сетне разбрах защо напоследък толкова лесно се ядосваше на сестра си.
	— Окей, Одън — казах, когато той млъкна.
	— Ето защо исках да говорим насаме. Помислих си, че ако и двамата с теб се опитаме да й отворим очите за Поли, тя може и да ни послуша. Гадно е, че трябваше да преживее това днес, но ти беше права да не отстъпиш. Ако е участвала в нещо такова, то никак не е хубаво. Ала въпреки всичко, добре, че стана така, защото трябва да е далеч от Поли, когато истинските гадни момичета направят своя ход, за да я поставят на мястото й.
	Забравила бях, че гимназията беше същинско минно поле.
	А не биваше да го забравям — имах две деца в това минно поле и още три години и половина, в които да им показвам пътя през него.
	Гадно ми беше за Поли и майка й, която харесвах, ала Поли също трябваше да си научи урока.
	Надявах се само да бяхме реагирали навреме, та малкото ми момиченце да не попадне между куршумите.
	И все пак, ако се окажеше въвлечена заради доскорошното си приятелство с Поли, подозирах, че брат й ще е там, за да я защити.
	— Гордея се с теб — казах му аз. — Това, че си си ти и все пак се грижиш за сестра ти.
	— Тя не е гаднярка. — Гласът му омекна, показвайки, че комплиментът ми го беше докоснал. — С Пип си поговорихме, след като ти се прибра в стаята си, и тя ми каза, че Аш не знаела, че Пип ти е дъщеря, защото фамилията й е Мос, не Хатауей. А Пип не знаела, че Аш е дете на Мики, защото, е, никой не знае кои са родителите на другите, докато не се запознае с тях или не ги види заедно.
	— Навярно трябваше да ви кажа повече неща за тях преди днешната среща — признах си. — Просто бях нервна. Никога не съм правила нещо такова преди. И през ум не ми беше минало, че двете са в един и същи курс и е възможно да се познават. Бях се съсредоточила единствено върху това, всичко да мине добре, да се разбирате, да го направя безболезнено за всички вас, когато се опитаме да слеем двете ни семейства. Това е нещо голямо, миличък — казах меко. — То означава много за мен, за Мики, за всички ни. Така че, предполагам, не мислех за нищо друго.
	— Вината не е твоя, мамо — увери ме той. — Ясно ни е. Не става дума, че си объркала нещо. Опитвам се да кажа, че Пипа беше много близка с приятелките си в Калифорния. Те й липсват. Момчетата се приспособяват. Появи ли се някой нов, те го приемат. Тя е момиче, а на тях им е по-трудно да си намерят обкръжение, пък и играят толкова много игрички, че е трудно да разберат кое е подходящото. Тя обърка нещата. Ала вече го знае и ще поправи грешката си.
	— Знам, че ще го направи — отвърнах.
	— Да.
	— Благодаря ти, че сподели всичко това с мен.
	— Няма проблем, мамо.
	Изчаках да видя дали иска да добави още нещо и когато той не го направи, казах:
	— Окей, момчето ми. Ще те оставя да поспиш. Лека нощ, сладичкият ми.
	Тъкмо се канех да се обърна към вратата, когато той ме повика:
	— Мамо?
	— Тук съм, Одън.
	— Обичам те.
	Тежестта, която бе започнала да се вдига, откакто Мики ми се беше обадил, изчезна окончателно и ето че отново хвърчах от радост.
	— Аз също те обичам, бейби — отвърнах и излязох от стаята, затваряйки вратата след себе си.
	Докато отивах към моята стая, се провикнах:
	— Лека нощ, Лори. Обичам те.
	— Лека нощ, Мими. Аз също те обичам. А сега стига си крещяла!
	Откъм стаята на Пипа долетя кикот, от тази на Одън — силно изсумтяване.
	И ето че моят свят отново беше изпълнен с щастие.


>	Глава 27
>	Спри кървенето

	Бях в кухнята, обута в широк сив панталон за йога с шнур и тънък бледозелен пуловер, който падаше от рамото ми, а ръкавите му бяха толкова дълги, че в края имаха дупка за палеца.
	Тоалет, който си бях купила по интернет, така че Джоузи не бе имала възможност да го види и да изкаже неодобрението си.
	Аз обаче го обожавах. Беше съвършен за носене в кухнята, когато момчетата ми бяха с мен.
	Или поне две от тях.
	Макар че никога не бих отишла на вечеря с Джоузи, облечена с него. Тя беше модната кралица и беше споделила мъдростта си с мен. Не би било правилно да й противореча. Иначе тя можеше да престане да ми изпраща линкове към разкошни обувки (и други подобни).
	Беше сутринта на следващия ден. Облечен в анцуг и впита спортна риза с дълъг ръкав, Лор отпиваше от кафето си, облегнат на плота. Посребряващата му коса беше влажна около шията и ушите, защото току-що се беше върнал от сутрешното си бягане и беше направил лицевите опори и коремните си преси на верандата.
	Ето защо той беше слаб, а аз бях приятно закръглена.
	Синът ми току-що беше станал и все още беше по долнище на пижама и тениска с дълги ръкави, косата му беше разчорлена, очите — сънени.
	Той също отпиваше от кафето си.
	Нов навик, който беше придобил, след като се бях преместила в Мейн.
	Момчето ми определено порастваше.
	От тази мисъл ме обзе странна еуфорична меланхолия. Беше хубаво и едновременно с това — тъжно.
	Ала такъв беше животът.
	Тъкмо приемах поръчки за закуска, хвърчейки от щастие, че къщата ми е (почти) пълна с хора, които обичам и на които много скоро щях да приготвя нещо за хапване, когато на вратата се позвъни.
	Погледах натам и видях, че е Мики.
	— Май че е Мики, мамо. — Гласът на Одън бе също толкова сънен, колкото и очите му.
	— Искаш ли да отворя? — предложи Лор.
	— Аз ще отида — отвърнах и забързах към вратата, тъй като Мики беше там.
	Отворих и вдигнах очи към моя мъж, облечен в работните си дрехи.
	— Здравей — прошепнах.
	Очите му се усмихнаха.
	— Здравей и на теб.
	Приближих се до него и отметнах глава назад. Той сложи ръка на кръста ми и се наведе над мен, докосвайки устните ми със своите.
	Аз продължих да шептя и не се помръднах, дори когато той се отдръпна мъничко:
	— Трябва ти ключ.
	Видях как очите му припламнаха, а после омекнаха, преди да отговори:
	— На теб също.
	Усмихнах се широко и се отместих настрани, за да му направя път да влезе.
	— Добро утро, Мики — провикна се Лор.
	— Лор — каза Мики, докато влизахме заедно вкъщи. — Добро утро, Одън.
	Одън задържа погледа му само за миг, преди да наведе очи към кафето си и да измърмори:
	— Добро утро, Мики.
	— Искаш ли кафе? — попитах аз и Мики ме погледна.
	— Да, бейби, но не мога да остана дълго. Минах само да видя дали всички сте добре.
	Ето защо не ми се беше обадил тази сутрин. Решил бе да го направи лично.
	— Аз съм добре — уверих го с усмивка и стиснах лекичко ръката му. След това го пуснах и отидох до шкафа с чашите за кафе.
	Тъкмо вадех една, когато Одън заяви:
	— Знам, че ме мислиш за задник.
	Обърнах се и замръзнах, когато видях Одън да гледа към Мики, който се беше облегнал на плота на една-две крачки от мен.
	— Не те мисля за задник, приятелче — отвърна Мики ниско, приковал очи в сина ми.
	— Не те виня, при положение че наистина се държах като задник.
	— Майка ти ми обясни, Одън, така че разбирам — увери го Мики.
	— Окей тогава. Исках обаче да знаеш, че в действителност не съм такъв задник, като какъвто се държах вчера. И не че съм рицарят на училището или нещо такова, но мисля, че останалите знаят да не се закачат с мен. Преди не я познавах. Нито пък знаех какво става. Но сега, след като се запознах с Аш, ще се грижа за нея.
	Усетила, че Мики ще каже нещо важно, аз все така не помръдвах, докато той се взираше в сина ми.
	Най-сетне той проговори дрезгаво:
	— Аз не мога да съм там и да се грижа за моето момиче. Би означавало много за мен, ако ти го правиш.
	Одън задържа очите на Мики и кимна, изпъчил гърди.
	Когато погледнах към Лори, видях, че наблюдава сина ми, а гордостта, която изпитвах, грееше върху красивото лице на брат ми.
	И точно в този прекрасен миг, сякаш го беше избрала нарочно, Пипа се появи в кухнята, облечена в смачкана пижама, косата й — привлекателно разрошена, забила очи в краката си.
	— Здравей, детето ми — поздравих я.
	Тя вдигна глава, зърна Мики и се закова на място.
	— Ела и седни — поканих я, сякаш всичко си беше съвсем наред. — Тъкмо ще правя закуска.
	След това се обърнах, за да налея кафе на Мики (черно, с една лъжичка захар).
	— Добро утро, вуйчо Лори — чух я да казва срамежливо.
	— Добро утро, красивото ми момиче — отвърна той.
	— Здрасти — продължи тя.
	Това, знаех, беше за Одън.
	— Здрасти — отговори той по същия начин.
	Обърнах се към Мики с кафето му, когато я чух да казва:
	— Ъ, здравей, Мики.
	— Здрасти, Пипа — отвърна той.
	Беше се облегнала на вуйчо си, който бе обвил ръка около нея, ала очите й бяха приковани в шкафовете под мивката.
	— Окей, време за закуска — обявих аз. — Кой какво иска?
	— Сигурно ме мразиш.
	Замръзнах и погледнах към момичето ми, което гледаше Мики изпод ресниците си, а аз нямах представа как да се намеся, за да направя случващото се по-лесно за него и за децата ми.
	А после открих, че Мики няма нужда от помощта ми.
	Всъщност би трябвало да се досетя.
	— Не те мразя, миличка — нежно каза той.
	— На твое място бих се мразила — смотолеви тя, приковала поглед в рамото му.
	Обърнах се към Мики тъкмо когато той каза:
	— Ела тук, Пипа.
	Тя се дръпна назад, но не можа да стигне далеч — Лори свали ръка от раменете й и я побутна лекичко към Мики.
	Когато стигна до него, Мики се наведе, улови ръката й и я притегли към себе си, за да я прегърне.
	Задържах дъха си, когато дъщеря ми се напрегна в прегръдката му.
	Мики наведе глава и каза тихичко над главата й.
	— Вчера никак не ти беше лесно. Ала ти издържа. Прояви смелостта да се извиниш. Това беше нещо голямо. Беше оценено. Аз го оцених. Моето момиче го оцени. А когато човек се извини, не ти остава друго, освен да оставиш станалото зад гърба си. Задържиш ли в себе си лоши чувства, ти ставаш лошият. Всичко свърши, миличка. Ако и в училище е така, значи, лошото наистина е зад нас. Да го оставим зад себе си. Окей?
	Пипа се отпусна мъничко и отметна глава назад.
	— Аш ще го остави ли зад себе си?
	— Няма да допусна момичето ми да се превърне в лошия тук. — Мики й се усмихна широко. — Не започнахме по най-добрия начин, но пък хубавото му е, че не може да стане по-гадно.
	Очите на Пипа се разшириха от учудване и тя се изкиска приглушено.
	— Всичко ще бъде наред — нежно каза Мики.
	Тя кимна.
	— Окей, Мики.
	— А сега ми дай прегръдка и кажи на майка си какво искаш за закуска.
	Пипа обви ръце около него и го стисна лекичко. Той й отвърна със същото, а после те се пуснаха и тя се обърна към мен.
	— Бъркани яйца със сирене, мамо — поръча си и добави: — Ще ти помогна.
	— Благодаря, детето ми — отвърнах и й се усмихнах и ето че отново хвърчах от щастие и се чудех дали останалите могат да видят облака от обич към четиримата души край мен, който ме повдигаше от земята. — Извади яйцата от хладилника.
	— Трябва да останеш за яйцата със сирене, Мики — покани го Одън. — Те са повече сирене, отколкото яйца.
	— Звучи ми като нещо, което не мога да пропусна — отвърна Мики и си погледна часовника.
	— Ако трябва да вървиш, миличък, ще ги приготвя някой друг път, когато си с нас — предложих аз.
	Очите му се плъзнаха за миг към Одън и към Пип, която тъкмо се показваше от хладилника, натоварена с яйца и сирене, и отново се върнаха върху мен.
	— Имам време за яйца, Ейми.
	Трябваше да върви.
	Ала щеше да остане, защото децата ми се притесняваха, че не ги харесва, и той искаше да им покаже, че всичко е наред.
	Прииска ми се отново да заявя любовта си към него, тук и сега.
	Но бях принудена да го направя само с поглед.
	Мики ми отвърна по същия начин.
	— Мамо, искаш ли да настържа сиренето? — попита Пипа.
	Откъснах очи от моя мъж и насочих вниманието си към моята дъщеря.
	— Да, Пипа.
	Тя отново изтича до хладилника, а аз тъкмо посягах да извадя купа, когато зърнах Лори да наблюдава изпитателно Мики, който пиеше кафето си.
	Не изглеждаше горд.
	Изглеждаше така, сякаш го одобрява.
	И нищо чудно. Просто Мики беше най-добрият. И все пак това ме зарадва.

	* * *

	Седнала на една маса до прозореца (не тази, на която бях седяла с Мики и която беше по-близо до вратата), аз пиех студен чай, когато Конрад се появи в „Лобстър Маркет“.
	Видях как обходи с поглед помещението, докато не ме забеляза, и се приближи.
	Беше облечен като за работа — изключително хубав и изключително скъп костюм, ушит по мярка. Косата му беше грижливо подстригана и оформена със съвсем малко продукт за коса. Беше стил, който му отиваше. Приличаше на много успешен бизнесмен, който използва парите си, за да се грижи за себе си.
	Или като талантлив неврохирург, който прави същото.
	Докато го гледах, изобщо не се учудих, че вече не го намирам ни най-малко привлекателен. Обръщайки се назад, ми беше трудно да разбера как изобщо някога ми се е струвал привлекателен. Мислите ми се върнаха към мига, в който бе излязъл навън на онзи бал.
	Принцът, срещнал своята принцеса, така ми се беше сторило тогава.
	Ала той беше жабок.
	Просто ми беше отнело години на целувки, докато разбера това.
	— Амелия — поздрави той, когато стигна до масата.
	— Конрад.
	Той седна насреща ми.
	„Лобстър Маркет“ беше моя идея. Не че исках да омърся спомена за посещението си тук с Мики. Нищо не би могло да омърси този спомен. Ала не исках бившият ми съпруг да ме заведе в някоя закусвалня за разговор, който едва ли щеше да ми хареса, и да се отърве с малка сметка.
	Щеше да ми купи омар.
	— Съжалявам, че закъснях — измърмори той, докато разстилаше салфетката върху скута си. — Консултацията се проточи.
	Свикнала бях с това от брака ни. Макар че бе доста вероятно немалка част от онези консултации да са се проточвали, защото е бил зает с това, да чука сестрите.
	Не казах нищо.
	Сервитьорката се появи, за да ни донесе вода, и Конрад си поръча кафе.
	Преди тя да си тръгне, Конрад ме погледна и заяви:
	— Идвала си тук и преди. Избра ли си нещо? Защото аз знам какво искам.
	Искаше да го направим възможно най-бързо.
	Също като мен.
	Обърнах се към сервитьорката и незабавно поръчах:
	— Омар и стек „Оскар“. Стекът да е средно препечен. Салата, вместо картофи. Но искам хлебчето.
	Очите на сервитьорката се разшириха, защото това беше доста храна за обяд, но аз просто се усмихнах. Това беше най-скъпото ястие в менюто.
	— За вас? — обърна се тя към Конрад.
	— Крем супа от омар. В купичка. Салата. Без хляб — поръча си Конрад.
	Все така здравословно.
	И адски скучно.
	Моят избор звучеше безкрайно по-апетитно.
	Сервитьорката се отдалечи и Конрад се обърна към мен.
	— Изглеждаш добре.
	Господи, опитваше се да бъде учтив.
	Ала аз знаех, че изглеждам добре.
	Повече от добре.
	Невероятно.
	Алиса все така ми правеше косата и тя все така изглеждаше великолепно. Правех си маникюра всяка седмица, педикюра — през две. А точно сега носех сив панталон със сребрист блясък, обувки до глезените с остро токче с мастиленосин велур отпред и черна кожа на петата, и свободно падащ пуловер от черен кашмир с дълбоко — образно деколте, който бях пристегнала в кръста с разкошен колан.
	Разбира се, той не можеше да види долната част на тоалета ми, но това нямаше значение. Аз си знаех, че е там. Знаех, че е великолепна. И знаех, че той беше допуснал огромна грешка, оставяйки цялото това великолепие, което бях, да му се изплъзне.
	Дори и ако Конрад никога не го разбереше, което, честно казано, бе още по-зле за него.
	Не му върнах комплимента.
	— Сигурна съм, че нямаш много време, така че навярно ще е най-добре да започваме — предложих вместо това.
	— Накарах секретарката ми да отмени част от ангажиментите ми този следобед — отвърна той.
	Може би все пак не искаше да го направим възможно най-бързо.
	За разлика от мен.
	— Е, добре, аз обаче нямам много време, защото Лор е в града и бих искала да прекарам колкото се може повече време с него, докато е тук. Така че може ли да започваме?
	Конрад стисна челюсти и се загледа през прозореца.
	Сервитьорката се върна с кафето му, но той не й благодари, дори не я погледна.
	Аз благодарих вместо него и тъкмо щях да го подканя, когато той отново се обърна към мен.
	— Обмислих нещата и реших да не се местя в Остин.
	Подразнена бях заради себе си. Конрад в Тексас би било добре дошло за мен.
	Радвах се обаче за децата ми. Гневът им към него щеше да отмине, а те имаха нужда баща им да е наблизо. И определено нямаха нужда от живот, в който на всеки три седмици щяха да прелитат половината страна.
	— Смятам, че това е правилното решение — заявих.
	— Тами не е съгласна — измърмори той.
	Новата се казваше Тами.
	— Нищо не се е променило — отбелязах разочаровано, а не сърдито. — Безпокоиш се какво ще си помисли тази непозната Тами, а не настоящата ти жена.
	Очите му се присвиха.
	— Не е нужно да го правиш неприятно, Амелия. Това е една от причините да те поканя на обяд, за да заровим бойната секира и да се опитаме да намерим общ език, така че да не сме непрекъснато на нож. Не е хубаво за децата. Което е още по-важно сега, когато смятам да остана в Мейн.
	— Имаш право — съгласих се. — Държа да изтъкна обаче, че тази върволица от жени също не е хубава за децата.
	— Не смятам, че ти влиза в работата.
	— Боя се, че ми влиза, когато гаджето ми и децата му, както и брат ми са там и заедно с мен гледат как синът ми изригва и се разкрещява на баща си.
	Конрад не отговори и се зае да приготви кафето си. Не си слагаше мляко, освен ако не беше обезмаслено, и само едно пакетче подсладител.
	Отново — скучно.
	— Не мога да ти кажа да си го държиш в гащите — продължих и той най-сетне вдигна глава и се намръщи насреща ми. — Мога обаче да те помоля да не въвличаш децата ни в оплетените си романтични истории.
	— Много е вероятно нещата между мен и Тами да приключат. Тя със сигурност ще отиде в Остин, а аз си имам практика и две деца, така че връзка от разстояние не ми върши работа. Ще я изгубя. Последните няколко дни не бяха никак лесни за мен, Амелия, и това е като капак на всичко останало. Добре би било да го имаш предвид, докато седиш срещу ранения войник, насочила оръжието си към него. Знам, че отдавна жадуваш за тази възможност, но все пак ще те помоля да свалиш пушката.
	Сравняваше се с ранен войник?
	Наистина ли?
	— Това беше лоша идея — прошепнах подразнено към масата. Определено подразнено. Разочарованието беше останало в миналото.
	— Защо ли не се учудвам, че те моля да се държиш като зрял човек, а ти не знаеш как да го направиш?
	Думите му ме накараха да вдигна очи към него.
	— Ти не си ранен войник, Конрад. Ти си голям човек, който се държи с жените отвратително.
	— Имаше причина да си търся други, докато бях с теб — отвърна той хладно.
	Трябва да призная, че почувствах любопитство. Само това — любопитство. Не ме беше грижа защо, но винаги бях искала да знам какво го беше отблъснало от мен. То вече не означаваше нищо за мен, но поне щях да получа някои отговори.
	Така че се облегнах в стола си и махнах с ръка.
	— Така ли? И каква е тя?
	— Ти беше скучна.
	Зяпнах го.
	Аз съм била скучна?
	— Не искаше нищо — продължи той. — Занимаваше се със своята благотворителност, излизаше с приятелките си и беше отдадена на децата, но нямаше и капчица амбиция. Никакви стремежи. Имаше диплома от най-добрия университет в страната, а не правеше нищо с нея. Когато децата поотраснаха и вече беше по-свободна, ти започна да посвещаваш още повече време на благотворителните си занимания. Мартин е медицинска сестра. Амбициозна е. Когато се запознахме, учеше за по-висока квалификация. Завърши и я получи. Тя иска нещо от живота си.
	— Браво на нея — отвърнах спокойно. — Що се отнася до мен, може и да бе дошло рано, но аз имах всичко, което исках от живота. Израснах в студен дом, където нямаше нищо за мен, освен Лори. Много рано открих мъж, когото обикнах с цялото си същество, родихме си деца и си създадохме дом, изпълнен с топлина и обич. Съжалявам, че за теб е било проблем, задето смятах, че това ми стига до деня на смъртта ми, Конрад. Ала проблемът си е твой. Никога не съм крила, че това е всичко, което искам в живота. Знаеше го, когато се ожени за мен, защото го споделих с теб. Така че, откровено казано, това са пълни глупости.
	Той отново погледна през прозореца, а аз продължих:
	— Да разбирам ли, че с Мартин беше дотук, защото като медицинска сестра няма накъде повече да се развива, докато невроложката Тами може да постигне каквото пожелае? Или и тя ще бъде изместена, когато срещнеш жена, която иска да бъде президент?
	Той все така не ме поглеждаше.
	Аз понижих глас и се приведох над масата.
	— Опитвам се да ти кажа, Кон, че това се превръща в лайтмотив в живота ти. Всички тези жени, те имат чувства. Свързват бъдещето си с теб, а ти ги захвърляш и това има последици, които знам, че разбираш.
	Очите му се плъзнаха към мен, а аз продължих:
	— Проблемът тук си ти. Не аз. Нито пък всички жени, които си чукал, докато си търсел нещо вълнуващо, което да не е скучната ти съпруга. Нито новата ти скучна съпруга медицинска сестра. Няма да го откриеш и в чисто новичката ти невроложка, която един ден неизбежно също ще стане скучна. Проблемът си ти.
	— Амел…
	Аз го прекъснах.
	— А синът ти гледа към теб за пример.
	Конрад затвори уста.
	— Не му харесва онова, което вижда — заявих направо. — И не го казвам, за да те нараня, а за да те накарам да си отвориш очите, но имам чувството, че той наистина харесва това, което вижда у Мики.
	Конрад отново стисна челюсти и погледна през прозореца.
	Знаеше, че Одън е бил в пожарната. Възможно бе дори да знае, че Одън истински уважава Мики.
	И това не му харесваше.
	— _Трябва да знаеш от какво спаси мама_ — повторих думите на сина ми от предишния ден и видях как Конрад потръпна. — Това каза Одън на Мики пред очите ти. Наистина ли не разбираш? Трябва да се вземеш в ръце, Конрад. Ако действително се нуждаеш от това, което тези жени ти дават, каквото и да е то, прави го така, че децата ни да не го виждат. Вярвай ми, знам каква вреда може да нанесе да покажеш на децата си, че си слаб. Поучи се от мен. Ала побързай. Те започват да си дават сметка, че разрухата в живота ни не се дължеше на моите изпълнения, а единствено на теб. Ти си хирург. Знаеш, че когато има кръвотечение, първото, което трябва да сториш, преди всичко друго, е да спреш кръвта. Връзката с децата ти е наранена. _Спри кървенето._
	Конрад все така се взираше през прозореца.
	Аз отпих от студения си чай и се огледах наоколо.
	Най-сетне, когато това се проточи, реших да сложа край.
	— Искам само хубави неща за децата ни, Кон. Радвам се, че ще останеш в Мейн, защото те обичат и би било трудно за тях да пътуват, за да бъдат с единия от родителите си. И двамата са в гимназията, което означава, че много скоро в живота ни ще настъпи тъжният момент, когато ще ги изгубим. Ето защо трябва да сторим всичко по силите си времето, което ни остава, да бъде възможно най-хубаво. За тях. Затова смятам наистина да се постарая да запазя отношенията между нас двамата такива, каквито са, за да е лесно за децата ни.
	Той най-сетне ме погледна.
	— Ще ти бъда задължен.
	Аз кимнах.
	— Аз също ще направя каквото мога — продължи той.
	— Би било хубаво — отвърнах меко.
	Конрад отпи глътка кафе и каза, приковал поглед във вилицата ми:
	— Разбирам, че мъжът, с когото излизаш, прекарва време с децата ни, запознала си ги с неговите деца. — Той вдигна очи към мен. — Това, предполагам, означава, че виждаш бъдеще с него?
	— Този мъж се казва Мики и, да. И двамата виждаме бъдеще заедно.
	— Той е пожарникар, Амелия.
	Опитах се да не реагирам отрицателно. Думите му не бяха язвителни, ала бяха снизходителни.
	— Той е предприемач и се занимава със строеж и ремонт на покриви, Конрад. Възнамерява да създаде своя фирма.
	Конрад продължи да ми съобщава неща, които знаех:
	— Ти си наследницата на „Калуей“.
	— А той е един от четиримата наследници на „Мейн Фреш Маритайм“.
	Веждите на Конрад подскочиха.
	Беше впечатлен.
	Нямах представа как това би могло да бъде мерило за един мъж, при положение че Мики нямаше нищо общо с компанията, освен че беше наследник. Ала за Конрад очевидно беше така.
	Да.
	Скучно.
	— Поел е по свой път. Сам се е издигнал — информирах го аз. — Ала дори да не идваше от заможно семейство, пак би бил съвършен за мен.
	— Родителите ти може и да не са на това мнение.
	— На четиресет и седем години съм, Конрад. Отдавна не ме интересува какво мислят родителите ми за моите решения. Знам какво е правилно за мен.
	Той отпи още една глътка кафе.
	Аз отпих още една глътка студен чай.
	— Навярно няма да е лошо да си поговорим за това, че Пипа е тормозила някого в училище — предложи той и аз си отдъхнах.
	Това му влизаше в работата. Същото важеше и за Мики, тъй като Мики прекарваше време с неговите деца. Само че Конрад не ми беше дал подобна възможност с Мартин (нито пък с тази Тами), така че едновременно с това не беше негова работа. Трябваше да ми има доверие, че ще направя добър избор.
	Все пак му дадох малко информация за Мики, защото бях голям човек и исках това да се получи.
	А сега вече можехме да обсъдим дъщеря ни.
	Което и направихме. Колкото и да беше странно, той се съгласи с моята реакция и плана, който й забраняваше да има каквото и да било общо с Поли. Освен това и двамата се съгласихме, че Одън трябва да си понесе двуседмичното наказание без кола. Чувствах, че синът ми си беше научил урока, но смятах, че да отменя наказанието му, би му вдъхнало погрешна идея. Конрад беше на същото мнение.
	Обядвахме заедно. Беше напрегнато и не особено приятно.
	Ала се справихме.
	Аз изядох само половината от ястието си.
	Конрад плати и бе достатъчно учтив, за да ме изпрати до изхода.
	Разделихме се на тротоара.
	Отидох до роувъра си сама, качих се, запалих двигателя, за да пусна отоплението, извадих телефона си и се обадих на Мики.
	— Здравей.
	— Здравей и на теб — отвърнах.
	— Приключи ли с него?
	— Да.
	— Добре ли мина?
	— Като за мен и Конрад мина блестящо. Все пак едва ли би могло да се нарече особено забавно изживяване.
	Мики се засмя.
	Насладих се на този звук в продължение на няколко мига, а после споделих:
	— Решил е да не се мести в Тексас.
	— Хубаво за децата, гадно за теб — изрече той на глас моите мисли.
	— Аха — измърморих и насочих разговора към много по-приятна тема. — Лор е тук. Децата ти са при Рианон. Някакъв шанс да си свободен за вечеря заедно с нас тази вечер?
	— Като се има предвид, че брат ти е тук, а то не се случва често, бих могъл да помоля да ме заместят в пожарната.
	— Би било чудесно, Мики — отвърнах меко.
	— Считай го за направено, Ейми — отвърна той също така меко. — А сега трябва да затварям. Ще дойда у вас, след като се прибера и си взема душ. Чакай ме около шест часа.
	— Окей, миличък.
	— До скоро.
	— Чао.
	Ние затворихме и аз се прибрах у дома, за да докладвам за обяда на Лори, а после да прекарам време с него и децата.
	Мики се появи около шест часа и всички заедно отидохме на вечеря, като Одън и Пипа заявиха, че просто трябва да заведат Лори в „Тинкър“.
	Лори изобщо нямаше проблем със заведението. Хареса хамбургерите. Приятно му беше да бъде заедно с малката си сестричка, децата й и мъжа, когото тя обичаше.
	В края на вечерта Пипа се примоли на Мики да ни гостува на другия ден, за да може тя да сготви за него и за вуйчо си.
	Тъй като дежурството му в пожарната беше през деня, той прие.
	И така, преди да потегли към летището във взетата си под наем кола в неделя, Лор беше видял голяма доза от живота, който малката му сестричка водеше в Мейн.
	И след като прегърна децата и се сбогува с тях, той ме взе в обятията си и прошепна в ухото ми:
	— Адски се радвам да те видя толкова щастлива, Мими.
	Отметнах глава назад и улових очите му.
	— Радвам се, че съм толкова щастлива, Лори. Още по-щастлива ще бъда, когато официално се разделиш с Мариел и поканиш Робин на среща.
	Той въздъхна.
	Аз се усмихнах.
	А после с децата ми, застанали до мен на алеята пред разкошния ни дом, ние помахахме на вуйчо им Лори за довиждане.


>	Глава 28
>	Да направя каквото се налага

	— Е, добре, какъв ти е проблемът? — попита ме Алиса, докато лакираше ноктите ми.
	— Моля?
	— Бейби, седиш пред мен, обаче умът ти е толкова далеч оттук, че се чудя как не са ти потекли лиги.
	Погледнах към Джоузи, която седеше на стола за педикюр до мен.
	— Бъбрим си от петнайсет минути, а ти не си казала нито дума. Алиса три пъти те повика по име, а ти дори не мигна — обясни тя.
	— О, господи, толкова съжалявам — измърморих ужасено.
	— Е, какво става с теб? — попита Алиса.
	— Тази вечер децата и Мики ще прекарат нощта у нас. Семейна киновечер. Живеят срещу нас, но Мики смята, че наближава моментът, когато ще им се наложи да свикнат да бъдем заедно, така че той ще вземе няколко филма под наем. Ще се разположим пред телевизора и ще се тъпчем с вредна храна. И тъй като аз имам две стаи за гости, а не само една, както у тях, децата му ще преспят у нас. — Направих драматична пауза за ефект и довърших: — А Мики ще спи при мен.
	— Господи — прошепна Джоузи.
	— Повратен момент — заяви Алиса.
	Така си беше.
	Добрата новина бе, че именно Мики беше настоял за това, и то казваше много.
	Наближаваше Коледа. Последните три седмици не бяха лесни, макар и не за нас с Мики.
	Започнало бе, когато онова, което очаквахме, се беше сбъднало.
	Поли не беше реагирала добре на отстъпничеството на Пипа.
	Още по-малко й беше харесало да научи, че родителите на Пипа и Аш излизат заедно, което означаваше, че между двете момичета има връзка.
	В резултат бе станала още по-гадна, вземайки на прицел две мишени — Ашлин и Пипа.
	Учудващото бе, че това имаше и положителна последица — Аш и нейната групичка бяха приели Пипа в редиците си.
	Мики беше сгрешил за това. Но разбира се, от разказите на Пип разбрах, че Поли бе станала не просто малко, а безкрайно по-гадна. Тормозът й беше неизменен и грозен. Насочен бе и против Аш. Приятелките й го виждаха. Цялото училище го виждаше. И според Одън положението „кипяло“ и било на ръба да изригне.
	Поли не била толкова глупава, че да прави тези неща, когато Одън или приятелите му били наблизо, защото Джо (за голямо удоволствие на Пипа) бил видял края на една от нейните сцени и се намесил, ясно давайки да се разбере, че не иска да се повтарят повече.
	Това, че Джо беше защитил Пипа, никак не се харесало на Поли и тя още повече се развихрила (когато се чувствала в безопасност, за да си го позволи).
	Научила също така, че не е добра идея да го прави и в присъствието на Келан.
	Ала въпреки всичко продължаваше с тормоза и моето момиченце беше разстроено. Държеше се, но знаех, че не й е лесно.
	Пипа споделяше още, че Ашлин започнала да се интересува от някои неща, като например да се облича по-добре, да си прави прически и да си слага грим.
	Струваше ми се, че знам защо и подозренията ми се потвърдиха, когато Пипа ми докладва, че Келан е забелязал.
	— Все още си пада по нея, мамо.
	Което също беше положително.
	Но в същото време беше и отрицателно, защото, когато научила за това, Поли напълно се самозабравила. Което означаваше, че момичето ми се прибираше у дома притеснено и неспокойно и макар че и преди не беше от онези, които скачат от леглото, викайки от радост, че трябва да ходят на училище, сега бе станало почти непосилна задача да я накарам да отиде.
	Което означаваше, че с Мики трябваше да си поговорим и с двете момичета. По време на този разговор той ги уведоми, също както и мен, Рианон и Конрад (на когото бях съобщила за решението ни и който ме беше слисал, уверявайки ме, че имаме пълната му подкрепа „с всичко, от което се нуждаеш, Амелия“), че възнамерява да се обърне към училищните власти и да сложи край на всичко това.
	Момичетата изпаднаха в ужас и Одън се включи, заявявайки, че според него би било най-добре да оставим нещата да следват естествения си ход, без родителите да се намесват. Освен това обеща, че той ще го направи.
	— Два дни, приятелче — отвърна Мики. — След това, извинявай много, но ще се намесим.
	Не се бе оказало необходимо.
	Още на следващия ден, докато отивали към колата на Одън на училищния паркинг (тъй като живееха на една и съща улица, сега Одън караше както сестра си, така и Аш и Килиън на училище), Поли отприщила същински ад върху момичетата.
	Одън още го нямало, но за лош късмет на Поли, няколко от приятелите на Келан били наблизо и отишли да го повикат.
	Той дотичал. Одън чул какво става и също се появил тичешком.
	Двете по-големи момчета — и двете красиви, и двете популярни — ясно й дали да разбере, че веднъж завинаги трябва да остави Пип и Аш на мира.
	На Поли това не й харесало, тя им отговорила и тогава истинските гадни момичета, които наблюдавали ставащото от недалеч, се намесили.
	Според Пип, Аш и Одън, които ми разказаха всичко това, насядали около кухненския ми плот (докато Килиън омиташе чиния с домашни курабии), те направили Поли на нищо.
	Било толкова лошо, че два дни след това не идвала на училище.
	Когато най-сетне се върнала, в училището вече бил установен нов ред.
	Онази, която доскоро тормозела другите, сама се превърнала в жертва на тормоз.
	„Приятелките“ на Поли до една я зарязали, опитвайки се да се вредят при Аш и нейната групичка, които обаче не ги приели.
	Одън не се държеше арогантно, задето се беше оказал прав, но все пак на няколко пъти подхвърли: „Знаех си, че ще стане така“.
	И докато Поли си получаваше заслуженото, Келан най-сетне бе събрал кураж да покани Ашлин на среща.
	Ашлин беше слисана и тихичко развълнувана.
	Пипа ликуваше неприкрито.
	Същото обаче не можеше да се каже за Мики.
	Първата му реакция бе да откаже категорично да го допусне.
	Съкрушена, Ашлин го сподели с майка си и с мен и двете обединихме усилия, за да го накараме да отстъпи.
	Той го направи.
	Донякъде.
	Можеха да се срещнат на вечеря в закусвалнята (където щяха да бъдат закарани, тъй като Келан все още нямаше книжка). Разполагаха с два часа. След това щяха да ги вземат поотделно.
	Трябваше обаче да почакат до коледната ваканция.
	Онова, което Мики не знаеше, бе, че Келан изпраща Ашлин до класната стая, държи я за ръка, — а неговата тайфа обядва с нейната.
	Научила го бях от Пипа.
	Ала не го споделих с Мики.
	През цялото това време децата ми все още не се бяха сдобрили напълно с баща си. Той се опитваше и те не го отблъскваха, но живееха при мен.
	Естествено, при всички тези неща, случили се в един толкова кратък период, през който освен това се подготвяхме за Коледа, семействата ни неминуемо се смесваха. Децата свикваха един с друг. Одън се беше превърнал в нещо като голям брат на всички, включително и на Килиън, който не ходеше в тяхното училище.
	Така че според Мики беше време.
	Което означаваше, че ни предстои да направим стъпката, която казваше всичко.
	Защото какво трябваше да направим, ако искахме децата ни да свикнат всички да бъдем под един покрив?
	Само едно.
	Да бъдем под един покрив.
	Окончателно.
	Естествено, аз обожавах тази идея. И след едно доста несигурно начало, децата се сближаваха прекрасно.
	И въпреки това все още страшно се боях.
	— Ами ако започнат да се карат за дистанционното или не са съгласни какво да гледаме?
	— Чуй се само, Амелия — отвърна Алиса. — Всички семейства се карат за дистанционното и спорят какво да гледат.
	Права беше.
	Държах се като идиотка.
	— Толкова е странно — прошепнах. — Децата ми да знаят, че ще си легна с Мики.
	— Защо да е странно? — попита Джоузи. — Останала бях с впечатлението, че вече си прекарвала нощта у Мики. Да не съм пропуснала нещо? Да не би неговите деца да имат нещо против?
	— Не — отвърнах.
	— И не забравяй — напомни Алиса, — че твоите вече имат опит с това, нали баща им си има нова съпруга.
	— Така е — измърморих.
	— Всичко ще мине страхотно — увери ме Джоузи и ме потупа по ръката.
	— Едва ли може да мине по-зле от Деня на благодарността — добави Алиса под носа си.
	Разбира се, и двете знаеха за блестящия ни празник.
	— Алиса — изсъска Джоузи.
	Веждите на Алиса подскочиха.
	— Нима е лъжа?
	— Не, но все пак. Сигурна съм, че Амелия би предпочела да не й го напомнят.
	— Всичко е наред — намесих се аз. — И двете имате право. Така де, когато децата на Мики са при него, те винаги са заедно преди училище, за да може Одън да ги закара с колата, както и след края на часовете, когато се връщат с него, и почти винаги вечерят заедно.
	— Двете семейства под един покрив, стаята ти е на цяла миля разстояние от тяхното крило, това означава, че най-сетне те чака секс — отбеляза Алиса.
	Което беше бонус.
	С Мики напоследък бяхме на сухо — откакто децата живееха при мен постоянно, той не можеше да спи у нас, нито пък аз у тях.
	Което означаваше никакви нощи за нас.
	И никакви сутрини.
	Той се готвеше да напусне Ралф и беше толкова зает, че нямахме време да се срещнем някъде за малко секс набързо. И въпреки че бях възнамерявала да оставя децата в залата и да отида в съблекалнята му след мача, всяка събота всички деца идваха да го гледат, водейки дори и приятелите си, и никак не бе лесно да задържиш цяла тумба настрани от готиния татко, който току-що беше спечелил боксовия си мач. И разбира се, децата ми бяха при мен, така че той не можеше да дойде и да ме изчука върху масата за хранене.
	Което означаваше никакъв секс, с изключение на цял куп телефонен секс, в който Мики страшно го биваше.
	Ала то не беше като истинския.
	Поради което, както подозирах, Мики настояваше да съберем двете семейства под един покрив.
	Последната от цял куп причини.
	Цял куп убедителни причини.
	Въпреки това все още се притеснявах.
	— Да, определено е бонус — казах на Алиса.
	— Амелия — повика ме Джоузи и аз я погледнах. — Аз нямах майка, баща ми беше ужасен. Имах единствено баба. Така че категорично мога да заявя, че ако децата имат две майки или двама бащи, които ги обичат и не искат нищо друго, освен те да са щастливи, това не е нещо лошо.
	Напълно беше права.
	И бе изрекла именно това, което имах нужда да чуя.
	— Благодаря ти, Джоузи — прошепнах.
	— Няма за какво.
	— А сега, когато оправихме Амелия, трябва да си поприказваме — заяви Алиса, без да вдига очи от ноктите ми, ала имах чувството, че говори на Джоузи. Разбрах, че съм права, когато тя продължи: — Снощи Софи ни каза, че Конър я е поканил в Бостън за уикенда. Сега, знаеш, че съм страшно либерална, обаче нито баща й, нито аз ще й позволим да прекара уикенда при гаджето си колежанин.
	Слушах как Джоузи се съгласява с нея и бях там. Не бях някъде далеч. Те ми бяха помогнали да се справя с нещата, превзели мислите ми.
	Ала докато ги слушах, си мислех, че Ла Хоя бе едно от най-невероятните места на света. Беше красиво, а времето беше божествено.
	И все пак, през всичките години, които бях прекарала там, ако не се брояха децата ми, никога не бях получила нищо, от което наистина се нуждаех.
	Не, трябваше да се преместя в другия край на страната, в едно малко градче в Мейн, за да открия онова, от което се нуждаех.
	И ето че най-сетне, след четиресет и седем години, на наследницата на „Калуей“ не й липсваше нищо.
	В този миг вниманието ми беше привлечено от някакво движение пред прозорците на салона. Джоузи и Алиса млъкнаха и също погледнаха натам.
	Отвън стоеше жена с дълга, гъста кестенява коса, прибрана назад с помощта на една от онези широки вълнени ленти за глава, които топлеха ушите. Носеше пухкаво елече над красиво поло, страхотни дънки, които правеха чудеса за дупето й, и разкошни ботушки на високо токче.
	Тя се обърна, свъсила розовобузо лице в очарователен гняв, размаха пръст към някого и извика:
	— Вече не ме познаваш, Кърт!
	В този миг пред прозореца се появи красивият шериф, когото бях видяла на заседанието на Общинския съвет (приятел на Мики, с когото все още не се бях запознала). Той спря с профил към нас (профил, който изразяваше върховно раздразнение), сложи ръце на хълбоците си и каза нещо, което достигна до ушите ни като неразбираемо ниско мърморене.
	— Целуни ме отзад! — изкрещя жената, обърна се така, че красивата й кестенява коса се развя, и се отдалечи.
	Кърт остана на мястото си с ръце на хълбоците, стиснал челюсти така, че едно мускулче потръпваше, а после се обърна и се отдалечи в обратната посока.
	Алиса начаса погледна към нас.
	— Знаеше ли за това? — попита тя Джоузи.
	— Не.
	— Ами ти? — обърна се към мен.
	— Не.
	Очите й отново се върнаха към прозореца.
	— Трябва да научим повече.
	— Да — отвърнахме двете с Джоузи едновременно, а после и трите се спогледахме и избухнахме в смях.
	Да, помислих си, докато се смеех.
	Наследницата на „Калуей“ най-сетне имаше всичко, от което се нуждаеше.

	* * *

	Мики се появи от банята ми, докато аз затварях тубичката с крем.
	Погледнах го и се усмихнах.
	Децата ми бяха в къщата. Неговите деца бяха в къщата. А Мики, пижаменото му долнище, гърдите му и останалото от него бяха в моята спалня заедно с мен.
	Истинско щастие.
	— Хей — казах. — Вечерта мина добре.
	И наистина беше така. Тревогата ми се беше оказала напразна. Децата се бяха държали така, както винаги, докато седяха на кухненския ми плот и похапваха от моите сладкиши или се размотаваха из къщата на Мики, приготвяйки вечерята.
	Очите му се спряха върху мен и аз видях, че са разсеяни, но въпреки това отговори:
	— Аха.
	И тогава забелязах, че беше пристъпил в стаята, ала стоеше до прага.
	— Всичко наред ли е?
	Той се сепна лекичко и се съсредоточи върху мен.
	— Аха.
	Погледнах го изпитателно и бях принудена да попитам:
	— Сигурен ли си?
	— Да — измърмори той и се приближи до своята половина на леглото.
	Аз се надигнах, отметнах завивките и се пъхнах под тях, докато Мики правеше същото от другата страна.
	След това се обърнах към него, а той — към мен, подпирайки се на лакът.
	— Кил и Одън са в стаята на Одън и играят някаква игра. Мисля, че момичетата вече заспаха, но децата ми са на ново място. Може би ще им трябва известно време, докато свикнат. Докато не съм сигурен, че са заспали, няма да те чукам, бейби.
	Съгласна бях, защото винаги правехме така, когато бяхме в неговата къща, ала нещо в начина, по който ми го каза, ме смути.
	— Добре, миличък — прошепнах.
	Той се отпусна по гръб и посегна към лампата на нощното си шкафче.
	Погледах го за миг, а после си заповядах да угася лампата до себе си. Изпънах се по гръб и се загледах в тавана.
	Леглото ми беше голямо и за първи път сякаш ни разделяха мили.
	Мики не посегна към мен.
	Какво ставаше?
	Преди да успея да го попитам, той най-сетне го направи. Притегли ме към себе си, преплете тялото си в моето и аз потиснах облекчената си въздишка.
	— Родителите ти отговориха ли ти изобщо? — попита той и аз примигах в мрака.
	Откъде пък се беше взело това?
	— Ами… — започнах несигурно. — И да, и не. Изпратиха ми нещо по адвоката си, но те са си такива. Ядосани са ми, задето не им вдигах, но това беше преди месеци. Ще се посърдят известно време и ще им мине. Макар че — добавих с усмивка, — като се има предвид какво се случва, когато те са част от живота ми, неприятно ми е да си го призная (колкото и да е вярно), но май ми харесва тази почивка.
	— Аха — отвърна той, сякаш не ми вярваше съвсем.
	— Всичко ще бъде наред, Мики — уверих го. — Ще им мине и ще се появят, защото това правят хората, прекарват време с дъщеря си и внуците си. Ще се запознаеш с тях. Те изобщо няма да те одобрят. Аз ще им кажа, че си Майкъл Патрик Донован от магдалийнските Донован, които притежават „Мейн Фреш Маритайм“, и те ще престанат да не те одобряват. След това татко ще се опита да разубеди Килиън от мечтата му да стане пилот изтребител и ще вземе да го увещава да стане един от компанията „Калуей“, което ще те накара да побеснееш. В крайна сметка ще ме умоляваш да направя нещо, което да ни спечели още шест месеца спокойствие.
	Шегувах се.
	Мики не се засмя.
	Просто повтори:
	— Аха.
	Това ме притесни и в същото време споменаването на Килиън и мечтата му да бъде пилот изтребител ми напомни, че още на първия ден от коледната ваканция Мики щеше да заведе децата във Финикс. Нещо, което щеше да се случи съвсем скоро.
	Не ме беше поканил да отида с тях навярно защото знаеше, че няма как да приема, при положение че децата ми бяха при мен. Ала щяхме да се разделим за цяла седмица. Бяхме обсъждали да си организираме закъсняло отпразнуване на Коледа всички заедно, след като те се приберат, но не бяхме планирали нищо.
	Аз се сгуших по-близо до него.
	— Вечерта мина толкова добре, че би трябвало да измислим кога ще си направим закъсняло семейно посрещане на Коледа, миличък.
	— След като се върнем. Първия ми свободен ден, когато децата са при мен. Ти и твоите деца ще дойдете у нас.
	Решение, взето без никакво участие от моя страна.
	Странното му, крайно необичайно настроение означаваше, че не възразих.
	Мики мълчеше.
	Аз се тревожех.
	Най-сетне Мики проговори:
	— Ако това между нас се получи, с децата ми ще се преместим в „Синята скала“.
	Аз отметнах рязко глава.
	— Моля?
	Той не повтори. Вместо това каза:
	— Имаш достатъчно стаи, така че всички деца да имат достатъчно лично пространство, имаш и онази стая за гости, в случай че дойде брат ти или пък моите родители. Ще продам къщата и ще ти дам печалбата. Но когато се нанесем, аз ще плащам всички сметки.
	— Аз… но… ти… това… не знам… — заекнах, но така и не можах да довърша мисълта, която така и не можа да се оформи в главата ми, защото Мики ме прекъсна.
	— С положението на пазара в момента, мога да й взема осемстотин-деветстотин хиляди. Което не е и една пета от цената на това място, така че ще поема сметките, за да знам, че правя каквото се налага и давам своя принос.
	— Защо, когато стигнем до този момент — започнах предпазливо, — не делим нещата поравно? Какъв процент можеш да си позволиш…
	Този път спрях, защото той ме стисна лекичко и каза:
	— Не го довършвай, Ейми.
	Не добавих нищо повече.
	— Трябва да направя, каквото се налага.
	— Окей, Мики — съгласих се, ала само защото странното му държание ме плашеше.
	— Няма да е трудно. Децата харесват това място. То е хубаво. Голямо. Ти го обожаваш. А и ваната си я бива.
	Това вече звучеше като Мики и аз отново се отпуснах.
	— Така си е.
	— Аха — измърмори той.
	Аз се умълчах, заслушана как Мики заспива. Никакво докосване по устните. Никакво лека нощ.
	Нищо.
	Отне ми малко по-дълго, но най-сетне и аз заспах.
	Събудих се с устните на Мики върху моите, ръцете му повдигаха нощничката ми нагоре.
	— Направих една обиколка — каза той. — Всички спят.
	След това ме целуна.
	Бях полузаспала, но това беше целувка от Мики, така че веднага го целунах в отговор.
	Мики започна да ме люби и то бе истинска изненада. От седмици насам единствената интимност, която бяхме споделяли, беше по телефона. Мислех си, че ще бъде бурно и забързано, и спиращо дъха.
	Ала то не беше. Беше бавно, благоговейно и сладко.
	И друг път го бяхме правили бавно. Наслаждавали се бяхме един на друг продължително и изцяло. Обожавах, когато го правехме по този начин, така както обожавах и когато бяхме нетърпеливи и необуздани като тийнейджъри.
	Ала когато Мики най-сетне ме остави да свърша, а после аз го доведох до върха, ние преплетохме тела и той промълви:
	— Лека нощ, Ейми.
	И ето че отново слушах как моят мъж заспива.
	Самата аз не мигнах.
	Защото и преди ме бяха любили по този начин. Не толкова добре, защото Мики беше по-добър във всичко.
	Беше в нощта, преди Конрад да ме напусне.
	Така че, не, аз не мигнах.
	Нито за секунда.

	* * *

	— Окей, какъв ти е проблемът?
	Гласът на Алиса ме изтръгна от мислите ми.
	Алиса, Джоузи и аз обядвахме заедно в „Закусвалнята на Уедърби“. Беше два дни след Коледа. Мики и децата му се прибираха на следващия ден. Моите деца се бяха сдобрили с баща си и бяха отишли при него в следобеда на Коледа и с моята благословия оттогава бяха там.
	Така че аз най-неочаквано и непривично се бях оказала сама.
	Достатъчно сама, за да мога най-сетне да приема онова, което се случваше.
	По време на последния истински разговор, който бях водила с моя мъж, той бе споделил, че ако това между нас се получи, той ще се премести в „Синята скала“ със семейството си.
	Нека да повторя — _последния истински разговор, който бях водила с моя мъж_.
	От една седмица беше във Финикс, но още преди да замине, се беше отдръпнал от мен.
	А след като бяха заминали, по-често се бях чувала с Килиън и Аш, отколкото с Мики, не само чрез обажданията и есемесите, които те си разменяха с моите деца, но и със съобщенията, които пращаха на мен.
	Единственото, което получавах от Мики, бяха неща като: „Финикс е страхотен“, „Кил беше върхът на самолетния симулатор“ и „Да, знам, че трябва да планираме онова за Коледа. Ще го обсъдим, когато се приберем“.
	Никакво: „Тук страшно би ти харесало“, „Да беше видяла Кил в онзи самолетен симулатор“, нито пък: „Нямам търпение да си направим онова тържество, бейби, обичам те“.
	Всъщност, нямаше никакво „обичам те“.
	Аз го казвах, преди да затворим и в отговор получавах: „Аха. И аз“.
	_Аха. И аз._
	Отдръпваше се от мен, а аз нямах представа защо.
	Съсредоточих се върху Алиса.
	— Мисля, че Мики ще скъса с мен.
	— Какво? — изписка тя и няколко глави се обърнаха към нас; не помогна и това, че Джоузи също добави необичайно високо:
	— Моля?
	— Шшт — изсъсках и се наведох напред.
	Алиса, седнала срещу нас с Джоузи, се облегна в стола си, а Джоузи се наведе към мен.
	— Какво? — повтори тя.
	— Отдръпва се от мен — казах им.
	— Нормално е да се чувстваш така, Амелия — заяви Джоузи. — Дели ви цял континент.
	— От почти две седмици не е казвал „обичам те“.
	— Мамка му — измърмори Алиса.
	Тя разбираше.
	Но не и Джоузи.
	— Може да е сред други хора и да не изгаря от желание да споделя дълбочината на чувствата си пред приятелите си. Нали каза, че са отседнали у приятел, с когото е отраснал, пилот изтребител в армията, с други думи — мъжкар, който като нищо може да го вземе на подбив за нещо такова. Може би смята, че по-интимните чувства трябва да си останат интимни, а там не разполага с необходимото уединение.
	— Този период включва и времето, преди да отиде да гостува на приятеля си Чопър и неговото семейство — изтъкнах аз.
	Джоузи погледна към Алиса, което означаваше, че няма отговор на това.
	— Ние говорим… за всичко — обясних. — Непрекъснато си звъним. Поддържаме връзка. Сега почти не ми се обажда.
	Джоузи отново ме погледна.
	— Все пак е на почивка, миличка.
	— Това не моят Мики — прошепнах.
	Джоузи се облегна в стола си и красивите й сини очи станаха разтревожени.
	Стиснах устни, за да не заплача.
	— От месеци насам, каквото и да се случва, ние си говорим, преди да заспим. Не сме го правили, откакто той замина. Когато го попитам, ми отговаря, че е заради часовата разлика.
	— Когато обичаш една кучка, ще намериш време — ядно изрече Алиса и аз я погледнах.
	О, да. Тя разбираше.
	— Не знам какво се случи — казах.
	— Нито пък аз — отвърна Алиса. — Обаче трябва да му се обадиш и да уредиш да се видите, за да разбереш какъв му е проблемът, в мига, в който се прибере.
	Да се изправя срещу Мики Донован, не беше начело в списъка с нещата, които намирах за вълнуващи.
	Не, всъщност го намирах за вълнуващо, защото то бе нещо, което правехме добре.
	Просто не го намирах за вълнуващо сега, ако щеше да доведе до това, той да скъса с мен.
	— Ако за него всичко е свършило, това е краят — заявих и се облегнах в стола, а раменете ми увиснаха. — Той си е такъв.
	— Дължи ти обяснение — отсече Алиса.
	Така беше.
	Ала не бях сигурна, че искам да го чуя.
	Погледнах към салатата, която едва бях докоснала.
	Откакто бяхме заедно, нищо, нищичко от всичко случило се, не бе дори загатнало, че отношенията ни не отиват към нещо истинско. Нещо постоянно. Нещо завинаги.
	Към това, Мики да ми даде щастлив живот, и още по-важно, аз да имам възможност да му отвърна със същото.
	Срещнали бяхме и доста трудности, от онези, които могат да разделят хората, ала всичко се беше изгладило. Бивши съпруги алкохолички. Бивши съпрузи задници. Деца с проблеми. Скапана работа.
	По дяволите, бизнесът на Мики беше готов да стартира. Вече имаше два големи проекта, с които да се залови, щом се прибере, и той щеше да напусне Ралф още на първия работен ден.
	Не можех да си представя какво се беше объркало.
	Освен че сред всички тези хубави неща аз все още си бях аз.
	Скучната Амелия Хатауей, без професия, без амбиция, прекарваща времето си в печене на сладкиши, украсяване и доброволстване в старчески дом.
	— Амелия — повика ме Джоузи.
	Погледнах я и измърморих:
	— Не съм гладна. Имате ли нещо против да си тръгна?
	— Смятам, че ще е най-добре да останеш с момичетата си, бейби — нежно каза Алиса.
	— Ти трябва да се връщаш на работа, Джоузи също.
	За разлика от мен. Беше един от дните, в които не ходех в „Гълъбовата къща“.
	Децата бяха при Конрад и аз нямах нищичко за правене.
	— Мога да преместя часа, който имам — предложи Алиса.
	— Аз сама си определям работното време, Амелия — напомни ми Джоузи.
	Поклатих глава, извадих шепа банкноти от чантата си и ги хвърлих на масата.
	— Аз черпя — заявих и без да ги поглеждам, излязох от сепарето.
	— Амелия, остани — опита се да ме придума Джоузи, докато си вземах палтото от закачалката.
	— Наистина, просто имам нужда да остана сама и да помисля.
	— Бейби, защо не… — започна Алиса.
	— До после — прекъснах я и като си облякох палтото, жонглирайки с чантата си, избягах.
	Прибрах се у дома, влязох през гаража и спрях до разкошната маса за хранене, върху която преди седмици Мики ме беше изчукал.
	А после точно тук ми беше казал, че ме обича.
	Сега нямаше кутийки от безалкохолно, нито празни чинии с трохи от сладкиши, нито тенекиени кутии с курабии, така както нямаше и деца край кухненския плот.
	Имаше разкошно кресло със стояща лампа и маса върху великолепно килимче на площадката пред прозорците, благодарение на една добра находка на интериорния дизайнер на Джоузи.
	Мястото беше огромно.
	Огромно и красиво.
	Огромно и студено, и празно.
	И докато си стоях там, взирайки се в красотата, която бях създала, аз се надявах, когато децата ми отидат в колеж, да си изберат място далеч от тук и никога да не се върнат в Магдалийн.
	Защото, след като Мики скъсаше с мен, когато те си отидеха, аз щях да се изнеса от къщата си срещу семейство Донован.
	Не знаех къде ще отида. Дори не знаех дали ще издържа всички онези години, в които щях да живея срещу Мики и децата му.
	Знаех просто, че щях да си отида.

	* * *

	По-късно тази вечер аз се бях излегнала в креслото, завита с пухкаво одеяло, и отпивах от чаша вино с книга в ръка, когато телефонът ми иззвъня.
	Погледнах към масичката до мен, видях кой се обажда, оставих чашата вино и вдигнах.
	— Мики.
	От другата страна се възцари моментна пауза.
	— Здравей — каза той най-сетне.
	Аз не отговорих.
	— Там ли си? — попита той.
	— Да — отвърнах аз.
	— Добре ли си? — попита той.
	— Съвършено — излъгах аз.
	— Децата при теб ли са?
	— Не.
	Той замълча.
	Аз не запълних мълчанието.
	— Прибираме се утре — наруши го той най-сетне.
	— Не съм забравила.
	— Ранен полет от тук, ще пристигнем късно.
	— Да.
	Пауза, а после:
	— Сигурна ли си, че си добре?
	— Защо да не съм добре?
	— Не звучиш добре.
	И наистина не бях.
	Бях лудо влюбена в мъж, който вече не ме искаше, без никаква причина.
	— Добре съм — излъгах отново.
	— Не звучиш така.
	— Но съм.
	— Ейми, какво ти става, по дяволите? Говори с мен — нареди той.
	Сега, след като в продължение на седмици нежно се опитвах да го накарам да говори, той искаше аз да говоря с него?
	— За какво?
	— За това, какво те е прихванало — отвърна ядосано.
	Нямаше да се поддам на провокацията. Нямах представа защо иска да изтръгне реакция от мен, но нямаше да я получи, защото просто не ми бяха останали сили.
	— Нищо не ме е прихванало, Мики. Просто четях с чаша вино, когато ти позвъни. А и тук не е толкова рано.
	— Девет и половина е.
	— Да. Аз съм се излегнала и чета книга. По-рано обядвах с момичетата. Не съм ходила в „Гълъбовата къща“. Не беше голям ден. Нямам нищо за разказване. Отпуснала съм се и вероятно скоро ще си лягам, само дето книгата е много интересна и не мога да я оставя.
	Той не отговори веднага, сякаш преценяваше достоверността на чутото (каквато нямаше).
	— В такъв случай ще те оставям да се връщаш при книгата си. Но трябва да те помоля за нещо трудно. Нека децата останат при бившия ти утре. Щом се прибера, ще дойда у вас. Трябва да поговорим.
	Не искаше да губи никакво време.
	— Пусни ми съобщение, когато тръгнеш насам — казах му.
	— Окей. Сега ще те оставям.
	— Добре. Наслаждавай се на последните няколко часа на кактуси и слънце.
	— Слънцето вече залезе, бейби.
	В гласа му прозвучаха весели нотки. Нещо, което не бях чувала от повече от седмица.
	То ми причини болка.
	— Тогава се наслаждавай на последните няколко часа на кактуси и топлина.
	— Ще го направя. Доскоро, Ейми.
	— Довиждане, Мики.
	Аз не затворих.
	Той — също.
	— Бейби? — повика ме.
	— Да.
	— Това ли е?
	Какво би могъл да иска?
	— Извинявай, маневрирам с чашата и явно не съм натиснала копчето — излъгах. — Както и да е, довиждане отново, Мики. Ще се видим утре.
	След това натиснах копчето, оставих телефона и дълго се взирах в него.
	Той не звънна.
	Значи, това беше. И тогава разбрах.
	Мики не ми се обади отново.
	Трябваше да го направи, защото бях прекъснала, без да му кажа, че го обичам.
	Ала него не го беше грижа, защото между нас всичко беше свършило.
	Нямах представа защо.
	Само дето това бях аз и когато се, случеше гадост като тази, вече бях научила, че не е нужно да има причина.

	* * *

	На следващата вечер минаваше осем часът, когато телефонът ми се обади.
	Погледнах и видях, че е Мики: „Идвам.“
	Грабнах го бързо и отговорих: „Отключено е.“
	Бях в кухнята и правех чай.
	Тъй като той живееше срещу нас, мъчението да го чакам не трая дълго.
	Вратата се отвори.
	Дънки. Пуловер. Туристически обувки. Около очите му беше легнала умора, навярно от пътуването, ала въпреки това си беше Мики.
	Тежестта, легнала върху мен, ме притисна още по-силно.
	— Здравей — поздравих, разкъсвайки хартията около пакетче чай.
	— Здравей и на теб. — Той затвори вратата и се приближи.
	— Искаш ли чай? — попитах аз чашата, в която слагах пакетчето.
	— Бейби, знаеш, че не пия чай.
	Вдигнах очи към него.
	— Бира?
	Той спря до плота.
	Господи, дори не искаше да се приближи до мен.
	Извърнах поглед и смачках хартийката от чая, мъчейки се трескаво да измисля какво да правя с ръцете си.
	Можех да го направя. Можех да го изгубя. Можех да живея живота си, без да се рея в облаците, наслаждавайки се на ярките проблясъци на щастие, които той ми даваше непрестанно.
	Можех да го направя.
	Може би дори щях да открия някакво подобие на покой (някой ден, след около двайсет години).
	Ала щях да се нуждая от цялата си сила.
	Така че никога вече нямаше да го направя.
	За мен Мики беше истинският. Сърцето ми му принадлежеше така, че никога не бих пожелала да си го получа обратно, дори ако самият той вече не го искаше.
	Щях да ходя на кино сама. Щях да си лягам сама. Щях да гледам как децата ми порастват и си тръгват (сама).
	Щях да открия начин да живея живота си сама.
	Ала никога вече нямаше да опитам отново. Никога нямаше да дам сърцето си на друг.
	Защото сърцето ми вече не беше мое.
	То принадлежеше на Мики.
	— Сериозно?
	Аз го погледнах.
	— Моля?
	— Мина цяла седмица, Ейми.
	— Тъй като ти току-що се върна, определено не съм забравила, Мики.
	Той присви очи и понижи глас.
	— Нещо те е прихванало.
	Зяпнах го, слисана от това, че изглеждаше ядосан.
	— Както ти обясних снощи, нищо не ме е прихванало.
	— Какво тогава, по дяволите?
	— „Какво по дяволите“ какво? — попитах в отговор.
	— Снощи ми отговори по телефона така, сякаш съм човекът, когото си наела да ти боядиса кухнята. Затвори, без да ми кажеш, че ме обичаш. Сега се връщам при теб, след като ме е нямало цяла седмица, а ти не идваш при мен, за да ме целунеш, и почти не ме поглеждаш?
	Полудял ли беше?
	— Защо да те целувам?
	Само за миг от раздразнено и невярващо, изражението му стана буреносно.
	— Защо да ме целуваш? — прошепна злокобно.
	— Знаеш ли какво, Мики? — разперих аз ръка. — Просто го направи. Недей да го проточваш. Не помага, когато го проточваш. Чист срез. Хирургически. Така е най-добре.
	— Чист срез. Хирургически. — Той продължаваше да шепне.
	Чайникът изсвири и аз отидох да го сваля от котлона.
	— Да. Ако обичаш — помолих, без да го поглеждам, и се върнах при моята чаша.
	— Добре тогава, Ейми. Направих го — заяви той.
	Аз си налях чай.
	— Какво си направил?
	— Взех наследството ми.
	Чайникът издрънча върху циментовия плот, очите ми се вдигнаха към него.
	— Какво? — Сега аз бях тази, която шепнеше.
	Той не ми отговори.
	Вместо това се обърна и се отдалечи по коридора, отвеждащ в спалнята ми.
	Останах като закована на мястото ми, взирайки се натам, където го бях видяла за последен път. Явно се бе проточило известно време, защото, докато се съвзема и тръгна след него, Мики се зададе обратно по коридора по начин, който ме накара да отстъпя назад.
	Аз спрях в кухнята.
	Той спря до края на плота и хвърли отгоре му онова, което държеше в ръка.
	Погледнах го и видях, че е писмото от Адисън Хилингъм, което бях прибрала в чекмеджето в банята, което не използвах, за да не го открият децата.
	Напълно ми беше изхвръкнало от ума.
	— Забрави ли да ми кажеш нещо? — попита той.
	Очите ми се вдигнаха към него.
	— Мики…
	— Няма да живееш по никой друг начин, освен онзи, с който си свикнала. Ако те ти измъкнат парите, аз не мога да ти ги върна. Затова се заех да направя така, че да ти дам поне най-доброто, на което съм способен. Обадих се на баща ми. Поговорихме си. Той отдавна искаше да го направи, така че веднага се съгласи. Обсъди го с Шон, Франк и Дилън и те всички се съгласиха. След това отиде при счетоводителите си, за да нагласят нещо, така че данъчните да не прилапат голяма част от това, което баща ми иска да ми даде. Уредиха нещата, Дилън също прие, така че татко ни даде по петнайсет милиона. Подписахме документ, че се отказваме от всякакви претенции към компанията — тя остава на Шон и Франк. Не мога да пипам парите, освен ако не става въпрос за нещо спешно, но ще разполагам с лихвите. Когато умра, сумата ще бъде разделена между децата ми. Лихвите са страшно големи. Може и да не е това, което си имала, но ти не си жена, която се нуждае от него. Така или иначе, ще е повече от онова, което бих могъл да ти дам без него. Така че сторих каквото беше нужно, та ти да не почувстваш болката, която родителите ти искат да ти причинят, по каквато и идиотска причина да са решили да накарат собствената си дъщеря да кърви.
	Стоях напълно неподвижна и се взирах в него, неспособна да продумам.
	Мики продължи:
	— Когато се оженим, ще продам моята къща, ще върна инвестицията на татко и компанията ще си бъде само наша, независимо дали ще успеем, или ще се провалим.
	_Когато се оженим._
	Думите му кънтяха в главата ми и нищо чудно, че все така не бях в състояние да проговоря.
	— Връщам се вкъщи, след като съм прекарал голяма част от ваканцията си на телефона с баща ми, майка ми, братята ми и в преглеждане и подписване на цял куп документи, а когато се прибирам при жена ми, тя не иска дори да ме целуне? — попита той и преди да успея да отговоря (не че бях в състояние да го направя), настоя: — Така че, кажи ми още веднъж как не те е прихванало нищо.
	— Това е тяхната тактика — успях да отвърна с усилие и буреносното му изражение стана още по-заплашително.
	— Кое е шибана тактика? — процеди.
	— Това. — Заповядах си да вдигна ръка и да посоча писмото от Хилингъм. — То е техният начин да ми кажат, че са ми ядосани. Опитват се да ме накарат да реагирам. Играят игричките си. Няма да изгубя доверителните си фондове. Хилингъм ми се обади преди една седмица, за да ми каже, че го е обяснил на родителите ми и че няма за какво да се притеснявам.
	Мики се намръщи насреща ми.
	— Не е било нужно да вземаш наследството си, Мики.
	— Защо не ми каза за това? — попита той, махвайки към писмото.
	— Защото то бе дребна неприятност — отвърнах. — Не означаваше нищо. Получих го в Деня на благодарността и очевидно вниманието ми беше отвлечено от други неща. Ако трябва да съм откровена, напълно забравих за него.
	Мики си пое дълбоко дъх и погледна над главата ми.
	Аз се взирах в него.
	Беше получил наследството си заради мен.
	Продължавах да се взирам в него.
	_Беше получил наследството си заради мен._
	— Всичко, от което се нуждая, си ти — казах меко.
	Очите му се спуснаха към мен.
	_Трябва да направя каквото се налага._
	Беше намерил писмото в нощта, когато децата за първи път бяха преспали у нас.
	И беше направил онова, което се налагаше.
	— Първо, все още разполагам с фонда „Борн“, Мики — започнах аз нежно. — Преди да навърша трийсет години, ако направех нещо, което бордът или родителите ми не одобряват, те можеха да ми спрат парите завинаги. След като ги получих обаче, те станаха мои и всички условия отпаднаха. Необратимо е. А този фонд е достатъчно голям, за да живея охолно.
	Едно мускулче на бузата му потръпваше.
	— Освен това — продължих — парите биха могли да се изпарят и пак нямаше да ме е грижа. Да, в един момент може би бих поискала по-нови кухненски уреди, след като заживеем заедно, но дори това не би имало значение, и то не защото си имам мои собствени. А защото ще имам теб. Ще имам теб и Одън, и Пипа, и Аш, и Кил. А ако имам това, значи, имам всичко, и от какво друго бих се могла да се нуждая?
	— Почти не ме погледна, когато се върнах — отвърна той.
	— Ти се отдръпваше от мен — обясних. — Мислех, че се каниш да ме зарежеш.
	Лицето му отново придоби буреносно изражение.
	— Да не си откачила?
	— Помисли малко — отвърнах. — Разговорите ни бяха станали повърхностни. А ти не ми каза, че ме обичаш, нито веднъж, докато беше във Финикс.
	— Не е вярно, мамка му — изръмжа той.
	— „И аз“ не е „обичам те“, Мики.
	— Е и още как, Ейми, особено когато Чоп е наблизо. Приятели сме от петгодишни. Той използва всяка възможност да ми скъса задника от подигравки и страшно го бива в това, защото има много практика. В сравнение с него момчетата от пожарната са истински аматьори. Е, вярно, дрънка се с мен, защото аз му отвръщам със същото. И понеже с Аш и Кил непрекъснато приказваме за теб, той знае какво означаваш за мен и няма търпение да се запознаете, но това не му попречи да се възползва от всяка удала му се възможност, а такива имаше много. Нарочно се навърташе наоколо, когато ти се обаждах, само за да има повод да се заяде. Нямах намерение да му дам повече, отколкото беше неизбежно. И може и да ти звучи тъпо, но да го слушам да ме спуква от подигравка за това, как казвам на жената, която обичам, че я обичам, сигурно здравата щеше да ме ядоса. Не заведох децата си във Финикс, за да гостуваме на мъж, който ми е като брат, само за да прекарам по-голямата част от времето ядосан.
	Ето Джоузи се беше оказала права.
	Мамка му.
	Освен това каза, че „непрекъснато приказвали за мен“?
	Почувствах се на седмото небе.
	— Не ти ли хрумна да ми обясниш всичко това? — попитах колебливо.
	Той разпери ръце в жест на безсилно раздразнение.
	— Ейми, занимавах се с всичко онова заради теб, да не говорим пък че щом децата научат, че сме фрашкани с пари, Кил ще поиска да му построя зала за пейнтбол. А след като взе да прекарва време с твоето момиче и теб, моето момиче изведнъж се запали по дрехи и обзавеждане. Търси си ангажименти като детегледачка, за да си купува всичко, от което се нуждае. Намерила е някаква рисунка онлайн, която просто трябвало да има за стаята си, а проклетото нещо струва сто и петдесет долара. Научи ли, че имам мангизи, кой знае какво ще поиска пък тя.
	Това беше забавна и прекрасна новина. Мики с дъщеря, която харесваше дрехите и скъпи рисунки за стената си, бе далеч по-приятен проблем от Мики с дъщеря, която е принудена да играе ролята на майка на сина му, защото майка им е алкохоличка, а на всичкото отгоре трябва да търпи тормоз в училище.
	Не го споделих на глас.
	Вместо това попитах:
	— Значи, просто мислите ти са били другаде?
	— Да — отвърна той отсечено. — Всички тези неща, както и разговорът, който ще трябва да проведа с децата за това, че се налага да напуснем дома си и колко трудно ще бъде да се откажем от това място. И на всичкото отгоре да те убедя да оставиш децата си при баща им, така че, когато си подам предизвестието на Ралф и преди с момчетата ми да започнем работа по поръчките, които вече имаме, да изпратя децата при Рианон и да те заведа във Флорида Кейс, та да си по бански, когато те помоля да се омъжиш за мен.
	Аз направих крачка назад.
	Изражението му стана още по-мрачно и той сведе очи към краката ми, само за да ги впие в лицето ми миг по-късно.
	— Сега пък какво? — процеди.
	— Имал си много неща на главата — отбелязах.
	— Нима? — отвърна той саркастично.
	— Защо не сподели нищо от това с мен?
	— Както ти споделяше с мен? — Той отново махна към писмото от Хилингъм.
	— Мики, колкото и страшно да звучи, то не означава нищо.
	— Е, ти си адски подредена — отвърна той странно. — Изскача нещо неочаквано и ти го скатаваш на скришно в едно чекмедже в банята си, аз обаче го откривам и решавам, че го криеш от цял куп хора, в това число и от мен. А след като си е заслужавало да го скриеш, как да ми мине през ума, че не означава нищо?
	— Само че то наистина не означава нищо, а ти можеше да споделиш с мен, че си го открил, преди да отидеш и да си вземеш наследството. И да се затвориш в себе си, сам с мислите за цял куп неща, които очевидно са ти тежали и които ти не сподели с мен.
	— Тотално би прецакало тържественото съобщение, с което исках да ти поднеса, че съм уредил всичко и че вече мога да се грижа за теб.
	Това беше сладко, но сметнах за необходимо да повторя:
	— Ти вече се грижиш за мен.
	— По начина, по който си свикнала, Ейми — отвърна той разпалено.
	— Да, нека да повторя, ти вече се грижиш за мен по начина, по който съм свикнала, Мики. По единствения начин, от който се нуждая.
	— Аха, значи, ако това се случи — той отново махна към писмото — и на теб ти щукне да си купиш роувър, и си принудена да чакаш, докато спестиш достатъчно пари, ако изобщо успееш да ги спестиш, вместо просто да отидеш и да платиш в брой, искаш да ми кажеш, че то няма да те притесни?
	Господи, наистина ли не разбираше?
	— Мики, аз те обичам! — Вече крещях.
	— Аз също те обичам — процеди той. — И заради това искам да имаш всичко.
	Вдигнах ръце.
	— Имам всичко, от което се нуждая.
	— Искам да имаш — той сложи ръце на хълбоците си и се наведе заплашително към мен — всичко.
	— Защо? — попитах пронизително. — Когато имам всичко, от което се нуждая?
	— Защото го заслужаваш.
	Затворих уста.
	О, господи.
	_Защото го заслужаваш._
	О, господи.
	— Никакъв саркастичен отговор? — подразни ме той.
	— Обичам те — прошепнах аз.
	— Знам го. Само това ли имаш?
	— Не — отвърнах. — Това е. Просто обичам те.
	Сега Мики затвори уста.
	Докато го гледах, с изненада почувствах, че по бузата ми се стича една сълза.
	— През целия ми живот — прошепнах — винаги съм била момичето, което всички смятаха, че има всичко. Ала единственото, което съм искала някога, е мъж като теб. Ти си най-добрият човек, когото познавам, Мики Донован. — Усетих как по бузата ми се търкулна още една сълза и гласът ми потрепери, когато довърших: — И си мой.
	— Донеси си задника тук, Ейми.
	Не се поколебах нито за миг.
	Хвърлих се в обятията му.
	Прегърнах го с всички сили и се притиснах в него, заравяйки лице в гърдите му, докато по бузите ми се стичаха още сълзи.
	Той сложи ръка на главата ми и прошепна:
	— Бейби, мисля, че ясно дадох да се разбере, че искам целувка, а не съм сигурен, че ще се получи, докато се опитваш да споиш лицето си за гърдите ми.
	Начаса отметнах глава назад, изправих се на пръсти и вдигнах ръце, за да взема лицето му в шепите си и да го притегля към себе си.
	Устните ни се срещнаха и ние се целунахме, в началото настойчиво и разгорещено, ала тъй като се проточи много дълго, постепенно целувката стана нежна и сладостна.
	Когато Мики най-сетне сложи край, аз повдигнах бавно клепачи и погледнах в красивите му очи и видях в тях обичта му към мен, която стигаше до дълбините на душата ми.
	Беше безкрайна.
	— Е, сега, когато си фрашкан с пари, това означава, че ще се развихрям и на рождените дни — заявих аз.
	Видях как красивите му очи мигнаха.
	А после ръцете му потръпнаха около мен и той избухна в смях.
	Без да престава да ме прегръща и да се смее, той заяви:
	— Сега, когато приключихме с тези шибани истории, дали би могла да загърбиш всякакви угризения за гладуващите нации, които се нуждаят от чай, за да изхвърлиш този боклук, да си събереш нещата и да си донесеш задника у нас. На децата ми им е домъчняло за теб.
	_Шибани истории?_
	_Гладуващите нации, нуждаещи се от чай?_
	Преглътнах остроумния отговор, който беше на върха на езика ми.
	Не защото той не го заслужаваше.
	А защото ме обичаше. Не късаше с мен. Беше взел наследството си заради мен.
	А на децата му им беше домъчняло за мен.
	Така че отново се повдигнах на пръсти, докоснах устните му със своите и се откъснах от прегръдката му, за да изхвърля чая и да си събера нещата.
	След това отидохме у Мики.


>	Епилог
>	Затегни колана, бейби

	— Аз ще отида.
	— Не, аз ще отида.
	— О, за бога, аз ще отида.
	С Мики спорехме кой ще прибере Аш от срещата й с Келан.
	Рианон беше дошла за разбора по женски, който щяхме да проведем след това; поради същата причина и Пипа беше тук.
	Одън и Килиън се опитваха да убият във виртуалното пространство други хлапета в някаква онлайн игра, която играеха на Xbox-а в семейната стая на Мики. И ако се съдеше по виковете им, очевидно се справяха успешно.
	Мики искаше да прибере дъщеря си от срещата, за да изгледа злобно кавалера й.
	Аз нямаше да допусна Ашлин да бъде подложена на това.
	Рианон, която вече си беше облякла палтото и бе отишла до вратата, беше съгласна с мен.
	— Ще се върна след двайсет минути — заяви тя и преди Мики да успее да отговори, вече беше излязла.
	— Надявам се да я целуне — отбеляза Пипа замечтано и аз усетих как откъм Мики се надига огнена стена.
	— Пип! — скастрих я и когато я погледнах, видях, че съзерцава вратата също така замечтано, както беше прозвучал гласът й, и в този миг разбрах, че следващата болка на Мики щеше да бъде за Пипа.
	Тя ме погледна.
	— Какво?
	— Ама че гадост! Да целува Аш! — провикна се Килиън, доказателство, че силните експлозии, долитащи от телевизора, не заглушаваха разговора ни.
	Или пък той слушаше.
	— Не е гадост, мой човек. Тя е сладка — отвърна Одън.
	Мики обърна заплашителен поглед към мен.
	— Одън е прав, миличък — казах нежно.
	Той напусна демонстративно стаята и малко след като изчезна по коридора, чух как хладилникът се отваря и затваря, а след това и шума от плъзгащата се врата на верандата.
	Пиеше бира, потънал в мрачни мисли за това, че дъщеря му се превръща в жена.
	Аз се усмихнах широко.
	— Секси е, когато е такъв, баща-който-не-иска-дъщеря-му-да-излиза-с-момчета — отбеляза Пипа и аз видях, че гледа към коридора.
	Права беше.
	Тя ме погледна и се усмихна широко.
	— Той е страхотен удар, мамо. Всички момичета в училище го казват. Дори се водят разгорещени спорове за това, кой е най-привлекателният баща. Този на Амбър Спиър и този на Ашлин Донован.
	— Много ясно, че е на Ашлин Донован — заявих аз високомерно.
	— Абсолютно — съгласи се тя, все така широко ухилена.
	Очите ми се върнаха към коридора.
	— Може би трябва да отида при него — измърморих.
	— Може би трябва да го оставиш да свиква — посъветва ме Пипа и се размърда, за да седне на колене върху дивана в дневната на Мики. — Ще му се наложи. Келан страшно си пада по Аш. И двамата са луди по киното. Тя знае всичко за бокса. Харесват едни и същи сериали. В гимназията това е сериозно. На обяд седят заедно с нас, но са напълно погълнати един от друг и през цялото време си говорят.
	Трудно ми беше да си представя Аш, която не спира да говори.
	Но беше прекрасно, че е намерила момче, пред което да се разкрие.
	— Както и да е, искам сладолед. Мислиш ли, че Мики ще има нещо против, ако си взема малко сладолед? — попита Пипа.
	— Не, момичето ми. Само не забравяй да попиташ момчетата дали и те не искат.
	— Окей, мамо. — Тя стана и ме побутна на шега, докато минаваше покрай мен.
	Видях я как се отдалечава по коридора, а после я чух да пита момчетата дали искат сладолед и дори да отваря вратата на верандата, за да вземе официално разрешение от Мики.
	Когато го получи, я чух да пита дали и той не иска.
	След като вратата се затвори, аз излязох в коридора, но поспрях пред бебешката снимка на моя мъж.
	Гледах я, чудейки се дали родителите му са знаели какъв забележителен мъж ще стане от него.
	Отдалечих се, уверена от собствения ми опит с Одън и Пипа, че със сигурност са знаели.
	Пет минути по-късно, докато помагах на Пип със слагането на сладолед по чашките, плъзгащата врата се отвори и аз вдигнах очи.
	Мики тъкмо се канеше да влезе, когато Кил се провикна, без нито за миг да откъсва очи от телевизора:
	— Чуй само татко! Ако Аш се ожени за Келан, ще си имаме Келан и Килиън в семейството. Адски смешно, нали?
	Без да отговори, Мики се обърна, излезе навън и затвори вратата зад себе си.
	Щях да успея да се овладея, ако не бях чула как Пипа изпръхтя от смях.
	Тя обаче го направи и аз не успях да се овладея.
	Така че бях принудена да се втурна в трапезарията, та Мики да не чуе как избухнах в смях.

	* * *

	— Хей, Ейми?
	Вървях по коридора към стаята на Мики, където той се беше прехвърлил с мрачните си мисли, след като разборът по женски беше взел епични размери и бе продължил часове наред (през които може и да се беше отклонил по други пътища, като например онлайн пазаруване на таблета на Аш).
	Одън и Килиън все още изтребваха хора във виртуалното пространство. Рианон си беше тръгнала.
	Доколкото знаех, Пипа беше в стаята на Аш, където двете продължаваха с женския разбор, така че майките да не могат да ги чуят.
	Ашлин беше подала глава през вратата и ме гледаше.
	— Да, цветенце?
	— Бой с кучета — прошепна тя и ме дари с мъничка, сладка усмивка. — Аз печеля.
	След това затвори вратата.
	Очевидно срещата беше минала страхотно.
	Мики се цупеше в стаята си.
	Аз се отправих натам, като се усмихвах.

	* * *

	Потръпнах, когато Одън тръшна противника си по гръб.
	— Браво, приятелче! Дръж здраво! — провикна се седналият до мен Мики.
	— Не го пускай! — изкрещя седналият до Мики Килиън.
	— С Аш ще отидем за безалкохолно — обяви седналата до мен Пипа.
	Двете с Аш станаха и тласкана от майчински инстинкт, аз обърнах глава на другата страна, към края на трибуните.
	Келан се размотаваше там, приковал очи в Ашлин.
	Пипа беше прикритието на Аш.
	Те минаха покрай нас, ала Аш спря рязко, когато ръката на Мики се стрелна напред и я стисна за китката.
	Погледнах го и видях, че е отметнал глава назад, приковал очи в момичето си.
	— Върви при твоето момче, но ще останеш там, където да те виждам, ясен ли съм?
	— Добре, татко — изпуфтя тя примирено и раздразнено.
	Той я пусна, а Пипа ми отправи развеселена усмивка.
	Аз й отвърнах със същото.
	Момичетата се отдалечиха, а аз подскочих, когато Мики извика:
	— Точно така! Това беше!
	Хората наоколо заръкопляскаха и аз погледнах към сина ми на тепиха, тъкмо когато съдията се провикна:
	— Туш!
	Одън се изправи под съпровода на още аплодисменти и Килиън, подскачащ на мястото си, крещейки:
	— Само така! Одън е върхът!
	В този миг на триумф за сина ми, аз усетих, че косъмчетата на тила ми настръхват. Обърнах се тъкмо навреме, за да видя как Конрад извръща очи от мен.
	Беше сам. Никаква Мартин. Никаква Тами.
	Добър избор.
	Тъжно бе, но той сам си беше виновен за това, че седеше самотен на трибуните.
	Обърнах се към Мики, който ръкопляскаше, широко усмихнат.
	— Нали ти е ясно, че ще трябва да дадеш малко повече свобода на Аш и Келан? — посъветвах го.
	Той престана да ръкопляска и да се усмихва, и ме погледна.
	— Ще я получи, когато стане на петнайсет. Не и докато е на четиринайсет.
	— Навършва ги следващия месец — напомних му нещо, което знаеше по-добре от мен.
	— Значи, не й остава да чака дълго — отвърна той и извърна поглед към групичката момчета, които потупваха Одън по рамото.
	Очите на Одън намериха първо баща му, а после и мен.
	Аз вдигнах тържествуващо палци и изръкоплясках беззвучно.
	Той поклати глава и направи физиономия, но го стори с усмивка.
	След това се зае да си облече анцуга.
	— Вижте ги само тези тъпаци — заяви Килиън отвратено, взирайки се в двете момчета, които се бореха на тепиха. — Одън е най-добрият… на света.
	Мики обви ръка около кръста ми.
	Аз понесох умопомрачителната скука на това, да гледам как още цял куп момчета (момчета, които не познавах и обичах) се борят, черпейки сили от ръката на Мики около мен.
	А после, слава богу, всичко свърши и ние си отидохме вкъщи.
	Почуках на вратата на съблекалнята.
	Тя се отвори и аз политнах напред, защото пръстите на Мики се сключиха около китката ми и ме издърпаха вътре.
	— Децата на местата си ли са? — попита той, надниквайки в коридора.
	— Да, Мики — прошепнах.
	Той затръшна вратата, заключи я и ме притисна към стената. А после, облечен в боксови гащета и обувки, горната част на тялото му беше гола и лъснала от пот, се отпусна на колене пред мен.
	— Мики — изохках аз.
	Ръцете му, все още бинтовани от мача, който току-що беше загубил от Джейк, вдигнаха полата ми нагоре.
	— Добре ли си? — попитах го, забелязала (макар и доста разсеяно), зачервената му буза.
	Той не отговори, а смъкна бикините ми надолу.
	Поех си рязко дъх.
	Той отметна глава назад и прокара ръка по единия от ботушите ми с високи токчета на „Джими Чу“.
	— Тези ботуши ми харесват, бейби — прошепна.
	— Аз… радвам се — смотолевих.
	Той плъзна ръка, улови глезена ми, преметна го през лъсналото си от пот рамо и ме вкуси гладно, хищно, безмилостно, докато не свърших (което, трябва да си призная, не отне много дълго).
	Аз все още се реех в облаците, а той вече се беше изправил и ме чукаше до стената.
	Свърших отново, стенейки в устата му.
	Той ме последва, докато го целувах.
	Когато всичко свърши, той остана потънал в мен, заровил лице в шията ми, притискайки ме към стената.
	Аз милвах косата, гърба му и се взирах невиждащо в съблекалнята наоколо.
	— Обожавам боксовата нощ — прошепнах.
	Мики повдигна глава и ме погледна.
	Широко усмихнат.
	— Бейби.
	— Няма да го бъде.
	— Ейми.
	— Не — казах ядосано, докато крачех напред-назад из спалнята си, прокарвайки пръст по екрана на телефона.
	Открих това, което търсех, натиснах го и доближих апарата до ухото си.
	— Ейми, това не е добра идея — изръмжа Мики. — Не искаш да се забъркваш в нещо такова.
	Изгледах го свирепо в същия миг, в който гласът на Лори се разнесе в ухото ми:
	— Здравей, Мими.
	— Излизаш с жена, която не е Робин? — сърдито казах аз.
	В продължение на един дълъг миг той не каза нищо, а после попита:
	— Как разбра?
	— Имаме общи приятели, Лори. Една, от които е Робин.
	— И тя ли знае за Тара? — В гласа му се долавяха притеснени нотки.
	— Тара? Тара? — повторих аз заядливо.
	— Робин знае ли за нея? — настоя той.
	— Не. — Махнах с ръка към лаптопа на нощното ми шкафче, който той не можеше да види. — Току-що получих имейл от Роби.
	Може и да беше плод на трескавото ми въображение, но бих могла да се закълна, че го чух да въздъхва облекчено, преди да отговори:
	— Миличка, не мога да излизам с най-добрата ти приятелка.
	— Защо не? — попитах остро.
	— Ами ако не се получи?
	— Боиш се да не се превърне в откачалка и с теб? — попитах и преди той да успее да отговори, продължих: — Защото, ако е това, няма защо да се притесняваш. То е само за мъжете, които изневеряват. Всички го знаят. А след като можа да останеш с Мариел толкова дълго, без нито веднъж да кръшнеш, няма за какво да се безпокоиш.
	— Не е това.
	— А какво тогава?
	— Вие двете сте много близки и ако…
	— Тя те кара да се смееш.
	— Така е, но…
	— Красива е. Елегантна. Има собствени средства.
	— Вярно е, но…
	— Смята, че си хубав. Приятно й е да общува с теб. Ти караш я да се смее.
	— Това означава много, Мими, обаче…
	— Обаче нищо — троснах се. — Ние, момичетата, се нуждаем от него. Нуждаем се от големия жест. Искаме да знаем, че нищо друго няма значение, нищо, нищичко, освен риска, който сте готови да поемете, за да ни направите свои. Че бихте рискували всичко. Бихте направили всичко. Логиката и възпитанието, и това, че тя живее срещу теб, или пък е приятелка на сестра ти, нямат никакво значение. Нищо няма значение. Захвърляте всяка предпазливост на вятъра и тръгвате напук на всичко, в което вярвате, за този едничък шанс. Шансът да започнете да изграждате нещо. Така че, ако го направите от самото начало, когато животът ни поднесе някои от своите изненади, да знаем, че сте готови на всичко, за да сме щастливи. — Замълчах за миг и завърших: — Което, разбира се, не важи, ако всичко това се случи, докато сте женени. Ала то е единственото изключение.
	Лори мълчеше.
	— Лори — изсъсках. — Чу ли ме?
	— Смятам да затварям.
	— Да не си посмял — процедих аз.
	— Как иначе бих могъл да се обадя на Робин?
	Вкамених се за миг, а после свалих телефона от ухото си и му затворих.
	— Нуждаеш се от големия жест?
	Погледът ми се насочи към Мики, който стоеше от своята страна на леглото ми, облечен в долнище на пижама.
	— Не задавай въпроси, на които знаеш отговора, Мики Донован. Ти си царят на големия жест.
	Лицето му омекна за миг и той заяви:
	— Затегни колана, бейби.
	— Знам — съгласих се аз. — Робин си е откачалка, но от добрите, само че това няма да е лесно, защото и миналото на Лори не е лесно.
	— Нямах това предвид.
	— А какво?
	Мики прекоси стаята и отиде до якето, което беше хвърлил върху отоманката. Бръкна в джоба, извади някакви листове и се върна при мен.
	Подаде ми ги и аз ги поех, но не ги погледнах.
	— Разписание — заяви той. — Всичко е уредено. Дори се обадих на Конрад. Ще вземе децата и след два дни ние с теб отиваме във Флорида Кийс.
	Аз примигах.
	— Колко голям беше диамантът, който той ти купи?
	— Три карата и половина — отвърнах автоматично.
	— Тогава се приготви да не можеш да си вдигнеш ръката, сладурче, защото знам, че трябва да го бия, и то сериозно.
	При тези думи пуснах листовете, хвърлих се в прегръдките му и го изтласках назад, докато не се строполихме на леглото и аз се озовах отгоре му.
	— Бейби, не сме сигурни, че децата са заспали — каза той (моите деца, неговите бяха при Рианон).
	— Няма да ни чуят.
	— Ами ако…
	Повдигнах глава и го погледнах сърдито, сбърчила вежди.
	— Каниш ли се да ме отведеш във Флорида Кийс, за да ме помолиш да се омъжа за теб?
	— Ами… да.
	— В такъв случай ще се чукаме, за да го отпразнуваме.
	Устните му потръпнаха.
	— Ще се чукаме?
	— Бързо, грубо — аз се наведох към него — и тихо.
	Дъхът ми спря от бързината, с която той се озова върху мен.
	— За да е тихо, трябва аз да свърша цялата работа — заяви той. — Когато си отгоре, ти стенеш, и то силно.
	Нямах нищо против.
	Усмихнах се широко.
	Моят мъж ме целуна.
	А после ме изчука.
	Бяхме толкова тихи, колкото ни беше възможно.
	След това, аз — изкъпана и облечена в една от моите нощнички, Мики — по долнище на пижама, останахме да лежим, преплели тела в мрака.
	— Обичам те, Мики Донован — прошепнах.
	— Аз също те обичам, бъдеща Амелия Донован — отвърна той също така шепнешком.
	Амелия Донован.
	Господи.
	Затворих очи и се притиснах до него.
	Ръцете му около мен потръпнаха.
	— Мамка му, наистина ти харесва.
	— Щастие — бе всичко, което успях да кажа.
	— Аха — съгласи се той.
	Отметнах глава назад и погледнах лицето му в сенките.
	— Проблясък?
	Ръката му се плъзна нагоре по гърба ми, погали рамото ми и улови бузата ми в шепа.
	— Не, бейби. Виждаш ли, преди около девет месеца срещу нас се нанесе една огнена брюнетка и онези мимолетни проблясъци останаха в миналото. Сега живея заслепен и това не е лошо.
	Думите му се разляха в мен и аз отново полетях в облаците. Наведох глава и зарових лице в гърдите му, така че да не види, че плача, дори в мрака.
	Ала той го усети, тъй като се тресях неудържимо (а може и да подсмърчах от време на време), и ме притегли към себе си.
	— Не ми харесва моята жена да плаче в прегръдките ми.
	— Сълзи на ща-ща-щастие.
	— Престани, Ейми. Окей?
	Отметнах глава назад и заявих:
	— Не можеш да ми заповядаш да престана да плача от щастие, Мики.
	— Току-що го направих.
	— Това не означава, че ще го бъде.
	— Нима, при положение че се заяждаш с мен, вече не плачеш?
	Изгледах го сърдито в мрака, защото беше прав.
	— Мамка му — измърмори той. — Буквално усещам яростната ти горещина и сега пак искам да те изчукам.
	— Нямам нищо спешно в списъка си със задачи за следващите, ами и аз не знам, осем-девет часа, Мики.
	— Исусе, ама че си многознайка.
	— Да мърмориш за това, че съм многознайка, не е да ме чукаш, Мики.
	Думите ми завършиха със стон, защото той ме преобърна по корем, а после ръката му вдигна нощничката ми нагоре и потъна в бикините ми. Аз разтворих крака, за да ме достигне по-лесно, и той ме намери.
	— Къде се дяна многознайката сега? — измърмори в ухото ми, но така и не ми даде възможност да отговоря.
	Пръстът му подръпна клитора ми, все още чувствителен от по-рано, и трябваше да се съсредоточа върху това, докато хълбоците ми потръпваха.
	— О, да — изръмжа той от задоволство.
	— Дразнещ си — изохках аз, гърчейки се.
	— Предизвикателство, Ейми. Повтори го, докато седиш на лицето ми след пет минути.
	О, господи.
	Аз продължавах да се гърча.
	Мики отметна чаршафите от мен.
	— Повдигни хълбоците си, бейби. Искам да видя на какво е способно това дупе за мен.
	О, господи.
	Повдигнах хълбоци.
	Мики довърши онова, което правеше, а после ме придърпа върху лицето си.
	Мина известно време, докато стигнем до чукането, но то беше приятно прекарано време и когато най-сетне отново се озовахме облечени и прегърнати под завивките, у мен не беше останала и капчица многознайничество.
	Така че аз заспах в ръцете на моя мъж, знаейки, че много скоро ще се излежаваме под слънцето на Флорида Кийс, а на пръста си ще нося гигантския диамант, който той щеше да ми даде.

	* * *

	Влязох в моята къща, минах покрай обичната ми маса за хранене и отидох право в кухнята.
	Оставих чантата и торбата върху плота, обърнах се, за да отида до хладилника и да преценя възможностите за вечеря… и замръзнах.
	Стоях и се взирах.
	Отне ми известно време, докато отново вдъхна живот на тялото си, но когато най-сетне успях, направих няколко крачки, приковала поглед към стената зад масата за хранене.
	Бръкнах слепешката в чантата ми, извадих телефона, включих го, без да го поглеждам, и все така автоматично го приближих до устата си и наредих:
	— Обади се на Мики.
	След това го сложих до ухото си.
	— Здравей — поздрави той след едно иззвъняване.
	— Здравей и на теб — прошепнах аз.
	Той не каза нищо.
	Аз се взирах в стената.
	На нея висеше подаръкът ми за Деня на майката.
	Мики, в заговор с децата, беше уредил един фотограф да дойде в къщата, когато цъфтяха дивите зюмбюли.
	Беше прав. Те бяха толкова много, че когато цъфтяха, „Синята скала“ сякаш се рееше сред облак от цветя над морето.
	Това беше физическият израз на моя свят. Домът, който споделях с онези, които обичах, обгърнат от красота.
	Всички се бяхме издокарали (или поне горе-долу — момичетата се бяха нагласили, а момчетата носеха хубави ризи и дънки) и фотографът ни беше снимал пред къщата. Аз и Мики в средата, ръката му — около раменете ми, моята — около кръста му. С другата си ръка той прегръщаше Пипа, а аз — Килиън, който стоеше пред мен (нещо, което вече не бихме могли да направим, защото междувременно той страшно се беше източил и беше станал по-висок от мен). Аш стоеше до мен. Бяха я уловили да се смее, с очи към камерата, бузата й беше до рамото ми, ръцете й — обвити около кръста ми. Одън стоеше от другата страна на сестра си и я държеше за ръка.
	С изключение на Аш, която се смееше, всички се усмихвахме.
	Щастливи.
	Сега, увеличена и поставена в красива рамка, с две прелестни стенни лампи, извиващи се от двете й страни, така че още повече да привличат вниманието към нея, тази снимка висеше над масата за хранене — нагледно доказателство, че имах всичко, от което би могла да се нуждае една жена.
	Семейството ми и аз, реещи се в облак от синева, заслепени от проблясък на щастие.
	Мики сложи край на мълчанието.
	— Видяла си я.
	— Обичам те — прошепнах.
	— И аз.
	Усмихнах се и преглътнах сълзите си.
	Отне ми известно време и Мики ми го даде. Най-сетне попитах:
	— Какво ти се яде за вечеря?
	— Ще взема хамбургери от „Тинк“ — отвърна той.
	— В такъв случай ще ядем хамбургери от „Тинк“ на масата за хранене.
	Гласът му, когато отговори, беше мек.
	— Устройва ме.
	Устройваше и мен. Децата му бяха при него. Моите бяха при мен.
	Получаваше се съвършено.
	— Доскоро, миличък.
	— Да, бейби. Доскоро.
	След като затворихме, аз се приближих до снимката и натиснах новия ключ за осветлението.
	От тук можех да запаля полилея над масата за хранене. Осветлението в кухнята. Полилеят в кухнята. Лампите в дневната.
	И осветлението на моята снимка.
	Беше ден. Не се нуждаех от лампи.
	Ала от този ден нататък, винаги когато си бях вкъщи, тази снимка щеше да бъде осветена.
	Всеки ден.
	Напомняше ми, въпреки че го знаех с цялото си същество, че имам всичко, от което се нуждая.

	* * *

	Отидох в кабинета, оставих чантата и торбите върху бюрото и извадих плика от едната и обвития в опаковъчна хартия пакет от другата. След това развих красивата рамка, която бях купила от наново отворения магазин на кея.
	Тъкмо се канех да поставя в нея снимката, която бях дала да отпечатат, когато телефонът ми иззвъня в чантата.
	Оставих снимката и рамката настрани, извадих телефона и вдигнах.
	— Здравей.
	— Здравей и на теб — отвърна Мики. — Слушай, бейби, оправи ли заплатите?
	Погледнах към компютъра на бюрото.
	Кабинетът си беше кабинет.
	Освен това беше и още една стая за гости сега, когато другата му половина беше заета от внушителен разтегателен диван.
	Освен това беше семейна стая, където Одън и Килиън играеха видео игри, когато бяха у нас, тъй като момичетата (както и Мики, и аз) не бяха във възторг от идеята да окупират телевизора в голямата стая.
	Имаше също така рафтове по всички стени, които не бяха заети от прозорци или телевизора — красиви, орехови полици, които Мики беше поставил с помощта на Джейк (и Кил, и Одън).
	И накрая, това беше и офисът на „Покриви и строително предприемачество Донован“.
	Аз бях офис асистентката на Мики. Занимавах се със заплатите, връщах обаждания (и ги приемах, ако се намирах на бюрото), насрочвах срещите на Мики с клиенти, разпечатвах оферти, поръчвах материали, разпращах фактури, оправях се със сметките и изпълнявах ролята на счетоводител (с помощ от страна на Робин).
	Бизнесът на Мики беше потръгнал.
	Ралф успяваше да спечели някои от поръчките, но онези, които обръщаха внимание на препоръките и онлайн коментарите, избираха Мики. Да не говорим, че беше получил поръчка за покривите на строежа около голф игрището в клуба. Голям проект. Истински удар. Трийсет къщи, и то съвсем не малки. Мини имения.
	Всъщност работата беше толкова много, че Мики имаше двайсет и осем служители. А бизнесът му още не беше навършил дори една година.
	Аз не получавах заплата. Това бе, защото Мики беше обявил къщата си за продан и ние щяхме да се оженим на малка церемония с есенен мотив (приемът щеше да се състои в „Лавандуловата къща“, в деня преди Хелоуин), така че всичко, което му принадлежеше, скоро щеше да бъде и мое (по мое искане — бяхме поспорили, но в крайна сметка Мики беше отстъпил).
	А на мен ми беше приятно да се занимавам с това. Приятно ми беше да помагам. Приятно ми беше да гледам как бизнесът на Мики процъфтява. Приятно ми беше да го виждам щастлив в работата си. Приятно ми беше да знам, че започва деня си, правейки нещо, което обича, нещо, което бе негово.
	Тъй като къщата на Мики вече беше обявена за продан, въпреки че сватбата ни бе насрочена за след три месеца, когато някой я купеше, дори и все още да не бяхме женени, те щяха да се нанесат у нас.
	Разбира се, те и така прекарваха по-голямата част от времето тук.
	А ако не бяха у нас, аз (и децата ми, когато бяха при мен), отивахме у Мики.
	Беше фантастично.
	— Да, миличък. Оправям заплатите всеки четвъртък сутрин, преди да отида в „Гълъбовата къща“ — казах му нещо, което той знаеше. — До утре парите ще са по сметките.
	— Мамка му — измърмори той.
	— Защо?
	— Джери е объркал броя на изработените си часове. Забравил е да добави извънредната работа, която го бях помолил да свърши.
	— Кажи му да ги добави следващия път и ще му ги платим тогава.
	— Казва, че парите му трябват сега. За развода.
	Един от работниците на Мики, Джери, се намираше насред тежък развод, който включваше гадна битка за родителски права. Таксата на адвоката му беше астрономическа.
	— Добре — отвърнах, грабвайки химикалка и кубче с листчета. — Продиктувай ми часовете. Ще пусна още едно плащане и той ще получи два превода, вторият ще е за допълнителните часове. Но трябва да ти даде листа с отработените часове, за да го отбележа във файла.
	— Добре — отвърна той и ми продиктува часовете. — Ами ти — попита, след като ги записах, — денят ти добре ли мина?
	Погледнах към рамката и снимката, които бях оставила настрани, а после вдигнах очи към рафтовете.
	Върху тях бяха подредени DVD-та, дискове, книги, фотографии в рамки и разни дреболии. Имаше много рафтове и тъй като бяха нови, все още не бяха запълнени. Ала предполагах, че това бързо щеше да се промени, когато Мики и децата му се преместеха в къщата.
	Никой от тях обаче не беше напълно празен. Ала само върху един имаше едно-единствено нещо.
	Счупен, черен, сгънат чадър.
	Сърцето ми се сви.
	— Не — казах в слушалката.
	— Какво има?
	Аз извърнах очи от чадъра.
	— Нищо — смотолевих. — Ще говорим, когато се прибереш.
	Мики понижи глас и повтори:
	— Какво има, скъпа?
	Беше го чул в гласа ми, въпреки че се опитвах да го скрия. Усетил го беше. И се тревожеше. Сведох очи към снимката на бюрото и посегнах, за да я докосна.
	— Ейми?
	— Господин Денисън е починал тази сутрин — прошепнах задавено.
	— Мамка му, Ейми — прошепна Мики в отговор.
	Взирах се в снимката — господин Денисън и аз. Той се беше разположил в едно кресло в общата стая на „Гълъбовата къща“. Аз бях приседнала на облегалката и се бях навела, за да го целуна по бузата. Той гледаше към камерата и се усмихваше.
	Беше селфи.
	Ставах все по-добра с тях.
	Бях започнала, след като госпожа Макмърфи почина, и сега телефонът ми беше пълен със снимки на обитателите на дома, Дела с обитателите на дома, персоналът с обитателите на дома, децата, аз, дори Мики с обитателите на дома.
	— В съня си.
	— Това е добре — нежно отвърна Мики.
	Издадох задавен звук, неспособна, повече да удържам сълзите си.
	— Мамка му, скъпа — прошепна Мики, а после заяви по-силно и по-твърдо: — Идвам при теб. Имам да свърша нещо, а после съм при теб. Ще си дойда до час. Аз ще се оправя с това с Джери, не се притеснявай. Ти си почини. Ще пусна съобщение на децата. Ще си поръчаме пица. Спокойна семейна вечер у дома. Какво ще кажеш?
	Спокойна семейна вечер у дома.
	Това бе в състояние да излекува всичко. Дори да облекчи болката от загубата на господин Денисън.
	Подсмръкнах и се съгласих:
	— Звучи добре, Мики. Но ще се погрижа за това с Джери.
	— Добре, Ейми. Скоро ще се прибера.
	Скоро щеше да се прибере.
	Дори само това можеше да излекува всичко.
	— Добре, Мики. До след малко.
	— Обичам те, миличка.
	Усмихнах се, а по бузата ми се търкулна една сълза.
	— Аз също те обичам.
	— Доскоро.
	— Чао.
	Затворихме и аз набързо се справих с допълнителното плащане на Джери. След това поставих снимката с господин Денисън в рамка и я сложих върху полицата с чадъра.
	Направих крачка назад, за да я погледна, и по бузите ми отново се застинаха сълзи.
	Най-сетне ги избърсах, обърнах се и излязох от стаята, знаейки, че с течение на времето тази полица ще се напълни с рамки.
	Щях да имам един-единствен чадър, ала постепенно щях да натрупам купища снимки.
	Ала щях да имам хиляди спомени.

	* * *

	Почиствах къщата, когато я забелязах.
	Предишния уикенд, след като беше продал дома си, Мики и децата му се бяха преместили в „Синята скала“.
	Семейство Донован се бяха сбогували със своя дом и макар да бе горчиво-сладко, изживяването не беше травмиращо.
	Разбира се, те от месеци имаха две къщи и голямо семейство, така че бяха свикнали с мен, децата ми и моето място.
	Аш и Килиън бяха предпочели да задържат мебелите, с които бях обзавела стаите за гости; Кил дори беше заявил възторжено:
	— Чувствам се като дървосекач в това легло! Адски готино. И със сигурност ще сека дървета, когато не хвърча със свръхзвукова скорост.
	Хоби като дървосекачеството, което включваше брадви и електрически триони, не беше представа, която ме радваше, но не казах нищо.
	Много от нещата на Мики и децата му бяха разпилени навсякъде, тук бяха дори част от мебелите му. Ала повечето от тях бяха прибрани на склад, след като ги бях снимала, и очакваха да ги продам по интернет.
	Преместването беше такъв огромен проект, че не бях мислила за него до този миг, в който почиствах стаята на Аш с прахосмукачка.
	Тя беше запазила плажното излъчване на стаята, но бе сменила завивките на леглото и бе добавила своите дреболии и плакати, превръщайки мястото в свое.
	Свещта изобщо не пасваше.
	Освен това беше прекалено важна, за да бъде скрита в спалнята й.
	Вероятно би трябвало да попитам, но аз не го направих. Не го направих, защото не исках Аш да си помисли, че трябва да бъде любезна и да откаже.
	Така че спрях прахосмукачката и взех свещта.
	Преместих разкошната си купа в края на кухненския плот и сложих свещта в средата на масата за хранене.
	Пасваше съвършено.
	Отбелязах си наум да си поговоря с Рианон, преди следващото й гостуване, за да не бъде хваната неподготвена и може би наранена.
	След това се върнах към чистенето.
	Бях на бюрото в кабинета, когато децата се върнаха от училище.
	— Минах само за да ги оставя, мамо! — провикна се Одън. — Отивам у Лейси.
	Аз изключих втората част от думите му — това, че синът ми си има приятелка, ме радваше дори по-малко, отколкото Мики се радваше, че дъщеря му си има гадже.
	— Окей, хлапе! — извиках в отговор.
	— Какво има за вечеря? — провикна се Кил.
	— Пиле със сирене! — провикнах се аз в отговор.
	— Жестоко!
	— О, господи! — писна Пипа. — Някой да не ми е изтрил „Дневниците на вампира“?
	— Там са си, Пип! — отвърна Кил на висок глас.
	— Домашното, Пип! — извиках аз.
	— Знам, мамо! — извика тя в отговор.
	Изведнъж вдигнах очи, усетила нечие присъствие на вратата.
	Ашлин се беше облегнала на касата, с накъдрена коса и деликатен грим, които правеха хубавото й лице още по-хубаво, закръгленото й тяло бе обгърнато в симпатична къса пола и клин, още по-симпатични ботушки с ниско токче и красив пуловер.
	— Здравей, цветенце.
	— Обичам те, Ейми — отвърна тя тихичко.
	Беше видяла свещта.
	Макар да седях на бюрото ми и да работех, изведнъж полетях.
	— И аз те обичам, момичето ми — отвърнах.
	Тя ми се усмихна и изчезна, а аз си поех дълбоко дъх, за да мога да стъпя на земята и да се съсредоточа върху работата си.
	Когато го направих, отново се обърнах към компютъра и се залових с фактурите.

	* * *

	— Ще повърна — измърмори Робин.
	— Няма да повърнеш — отвърнах аз.
	— За нея не знам, но аз със сигурност ще се издрайфам — заяви Алиса.
	Погледнах към Джоузи, която стоеше заедно с останалите момичета в малката ни групичка.
	Всичките ми момичета заедно.
	Щастие.
	— Действително може да му се догади на човек — каза Джоузи, когато улови погледа ми и аз отново насочих вниманието си към онова, което се случваше в другата част на стаята, където майка ми и баща ми любезничеха с родителите на Мики.
	Намирахме се в задната стая на „Стрехите“, на репетицията за сватбената ни вечеря. Мястото изглеждаше великолепно и преливаше от цветя и шампанско; дрескодът, според нарежданията на майка ми, бе елегантно вечерно облекло, нещо, което не притесняваше нито мен, нито когото и да било, освен мъжете.
	Аз обичах да се издокарвам.
	Пък и така Мики щеше да може да ме види в малка черна рокля, купена специално за него.
	Мама можеше да си дава нареждания, защото двамата с татко плащаха всичко — храната, безплатния бар, цветята и подаръците за гостите (по две скъпи кристални чаши за шампанско за възрастните, а за децата — кутии с белгийски шоколадови бонбони).
	Очевидно сърденето на родителите ми беше свършило. Беше се случило веднага щом Лор им съобщи, че ще се омъжвам в семейството на „Мейн Фреш Маритайм“. Всъщност те не просто бяха престанали да ми се сърдят, ами бяха извън себе си от възторг.
	То бе, защото семейството на Мики беше по-богато от това на Конрад и според тях постъпката ми бе доказателство, че отново играя по свирката им.
	Семейството на Мики нямаше толкова пари, колкото моето (което със сигурност не би било приемливо — семейство Борн Хатауей винаги трябваше да бъдат отгоре), да не говорим пък че Мики не участваше в семейния бизнес.
	Ала колкото и да беше странно, това не притесняваше мама и татко.
	— Ръководи свой собствен бизнес — заявил бе татко арогантно в телефонния разговор, който официално беше сложил край на замразяването на отношенията ни преди няколко месеца. — Много добре говори за един мъж, когато сам се е издигнал.
	Вече го знаех, така че не бях казала нищо.
	Бяха пристигнали предишния ден и оттогава бяха прекарали по-голямата част от времето, умилквайки се на семейството на Мики. Включително и на братята му.
	Много изискано, разбира се.
	Семейството на Мики беше страхотно, също като него. Дружелюбни. Шегуващи се. Любвеобилни. Топли.
	Моето — не особено.
	— Просто са си такива — обясних аз на момичетата.
	— Никога няма да разбера как двамата с Лори сте се пръкнали от тях — отбеляза Робин.
	Тъй като бях съгласна със забележката й, не казах нищо.
	Вместо това погледнах към Лори, който стоеше в другия край на стаята и разговаряше с Джейк, сина му Конър и момичето на Конър, Софи. Конър я беше прегърнал и я притискаше към себе си.
	Тя се чувстваше удобно там. В безопасност, доволна и щастлива.
	Бяха преживели първата си година далеч един от друг, докато той беше в колежа, и сега Софи беше заедно с него в Бостън.
	Въпреки че Джуниър и Алиса се радваха, задето я бяха приели в добро училище, по време на един маникюр, преди Софи да се премести, Алиса беше заявила:
	— Ако момичето ми се върне, надуло корема след първата си година в колежа, ще бъде адски гадно, защото ще се наложи да помагам с отглеждането на детето, докато баща й е в затвора, задето е пречукал бащата на нейното дете.
	Не исках да мисля за такива работи, така че не го направих. Одън си имаше приятелка. Аш все още беше с Келан (който вече имаше шофьорска книжка, което означаваше срещи в колата, което направо побъркваше баща й), а моята дъщеря също излизаше с момчета (от началото на учебната година беше сменила четирима, докато нетърпеливо чакаше Джо да я покани на среща, нещо, на което упорито се надяваше и което той, като добър приятел на Одън, все така не правеше).
	Не, определено не исках да мисля за тези неща.
	Каквото и да станеше, щях да се справя. Мики — също. Това бе доказано извън всякакво съмнение.
	Така че сега гледах как очите на големия ми брат обикалят стаята и се стоплят, спирайки се върху жената до мен.
	Робин и Лор вече не ходеха на срещи. Те бяха двойка. И нещата между тях бяха сериозни.
	Не можеха да предприемат наистина решителна стъпка, защото най-голямото й дете беше в колежа, ала най-малкото все още бе в гимназията и тя не искаше да отива надалеч. Двамата трябваше да изчакат няколко години, преди Робин да може да се премести в Санта Барбара, за да бъде с Лори за постоянно. Засега тя ходеше при него през седмица и нещата вървяха наистина добре.
	Както си знаех, че ще стане — нещо, което не пропусках да им натякна при всяка възможност.
	Като например сега, когато очите му се преместиха върху мен и аз си придадох превъзхождащо изражение, при което той поклати глава и устните му потръпнаха, преди отново да се обърне към Джейк.
	— Ще ви я открадна.
	Тихият глас на Мики ме накара да подскоча лекичко. Той взе чашата с шампанско от ръката ми и я сложи на масата.
	— Разбира се — промълви Джоузи.
	— Ако не бях обвързана и ако ти също не беше сериозно обвързан, за което свидетелства днешният ден — заяви Робин на моя мъж, — бих искала да откраднеш мен.
	Най-добрата ми приятелка харесваше моя мъж.
	Което пък се харесваше на мен.
	Мики й се усмихна, а аз я изгледах престорено свирепо.
	А после Мики ме улови за ръка и ме поведе към вратата. За миг усетих хлад и когато погледнах към майка ми, видях, че бе насочила този хлад към мен, докато Мики ме издърпваше в основния ресторант.
	— След няколко минути ще седнем да вечеряме, миличък — напомних му, докато той ме водеше между масите.
	— Не могат да го направят без нас.
	— Поради което не можем да изчезнем — изтъкнах.
	Мики не каза нищо.
	Нито пък аз, докато той ме водеше по коридора към тоалетните.
	В корема ми плъзна топлина, а краката ми се разтрепериха, когато свихме надясно и подминахме тоалетните.
	В края на коридора той бутна палтата настрани (знаех си, че е гардеробна!) и ме притисна към стената.
	Беше тъмно.
	Тихо.
	Нищо чудно всеки момент да се появи някоя служителка, за да закачи нечие палто.
	Ала мен не ме беше грижа за нищо, щом Мики сложи ръце на хълбоците ми.
	Странно как една гардеробна беше нашето място.
	Ала наистина беше така.
	Това не беше мястото, където то започна.
	Ала беше мястото, където то почти започна.
	И аз още повече обикнах Мики Донован, задето ме доведе тук в нощта, преди официално да ме направи своя и аз да го направя мой.
	Очите му се плъзнаха по мен в сумрака и отново се вдигнаха към моите.
	— Готина рокля, бейби.
	И ето че аз отново полетях.
	Макар че напоследък вече се бях научила да живея с глава в облаците.
	— Господи, обичам те — прошепнах и си спечелих една от прекрасните му усмивки.
	О, да, обичах го, и още как.
	— Страхотно, значи, ще се натискаш с мен в дрешника — отвърна той.
	— На майка ми никак няма да й се понрави.
	— Единствената причина да го правим тук е, за да спася моята майка от твоята.
	Притиснах се в него и плъзнах ръка по гърдите му.
	— Съжалявам, Мики. Те са…
	— Спокойно, Ейми — прекъсна ме той. — Родителите ми не ги е грижа. И друг път са срещали такива хора. Знаят как да се оправят с тях. Знаят, че ти не си такава. Харесват те, харесват и децата ти. Само това има значение.
	Така беше.
	Което означаваше, че е време да се отпусна.
	Освен това беше време да се понатискаме.
	Аз наклоних глава настрани.
	— Е, ще се натискаме ли, или не?
	Усетих горещината в очите му, преди да почувствам устните му върху моите.
	Обвих ръце около раменете му, а той сложи длан на тила ми, докато с другата стисна дупето ми.
	При този интимен допир аз изохках до езика му.
	Мики ме притисна към стената.
	И така, на репетицията преди сватбата ние дълго време се целувахме в дрешника.
	Достатъчно дълго, за да вбесим майка ми (което тя не показа с нищо, освен с вледеняващите погледи, които ми хвърляше), което беше разкошно.
	Както и достатъчно дълго, за да се разгорещя здравата, така че когато, много по-късно, телефонът върху нощното ми шкафче ме събуди от неспокоен сън и Мики изръмжа: „Вратата“, аз се втурнах да му отворя (нещо, което по всяка вероятност и бездруго щях да направя).
	Подчинявайки се на настояването на майка ми да спазваме „традициите“, той, заедно с Килиън и Одън, трябваше да прекара нощта у Джейк и Джоузи.
	Естествено, имаше ключ.
	Така че влезе, преди аз да стигна до вратата.
	Ала предупредителното обаждане беше адски секси.
	И накрая, бяхме се натискали достатъчно дълго, че Мики да се разгорещи така, че почти да ме завлече в спалнята.
	Чукахме се върху отоманката.
	А после той ме целуна дълбоко и сладостно на входната врата и се върна в „Лавандуловата къща“, защото беше лоша поличба да видиш булката в деня на сватбата.
	И въпреки че, строго погледнато, денят на сватбата ни вече беше настъпил, аз реших, че то не се брои, защото слънцето все още не беше изгряло.
	Така че не му обърнах внимание и се пъхнах в нашето легло, отпуснах глава върху възглавницата и заспах.
	Ала го направих, реейки се в облаците.

	* * *

	Мики лежеше гол в леглото пред бумтящата камина, обърнал поглед към кухнята и чакаше.
	Тя се приближи до него с поднос в ръце, облечена в къса роба и пухкавите си пантофи с пайети.
	— Имам сирене в спрей и солени бисквити — обяви тя. — Както и бита сметана и ванилени гофрети. И прясна бира. Така че върху магическия ми поднос имам всичко необходимо за вечеря и десерт, никакво приготвяне, никакво разчистване.
	Мики нямаше представа какво е намислила да прави с битата сметана тя, ала знаеше какво възнамерява да стори той.
	Съпругата му остави подноса в края на леглото, събу пантофите и съблече робата си и под погледа, с който Мики изпиваше извивките на голото й тяло, се пъхна при него под завивките.
	Притисна се в нея и тя обви ръце около него, въпреки че го предупреди:
	— Ще събориш бирата, Мики.
	Той се отдръпна, взе бирата, наведе се през тялото й, за да я сложи до чашата й с шампанско в кофичката с лед върху нощното шкафче, след което отново легна до нея.
	Опияняваше се от меката й кожа, свежото й цветно ухание, топлината на красивите й лешникови очи.
	И именно там го видя.
	Преди десет часа, с децата му до него и нейните деца до нея, двамата се бяха венчали в църквата на преподобния Флетчър.
	След това имаха две тържества.
	Едно грандиозно и впечатляващо, организирано от Джоузи и Алиса в „Лавандуловата къща“.
	И още едно, по-малко и по-тихо, организирано от старците в „Гълъбовата къща“.
	Неговите деца отидоха при Рианон.
	Нейните отидоха при бившия й.
	А Мики заведе новата си съпруга в ловджийската хижа на Джимбо за тридневния им меден месец.
	Ейми нямаше никаква представа къде отиват.
	Когато паркираха пред хижата, още не бяха слезли от колата, а той вече трябваше да я подразни, за да я накара да престане да плаче.
	Не му беше никак трудно, но ядосването бързо й мина, когато той я пренесе на ръце през прага.
	Ако все още имаше някакви въпроси (каквито нямаше), начинът, по който беше реагирала на избора му за меден месец, казваше всичко, което Мики би искал да знае.
	Новата му съпруга имаше нужда от тялото му до себе си в общото им легло.
	И каквото и да им поднесеше животът, тя щеше да се справи.
	Разбира се, тя се справяше, докато носеше на пръста си петкаратов диамант.
	— Най-добрата жена, която познавам — прошепна Мики.
	Тя сложи ръка на бузата му.
	— Мики.
	— Обичам те, госпожо Донован.
	Тя затвори очи и то се разля по лицето й, нещо, което беше виждал безброй пъти, нещо, което винаги го трогваше и майната му, майната му, той бе този, който й го даваше.
	Той бе този, който й го даваше.
	И всеки път щом го направеше, сам го получаваше.
	Тя не се нуждаеше от петнайсет милиона долара.
	Не се нуждаеше от всичките си пари.
	Нуждаеше се от това чувство.
	Това бе всичко, от което се нуждаеше.
	И единствено той можеше да й го даде.
	Ейми отвори очи.
	— И аз, Мики.
	Той й се усмихна широко, преди да я целуне — нещо, което прави безброй пъти през следващите три дни… и след това.
	А после я люби, и това също правиха много пъти през следващите три дни… и след това.
	После ядоха сирене от спрей и правиха хубави неща с бита сметана.
	Освен това спаха заедно и се събуждаха заедно.
	И най-сетне, прекараха три дни голи заедно в това легло (както и под душа).
	И това бе всичко, от което се нуждаеха.
