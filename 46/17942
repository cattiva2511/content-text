P>
D>
	На Ал. Михайлов
D$
	Не всички родната земя
	дочака след дима и боя.
	Притиснати от мараня,
	мълчаха къщиците в зноя.

	Лъки безводни. Суха пръст.
	Листата — прашни, изгорели.
	И в бедните поля — на кръст
	редяха снопи потъмнели.

	Млатилки чак до късен час
	размахваха жени.
	И глухо,
	цял ден се носеше над нас
	злокобно кукувиче „ку-ку“…

	Дочувам ясно и сега:
	проскърцва геранило в мрака,
	приведената му дъга
	невърналите се оплаква…

	Открихме нови светове.
	Но геранилото
	по-ярко
	и днес — над знойни брегове –
	като печален знак се мярка.

	И все сънувам суха пръст.
	Листата — прашни, изгорели.
	И в бедните поля — на кръст
	подреждат снопи потъмнели.
P$
