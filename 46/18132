>	(1)

N	Малка плитка семпла стая.

	__Елизавета Бам__: Сега току-виж вратата се отвори и те влязат… Със сигурност ще влязат, за да ме хванат и да ме изтрият от лицето на земята. _(Тихо.)_ Какво направих! Какво направих! Ох, само ако знаех. Дали да не избягам? Но къде да избягам? Тази врата води към стълбището, а на стълбището ще ги срещна. Ами през прозореца? _(Гледа през прозореца.)_ Уф! Високо е… Няма да мога да скоча. Ох, какво да правя? Я, чувам стъпки. Това са те. Ще заключа вратата и няма да отварям. Нека си чукат, колкото си искат.

N	На вратата се тропа, след това зад сцената се раздава глас, страховито:

	Елизавета Бам, отворете! _(Пауза.)_ Елизавета Бам, отворете!
	__Глас отдалече__: Какво става там, не отваря ли?
	__Глас зад вратата__: Ще отвори. Елизавета Бам, отворете.

N	Елизавета Бам се хвърля на кревата и си запушва ушите.
N	Зад вратата се чуват гласове.

	__Вторият__: Елизавета Бам, заповядвам ви веднага да отворите!
	__Вторият__ _(тихо)_: Кажете й, че в противен случай ще разбием вратата. Я дайте да опитам и аз.
	__Първият__ _(високо)_: Ако не отворите веднага, ще разбием вратата.
	__Вторият__ _(тихо)_: Може пък да я няма.
	__Първият__ _(тихо)_: Тук е. Къде ще ходи? Тя изтича по стълбите нагоре. Тук има само една врата. Къде ще се дене? _(Високо.)_ Елизавета Бам, повтарям за последен път, отворете вратата. _(Пауза.)_ Избий я.

N	Елизавета Бам надига глава. Опитват се да изкъртят вратата с алитеративни звуци. Елизавета Бам изтичва в средата на сцената и се ослушва.

	__Вторият__: Имате ли нож?

N	Удар. Елизавета Бам слуша, изнесла рамото си напред.

	__Първият__: Не, опитайте с рамо.
	__Вторият__: Не поддава. Чакайте малко, пак ще опитам.

N	Вратата пращи, но не се отваря.

	__Елизавета Бам__: Няма да отворя вратата, докато не ми кажете какво ще правите с мен.
	__Първият__: Добре знаете какво ви очаква.
	__Елизавета Бам__: Не, не знам. Искате да ме убиете ли?
	__Първият__: Очаква ви тежко
	_(едновременно)_ наказание. Все
	__Вторият__: едно не можете да ни избягате.
	__Елизавета Бам__: И все пак няма ли да ми кажете в какво съм се провинила?
	__Първият__: Вие го знаете.
	__Елизавета Бам__: Не, не знам. _(Тропа с крак.)_
	__Първият__: Разрешете да не ви повярвам.
	__Вторият__: Вие сте престъпничка.
	__Елизавета Бам__: Ха-ха-ха-ха. Смятате ли, че ако ме убиете, няма да ви тежа на съвестта?
	__Първият__: Ще го направим по повелята на съвестта си.
	__Елизавета Бам__: В такъв случай, уви, просто нямате съвест. _(Изтичва назад.)_

>	(2)

	__Вторият__: Как да нямаме съвест? Пьотър Николаевич, тя казва, че сме нямали съвест.
	__Елизавета Бам__: У вас, Иван Иванович, няма и помен от съвест. Вие сте просто мошеник.
	__Вторият__: Кой е мошеник? Аз ли? Аз? Аз ли съм мошеник?
	__Първият__: Я чакайте, Иван Иванович. Елизавета Бам, нареждам ви…
	__Вторият__: Ама не, Пьотър Николаевич, само ми кажете, аз мошеник ли съм?
	__Първият__: Я стига сте обиждали, Елизавета Бам, нареж…
	__Вторият__: Не, чакайте, Пьотър Николаевич, само ми кажете, аз мошеник ли съм?
	__Първият__: Млъкнете най-сетне.
	__Вторият__: Аха, така значи, според вас съм мошеник?
	__Първият__: Да, мошеник сте!!!
	__Вторият__: А, значи според вас съм мошеник? Добре ли чух?

N	Елизавета Бам тича по сцената.

	__Първият__: Я се разкарайте! Ама че тъпак! Пък се захванал с такава отговорна работа. От мухата правите слон. И какво излиза, че сте? Обикновен идиот!
	__Вторият__: А вие сте шарлатанин.
	__Първият__: Махайте се!
	__Елизавета Бам__: Иван Иванович е мошеник!
	__Вторият__: Това няма да ви го простя!
	__Първият__: Сега ще ви изхвърля през парапета!
	__Иван Иванович__: Хайде, опитайте де!
	__Пьотър Николаевич__: Ще ви хвърля, ще ви хвърля, наистина ще ви хвърля!

N	Елизавета Бам отваря вратата. Иван Иванович стои прав с патерици, а Пьотър Николаевич седи на стол с превързана буза.

	__Елизавета Бам__: Иска ви се, но са ви къси ръцете!__Пьотър Николаевич__: На кой, на мене ли са ми къси ръцете?
	__Иван Иванович__: На вас, на вас. Кажете, нали са на него? _(Иван Иванович сочи Пьотър Николаевич.)_
	__Елизавета Бам__: На него са.
	__Пьотър Николаевич__: Елизавета Бам, не смейте да говорите така.
	__Елизавета Бам__: Защо?
	__Пьотър Николаевич__: Защото сте лишена от право на глас. Извършили сте отвратително престъпление. Точно на вас не ви прилича да бъдете толкова дръзка. Вие сте престъпничка.
	__Елизавета Бам__: Защо?
	__Пьотър Николаевич__: Какво защо?
	__Елизавета Бам__: Защо да съм престъпничка?
	__Пьотър Николаевич__: Защото сте лишена от право на глас.
	__Иван Иванович__: От каквото и да е право на глас.
	__Елизавета Бам__: Не съм лишена. Можете да проверите по часовника.

>	(3)

N	Задната част на сцената се отдалечава, като открива Иван Иванович и Пьотър Николаевич до вратата.

	__Пьотър Николаевич__: Няма да се стигне дотам. Оставил съм пост на вратата и при най-малкия повод Иван Иванович ще им даде знак, като хлъцне.
	__Елизавета Бам__: Я да видя. Покажете ми, моля ви.
	__Пьотър Николаевич__: Ами гледайте. Предлагам ви да се обърнете. Раз, два, три. _(Бута нощното шкафче.)_

N	Пьотър Николаевич излиза на авансцената, Иван Иванович върви подире му.
N	Иван Иванович шумно хълца, обръща шкафчето.

	__Елизавета Бам__: Още веднъж. Моля ви.

N	Пауза. Иван Иванович изхълцва още веднъж.

	__Елизавета Бам__: Как го правите?

N	Повтарят. Пьотър Николаевич пак бута шкафчето, а Иван Иванович пак се разхълцва.

	__Пьотър Николаевич__: Много просто. Иван Иванович, покажете й.
	__Иван Иванович__: С удоволствие.

N	Застава на четири крака и хвърля къч с единия.

	__Елизавета Бам__: Че това е направо прекрасно! _(Вика.)_ Мамо! Ела тук! Дошли са фокусници! Майка ми сега ще дойде. Запознайте се, Пьотър Николаевич, Иван Иванович. Ще ни покажете ли някой номер?
	__Иван Иванович__: С удоволствие.
	__Пьотър Николаевич__: Але хоп!

N	Иван Иванович прави опит да застане на главата си, но пада.

	__Елизавета Бам__: Хайде, хайде.
	__Иван Иванович__: Тук няма къде да се опра. _(Седи на пода.)_
	__Елизавета Бам__: Може би се нуждаете от кърпа? _(Кокетничи.)_

N	На сцената излизат Тате и Мама, сядат и гледат.

	__Иван Иванович__: Защо?
	__Елизавета Бам__: Ами просто така. Хи-хи-хи-хи…
	__Иван Иванович__: Външността ви е изключително приятна.
	__Елизавета Бам__: Така ли? И защо?
	__Иван Иванович__: Ами-и-и защото сте незабравка. _(Шумно хълца.)_
	__Елизавета Бам__: Аз да съм незабравка! Наистина ли? А пък вие сте лале. _(„Лалето“ е гъгниво.)_
	__Иван Иванович__: Какво?
	__Елизавета Бам__: Лале.
	__Иван Иванович__ _(недоумяващо)_: Ъ-ъ-ъ, много ми е приятно.
	__Елизавета Бам__ _(носово)_: Позволете да ви откъсна.
	__Бащата__ _(басово)_: Елизавета, не се прави на глупачка.
	__Елизавета Бам__ _(към баща си)_: Преставам, татенце. _(Към Иван Иванович, носово, като сяда и се опира с ръце, така ли е?)_ Застанете на четири крака.
	__Иван Иванович__: Елизавета Таракановна, ако позволите, по-добре да се прибирам вкъщи. Жена ми ме чака. Тя има много деца, Елизавета Таракановна. Извинете, че тъй дълго ви досаждах. Не ме забравяйте. Такъв човек съм, че всички ме гонят. И за какво, питам се? Да не би да съм откраднал или нещо друго? Не и не! Елизавета Едуардовна, аз съм честен човек. Вкъщи си имам жена. Децата на жена ми са много. Свестни са. Всяко държи със зъби по една кибритена кутийка. Извинете ме. Ще се прибирам, Елизавета Михайловна.

N	Пьотър Николаевич се приближава до Тате и Мама. Мама нещо недоволства, появява се на авансцената. Иван Иванович си облича кожуха и излиза. Елизавета Бам връзва крака на майка си с връвчица, а другия край на връвчицата завързва за стола. Всички мълчат.

	__Мама__ _(пее под съпровод)_:
	Разпукна се утрото,
	грейна зора,
	чайка прелита за миг над вира… и т.н.

N	Мама прекъсва пеенето и се връща на предишното си място, като влачи стола след себе си.

	__Пьотър Николаевич__: Ето че стигнахме.
	__Тате__: Слава Богу. _(Излиза.)_

>	(4)

	__Елизавета Бам__: А ти, мамо, няма ли да се поразходиш?
	__Мама__: Много ли ти се иска?
	__Елизавета Бам__: Страшно много!
	__Мама__: Не, няма.
	__Елизавета Бам__: Хайде де, нека излезем!
	__Мама__: Добре де, хайде, тръгваме. _(Излизат.)_

N	Сцената е празна.

>	(5)

	__Иван Иванович__ и __Пьотър Николаевич__ _(нахълтват тичешком)_:
	Къде сте, къде,
	Елизавета Бам,
	Елизавета Бам,
	Елизавета Бам.

	__Пьотър Николаевич__: Тук, тук, тук.
	__Иван Иванович__: Там, там, там.
	__Пьотър Николаевич__: Къде се озовахме, Иван Иванович?
	__Иван Иванович__: Пьотър Николаевич, май че сме заключени.
	__Пьотър Николаевич__: Ама че безобразие. Моля ви не ме блъскайте.
	__Иван Иванович__: Ама че работа, стига — пет без пет е.
	__Пьотър Николаевич__ _(напевно)_: Къде е Елизавета Бам?
	__Иван Иванович__ _(напевно)_: За какво ви е тя?
	__Пьотър Николаевич__: За да я убия!
	__Иван Иванович__: Хм. Елизавета Бам седи на пейката ей там.
	__Пьотър Николаевич__: Давай да тичаме тогава с всички сили.

N	Двамата тичат на място. На авансцената домъкват една цепеница и докато тичат, Пьотър Николаевич и Иван Иванович я режат.

	Хоп, хоп,
	с нозете,
	залез
	зад върховете.
	С облаците розови
	пух, пух,
	с влаковете бозави
	хук, хук,
	да си плюем в пазвата,
	дървото
	е разрязано!

>	(6)

N	Кулисата се отдръпва и открива седналата Елизавета Бам.

	__Елизавета Бам__: Мене ли търсите? _(Става и излиза.)_
	__Пьотър Николаевич__: Вас. Ваня, тя е тук!
	__Иван Иванович__: Къде е, къде? Къде е?
	__Пьотър Николаевич__: Тук е.

N	Идва един просяк.

	__Иван Иванович__: Измъкни я навън.
	__Пьотър Николаевич__: Не ще да се измъква.
	__Просякът__ _(към Елизавета Бам)_: Другарко, помогнете ми.
	__Иван Иванович__ _(заеквайки)_: Следващия път ще знам. Всичко запомних.
	__Елизавета Бам__ _(към Просяка)_: Нищо нямам.
	__Просякът__: Поне една копейчица.
	__Елизавета Бам__: Искай ей от оня чичко. _(Посочва Пьотър Николаевич.)_
	__Пьотър Николаевич__ _(към Иван Иванович със заекване)_: Внимавай какви ги вършиш.

N	На сцената се появява маса. Елизавета Бам си премества стола до нея и сяда.

	__Иван Иванович__: Вадя корените.
	__Просякът__: Помогнете ми, другари.
	__Пьотър Николаевич__ _(към Просяка)_: Хайде, мушкай се тука.
	__Иван Иванович__: Опри се с ръце на камъчетата.
	__Пьотър Николаевич__: А така, ще се справи той.

N	Просякът изпълзява под кулисите.

	__Елизавета Бам__: Сядайте и вие. Няма нищо за гледане.

N	Пауза.

	__Иван Иванович__: Благодарско.
	__Пьотър Николаевич__: Да поседнем. _(Сяда.)_

N	Мълчание. Ядат супа.

	__Елизавета Бам__: Мъжът ми нещо се бави. Къде ли се е запилял?
	__Пьотър Николаевич__: Ще дойде. _(Скача и тича из сцената.)_ Пу-пу!
	__Иван Иванович__: Ха-ха-ха. _(Тича подир Пьотър Николаевич.)_ Ами къщата къде е?
	__Елизавета Бам__: Ей тука, зад тази резчица.
	__Пьотър Николаевич__ _(потупва Иван Иванович)_: Ти гониш!

N	На сцената излиза Тате с перо в ръка.

	__Елизавета Бам__: Иван Иванович, бързо елате тука!
	__Иван Иванович__: Ха-ха-ха-ха, нямам крака!
	__Пьотър Николаевич__: Ами лази тогава на четири крака.
	__Тате__ _(към публиката)_: За която беше написано.
	__Елизавета Бам__: Кой гони?
	__Иван Иванович__: Аз, ха-ха-ха, с панталони!
	__Пьотър Николаевич__ и __Елизавета Бам__: Ха-ха-ха-ха-ха-ха!
	__Иван Иванович__: Я как съм се проснал на пода!
	__Пьотър Николаевич__ и __Елизавета Бам__: Ха-ха-ха-ха-ха!
	__Тате__: Коперник е бил голям учен!
	__Иван Иванович__ _(търкаля се по пода)_: На главата си имам косми.
	__Пьотър Николаевич__ и __Елизавета Бам__: Ха-ха-ха-ха-ха-ха-ха!
	__Иван Иванович__: Проснал съм се на пода!
	__Пьотър Николаевич__ и __Елизавета Бам__: Ха-ха-ха-ха!

N	На сцената излиза Мама.

	__Елизавета Бам__: Ох, ох, не издържам повече.
	__Тате__: Като купуваш птица, гледай да няма зъби. Ако има зъби, значи не е птица. _(Излиза.)_

>	(7)

	__Пьотър Николаевич__ _(вдига ръка)_: Моля да чуете хубавичко какво ви говоря. Искам да ви докажа, че всяко нещастие идва като гръм от ясно небе. Когато бях съвсем млад, живеех в малка къща със скърцаща врата. В нея си живеех сам. Освен мен я обитаваха само мишки и хлебарки. Хлебарките са навсякъде. Като се стъмнеше, заключвах вратата и угасях лампата. Спях си и не ме беше страх от нищо.
	__Глас зад сцената__: От нищо.
	__Мама__: От нищо!
	__Свирчица зад сцената__: I — I
	__Иван Иванович__: От нищо!
	__Роял__: I — I
	__Пьотър Николаевич__: От нищо! _(Пауза.)_ Нямаше от какво да се боя. И наистина, ако дойдеха крадци, щяха да претърсят цялата къщичка. И какво щяха да намерят? Нищо.
	__Свирчица зад сцената__: I — I

N	Пауза.

	__Пьотър Николаевич__: Че то кой друг би могъл да нахълта при мен през нощта? Никой, нали? Така си е.
	__Глас зад кулисите__: Никой друг.
	__Пьотър Николаевич__: Нали? Но веднъж се събуждам…
	__Иван Иванович__: И гледам: вратата — отворена, а на прага стои някаква жена. Гледам я втренчено. Тя не мърда. Беше достатъчно светло. Сигурно е било призори. Така или иначе, виждах лицето й ясно. Ето коя беше. _(Посочва Елизавета Бам.)_ Тогава приличаше…

N	Закриват се един друг.

	__Всички__: На мен!
	__Иван Иванович__: Казвам, за да бъде.
	__Елизавета Бам__: Какви ги приказвате?
	__Иван Иванович__: Казвам, за да бъде. После, мисля си, ще е късно. Тя ме слуша. Попитах я защо го е направила. Тя отвръща, че се е сбила с него с шпаги. Боят бил честен и тя не била виновна, че го е убила. Я помисли, защо уби Пьотър Николаевич?

N	Всички освен Елизавета Бам и Иван Иванович излизат.

	__Елизавета Бам__: Ура, никого не съм убивала.
	__Иван Иванович__: Ей така да заколиш човека. Колко коварство се крие в това! Ура, ти си го сторила, но защо?

>	(8)

	__Елизавета Бам__ _(дръпва се встрани)_: Уууууууууууууууу-уууу-ууу-у.
	__Иван Иванович__: Вълчица.
	__Елизавета Бам__: Уууууу-ууууу-уу.
	__Иван Иванович__: Въ-ъ-ъ-ълчица.
	__Елизавета Бам__ _(трепери)_: У-у-у-у-у-у-у-у, изсушени сливи.
	__Иван Иванович__: Пр-р-р-р-рабаба.
	__Елизавета Бам__: Ликуване!
	__Иван Иванович__: Погубена си навеки!
	__Елизавета Бам__: Вран кон, а на коня — войник!
	__Иван Иванович__ _(пали клечка кибрит)_: Душичке Елизавета! _(Ръцете му треперят.)_
	__Елизавета Бам__: Рамената ми са като изгряващи слънца! _(Качва се на стола.)_
	__Иван Иванович__ _(кляка)_: Краката ми са като краставици.
	__Елизавета Бам__ _(покатерва се още по-нагоре)_: Ура! Нищо не съм казала!
	__Иван Иванович__ _(ляга на пода)_: Не, не, нищо, нищо.
	__Елизавета Бам__ _(вдига ръка)_: Ку-ни-ма-га-пи-ли-ва-пи-бауу.
	__Иван Иванович__ _(излегнат на пода, подло)_:
	Маца-котарана,
	с млякото говореше,
	на възглавка скачаше,
	скочи и на печката:
	хоп, хоп,
	скок, скок.

	__Елизавета Бам__ _(вика)_: Две портички! Риза! Въженце!
	__Иван Иванович__ _(надига се)_: Довтасаха двама дърводелци и питат каква е работата?
	__Елизавета Бам__: Пържоли! Варвара Семьоновна!
	__Иван Иванович__ _(крещи през зъби)_: Танцьорка на те-е-е-е-ел!
	__Елизавета Бам__ _(скача на стола)_: Цялата блестя!
	__Иван Иванович__ _(изтичва към задната част на стаята)_: Не знаем каква е кубатурата на тази стая.

N	Декорът се завърта от стая на пейзаж. Кулисите показват Тате и Мама.

	__Елизавета Бам__ _(тича към другия край на сцената)_: Свои хора сме — ще се разберем!

>	(9)

	__Иван Иванович__ _(скача на стола)_: Благополучието на Пенсилванския пастир и пасти-и-и!
	__Елизавета Бам__ _(скача на другия стол)_: Иван Ива-а-а!
	__Тате__ _(показва някаква кутийка)_: Кутийка от дър-р-р.
	__Иван Иванович__ _(от стола)_: Засега-а-а.
	__Тате__: Я погле-е-е.
	__Мама__: Лу-у-у!
	__Елизавета Бам__: Открих брезови маматарки!
	__Иван Иванович__: Хайде да отидем на езерото!
	__Тате__: Ау-у-у-у-у-у!
	__Елизавета Бам__: Ау-у-у-у!
	__Иван Иванович__: А пък вчера срещнах Коля.
	__Мама__: Ама какво говорите-е-е.
	__Иван Иванович__: Да, да. Срещнах го. Гледам, задава се Коля и носи ябълки. Какво, викам, си купил? Да, вика, купих. И ей тъй си отмина.
	__Тате__: Кажете, моля-я-я!…
	__Иван Иванович__: Нда. Питам го: тези ябълки купил ли си ги, или си ги откраднал? А той отвръща: Защо да съм ги крал. Купих ги. И отмина.
	__Мама__: И къде отиде.
	__Иван Иванович__: Не знам. Каза само: аз, вика, тия ябълки ги купих, не съм ги крал — и замина.

>	(10)

	__Тате__: С това не твърде любезно приветствие сестра му го отведе до едно по-открито място, където бяха струпани златни маси и кресла и петнайсетина парчета млади красавици весело си бъбреха, седнали на каквото Бог дал. И всичките тези девойки изпитваха остра нужда от гореща ютия и всичките се отличаваха със странния си навик да си въртят очите, без да престават да бъбрят нито за миг.

N	Идва прислужницата. Носи покривка и кошничка с продукти.

>	(11)

	__Иван Иванович__: Приятели, събрахме се всичките. Ура!
	__Елизавета Бам__: Ура!
	__Мама__ и __Тате__: Ура!
	__Иван Иванович__ _(трепери и пали клечка кибрит)_: Искам да ви кажа, че минаха трийсет и осем години, откакто съм се родил.
	__Тате__ и __Мама__: Ура!
	__Иван Иванович__: Другари. Аз си имам дом. Имам си дом. У дома е жена ми. Тя има много деца. Преброих ги — десет парчета.
	__Мама__ _(тъпче на място)_: Даря, Маря, Фьодор, Пелагея, Нина, Александър и още четири други.
	__Тате__: Момчета ли са всичките?

>	(12)

	__Елизавета Бам__ _(обикаля тичешком сцената)_:
	Откачих се от всичко!
	Откачих се и избягах!
	Откачих се и беж, краченца!

	__Мама__ _(тича подир Елизавета Бам)_: Ядеш ли хляб?
	__Елизавета Бам__: Ядеш ли супа?
	__Тате__: Ядеш ли месо?
	__Мама__: Ядеш ли брашно?

#	Антракт-катаракт.

	__Иван Иванович__: Ядеш ли ряпа? _(Тича.)_
	__Елизавета Бам__: Ядеш ли овнешко?
	__Тате__: Ядеш ли пържоли?
	__Мама__: Ох, не ме държат краката.
	__Иван Иванович__: Ох, не си чувствам ръцете.
	__Елизавета Бам__: Ох, и ножицата се умори.
	__Тате__: Ох, и пружината се отпусна.

N	Хор пее зад сцената мотива на увертюрата.

	__Мама__: Вратата на балкона е отворена.
	__Иван Иванович__: Иска ми се да подскоча до четвъртия етаж.
	__Елизавета Бам__: Откачих се и хукнах.
	Откачих се и беж, крачета.

N	Чува се музика.

	__Тате__: Дясната ръка и носът ми са същите неща като лявата ръка и ухото ми.

N	Всички напускат тичешком сцената в индийска нишка.

	__Хорът__ _(на фона на музикалния мотив на увертюрата)_:
	Довиждане, довиждане.
	II — I
	II — I

	Горе, казва, е борът,
	наоколо, казва, е тъмно,
	на бора, казва, е креватът,
	в кревата лежи съпругът.
	Довиждане, довиждане.
	I — I
	I — I

	Веднъж тъкмо дотичахме
	I — I в безкрайната къща,
	а от прозореца горе гледа
	млад старец през очилата.

	Довиждане, довиждане.
	II — I
	II — I
	Разтвориха се портите,
	показаха се I — I

N	Увертюра. Светлината полека угасва. Осветен е само Пьотър Николаевич.

>	(13)

	__Пьотър Николаевич__:
	Самият ти си счупен
	и столът ти е счупен.

	__Цигулка__:
	На-на-ни-на
	на-на-ни-на

	__Пьотър Николаевич__:
	Стани като Берлин ти,
	сложи си пелерина.

	__Цигулка__:
	На-на-ни-на
	на-на-ни-на

	__Пьотър Николаевич__:
	Осем минути
	текат неусетно.

	__Цигулка__:
	На-на-ни-на
	на-на-ни.

	__Пьотър Николаевич__:
	Ето ви сметката,
	мерки вземете,
	картечница води
	във боевете.

	__Барабан__:
	I — I
	I — I
	I — I — I — I

	__Пьотър Николаевич__:
	Парцали летяха
	седмица след седмица.

	__Сирена__ и __Барабан__:
	Виа-а бум, бум,
	виа-а бум.

	__Пьотър Николаевич__:
	Не видя капитана харизан
	войнишката годеница.

N	Светлината постепенно се засилва.

	__Сирена__:
	Виа, виа, виа, виа.

	__Пьотър Николаевич__:
	Помогнете, сега помогнете,
	със салата и бистра водица.

N	Ярка светлина.

	__Цигулка__:
	Па-па-пи-па
	па-па-пи-па

N	Зад кулисите се появява Иван Иванович.

>	(14)

	__Иван Иванович__:
	Кажете, Пьотър Николаевич,
	били ли сте хей на онази планина?

	__Пьотър Николаевич__:
	Току-що спускам се от там.
	Там е прекрасно.
	Растат цветя. Шумят дървета.
	Там дървена къщурка се издига,
	и светлинка във къщичката свети.
	Калугери край нея се събират.
	Комарите се удрят във стъклото.
	Под покрива току се мушне и запърха
	и старият разбойник козодой.
	С верига псето въздухът разлюшква
	и лае в пустотата на нощта,
	а в отговор невидими мушици
	съзвучие за заговор напяват.

	__Иван Иванович__:
	А в тази къщичка, градена от дърво,
	която се нарича и колиба,
	там, дето светлинка блести и пърха,
	кой в тази къщичка живей?

	__Пьотър Николаевич__:
	В нея никой не живее,
	вратата никой не отваря,
	там само мишките брашното стриват с лапки,
	там само лампата сияе в розмарин
	хлебарка върху печката седи като отшелник.

	__Иван Иванович__:
	А кой тогава лампата запалва?

	__Пьотър Николаевич__:
	О, никой. Тя си свети сам-сама.

	__Иван Иванович__:
	Такова нещо няма на света!

	__Пьотър Николаевич__:
	Говориш празни приказки от глупост!
	Безкрайното движение го има,
	дъха на всички леки елементи.
	Планетното и земното въртене
	на дните с нощи палавата смяна,
	игрите на смълчаната природа,
	на зверовете силата, гнева,
	законите, от хора покорени,
	на светлината или на вълните.

	__Иван Иванович__ _(пали клечка кибрит)_:
	Сега разбрах, разбрах най-после,
	благодаря, за миг ще седна
	и както винаги, ще ви отправя
	въпроса: колко е часът?

	__Пьотър Николаевич__:
	Четири е. Време е за обед.
	Иван Иванович, елате с мен,
	но не забравяйте, че утре през нощта
	Елизавета Бам ще трябва да умре.

	__Тате__ _(влиза)_:
	Коя Елизавета Бам,
	онази, дето ми е дъщеря ли?
	Която вие, както сте решили,
	още на следващата нощ
	убита ще се залюлей на бора,
	прав като стрела,
	та да научат всички зверове
	и цялата страна?
	Със сила ви нареждам сам
	навеки забравете тук
	за нея — за Елизавета Бам,
	и на законите напук.

	__Пьотър Николаевич__:
	Ти пробвай да ни забраниш,
	само за миг ще те накажа,
	а после със златист камшик
	аз ставите ти ще премажа,
	ще те накълцам, всичките парчета
	ще ги разпръсна из полето.

	__Иван Иванович__:
	Той знае всичко в този свят,
	за мен е господар и брат,
	със мах единствен на крило
	моретата премества,
	щом с брадвата замахне зло,
	и планини разцепва,
	дъхът му като че е дим —
	той просто е неуловим.

	__Тате__:
	Магьосник, викам те на бой
	ти с думи, аз с ръка.
	Ще мине ден, ще мине час,
	ще сменя миг мига.
	Ще паднеш ти, ще падна аз,
	ще стихне всичко там,
	но ще ликува тя над нас —
	Елизавета Бам.

>	(15)

	__Иван Иванович__:
	Битката на двамата юнаци!
	Текст — Имануил Красдайтейрик.
	Музика — Велиопаг Холандския пастир.
	Движение на неизвестен пътешественик.
	Началото ще възвести камбана.
	На сцената изнасят две масички.

	__Гласове от различни места в залата__:
	— битката на двамата юнаци!
	— текст — Имануил Красдайтейрик!
	— музика — Велиопаг Холандския пастир!
	Движение на неизвестен пътешественик!
	Началото ще възвести камбана!

	__Камбанка__:
	Бум, бум, бум, бум.

	__Пьотър Николаевич__:
	Курбир дарамур,
	диндири,
	слакатир пакарадагу _(Удар!)_
	да ки чири кири кири
	зандудила хабакула
	хе-е-ел.
	Ханчу ана куди
	стум чи на лакуди
	пара ви на лийтена
	хе-е-ел.

N	(Вдига ръка.)

	__Тате__:
	И нека папагалът там
	към слънцето лети.
	Да се смрачи денят голям,
	да падне мрак почти.
	Шум от копита, тайнствен звук
	да оживи леса.
	И да отекне с грохот глух
	карета начаса.
	И буен рицар с меч в дланта
	ще вдигне чаша сам:
	За най-прекрасната в света
	Елизавета Бам!
	Помилва с длан на чародей
	тя мойте рамене!
	Елизавета Бам, живей
	милион лета поне!

	__Пьотър Николаевич__:
	Е, да започваме.
	Внимателно следете, моля,
	как се кръстосват наште саби —
	и накъде се стрелка всяко острие,
	и във коя посока се извива.

	__Иван Иванович__:
	И тъй, започва с удара отляво!

	__Тате__ _(напада)_:
	Сека надясно, сека наляво,
	който сколаса, да стори път.
	Шуми наоколо ми дъбрава,
	градини пищни край мен цъфтят.

	__Пьотър Николаевич__:
	Встрани не гледай, наблюдавай
	как механизми от желязо
	се движат, как набират мощ
	тук смъртоносни сили.

N	Тате вдига рапирата и я размахва в такт с декламацията.

	__Тате__:
	Хвала на здравото желязо,
	което мостове поддържа
	и с електрически отблясък
	пробожда смъртно то врага!
	Хвала на песента на боя!
	Тя и разбойника вълнува,
	момченцето до мъж отглежда,
	пробожда смъртно тя врага.
	О, боен зов! И на перата
	хвала и слава — те политат,
	очи недоверчиви пълнят,
	пробождат смъртно те врага!
	Хвала на камъка премъдър!
	Лежи той тихо под елхата,
	ала под него теква ручей
	да срещне мъртвия ни враг.

N	Пьотър Николаевич пада.

	__Пьотър Николаевич__:
	Аз паднах, смъртно поразен,
	прости, Елизавета Бам,
	иди във горския ми дом
	и затвори се там.
	Ще лазят мишките по теб,
	по твоите ръце.
	С хлебарката отшелник те
	ще припкат от сърце.
	Ти чуй, камбаната звъни,
	от покрива — бим-бам.
	Прости ми и ме извини,
	Елизавета Бам.
	Звъни камбана.

	__Иван Иванович__:
	Битката на двамата юнаци
	завърши.

N	Изнасят Пьотър Николаевич.

>	(16)

	__Елизавета Бам__ _(влиза)_:
	Ах, ти си бил тук, тате. Как се радвам.
	Току-що се отбих във магазина.
	Току-що взех оттам бонбони.
	Към чая ще прибавя и сладкиш.

	__Тате__ _(разкопчава си яката)_:
	Ох, уморих се.

	__Елизавета Бам__:
	Какво си правил?

	__Тате__:
	Ами… дърва нацепих.
	Уморих се страшно.

	__Елизавета Бам__:
	Иван Иванович, до пивницата слезте
	и донесете грах и бира.

	__Иван Иванович__:
	Аха, сега половин бутилка бира
	и граха бързо ще ви донеса.

	__Елизавета Бам__:
	Не половин, а цяла бира искам,
	и не от кръчмата, а от граха.

	__Иван Иванович__:
	Кожуха си в половинка кръчма аз ще скрия,
	и половин грах ще нахлупя на глава.

	__Елизавета Бам__:
	О, не, не трябва, само че по-бързо,
	че тате уморен е от дървата.

	__Тате__:
	Ох, глупави жени, те всички имат
	в представите си само празнини.

>	(17)

	__Мама__ _(влиза)_: Другари. Оная мерзавка у-у-у-хапа моя син.
	__Гласове__: Коя, коя?

N	Зад кулисите щръкват две глави.

	__Мама__: Оная там, с ей такива устни.
	__Елизавета Бам__: Мамо, мамо, какви ги приказваш?

N	Иван Иванович пали клечка кибрит.

	__Мама__: Само заради тебе тоя ми ти живот свърши наравно.
	__Елизавета Бам__: Само ми кажи за кого говориш?
	__Мама__ _(с каменно лице)_: Тяях, тяях, тяях.
	__Елизавета Бам__: Побъркала се е.

N	Тате вади кърпичка и танцува на място.

	__Мама__: Аз съм тромав човек.

N	Декорите почват да се въртят от пейзажа към стаята. Кулисите поглъщат Тате и Мама.

	__Елизавета Бам__: Сега ще дойдат, ох, какво направих.
	__Мама__: 3 × 27 = 81.

N	Сцената е същата, както в началото.

>	(18)

	__Елизавета Бам__: Със сигурност ще дойдат, за да ме хванат и да ме изтрият от лицето на земята. Да бягам. Трябва да бягам. Но къде да избягам? Тази врата води към стълбището, а на стълбището ще ги срещна. Ами през прозореца? _(Гледа през прозореца.)_ О-о-о-ох. Не мога да скоча. Много е високо. И какво да направя? Я, чувам стъпки. Това са те. Ще заключа вратата. И няма да отварям. Нека си чукат, колкото си искат. _(Заключва вратата.)_

N	На вратата се чука, после гласове:

	Елизавета Бам, в името на закона ви заповядвам да отворите!

N	Мълчание.

	__Първи глас__: Нареждам ви да отворите вратата.

N	Мълчание.

	__Втори глас__ _(тихо)_: Хайде да разбием вратата.
	__Първи глас__: Елизавета Бам, отворете, иначе ще изкъртим вратата.
	__Елизавета Бам__: Какво ще правите с мен?
	__Първи глас__: Полага ви се тежко наказание.
	__Елизавета Бам__: За какво? Защо не искате да ми кажете какво съм направила?
	__Първи глас__: Обвинена сте в убийството на Пьотър Николаевич Крупернак.
	__Втори глас__: И ще отговаряте за това.
	__Елизавета Бам__: Но аз не съм убивала никого.
	__Първи глас__: Това ще реши съдът.
	__Елизавета Бам__: Аз съм в ръцете ви.

N	Елизавета Бам отваря вратата. Влизат Пьотър Николаевич и Иван Иванович, преоблечени като пожарникари.

	__Пьотър Николаевич__: В името на закона вие сте арестувана.
	__Иван Иванович__ _(пали клечка кибрит)_: Последвайте ни.

>	(19)

N	Движение на кулиси, на предмети, на задната част на сцената и на хората.

	__Елизавета Бам__ _(вика)_: Вържете ме! Влачете ме за плитката! Смажете ме! Никого не съм убивала! Не съм способна да убия!
	__Пьотър Николаевич__: Елизавета Бам, спокойно!
	__Иван Иванович__: Гледайте напред. _(Шумно хълца.)_
	__Елизавета Бам__: А в къщичката в планината вече грее светлинка. Мишките мърдат ли, мърдат мустачки. А на печката седи Хлебарко Хлебаркович в риза с рижа яка и с брадва в ръцете.
	__Пьотър Николаевич__: Елизавета Бам, вървете след мен с изпънати ръце, угасила втренчения си поглед, и пазете равновесието на ставите и тържеството на сухожилията. След мен.

N	Бавно се отдалечават.
N	Завеса.

@@	12–24 декември 1927 година
