	Коратигин отиде до Тикакеев, но не го завари вкъщи.
	А Тикакеев в това време беше в магазина и си купуваше захар, месо и краставици.
	Коратигин се повъртя пред вратата на Тикакеев и тъкмо се накани да му пише бележка, вижда, че се задава самият Тикакеев с мушамена чанта в ръка.
	Като видя Тикакеев, Коратигин се развика:
	— Вече цял час ви чакам!
	— Не е вярно — отвърна Тикакеев, — излязох преди не повече от двайсет и пет минути.
	— Не знам — каза Коратигин, — но вися тук от един час.
	— Не лъжете! — каза Тикакеев. — Срамно е да се лъже.
	— Уважаеми господине! — подхвана Коратигин. — Бъдете така добър да си подбирате изразите.
	— Смятам… — започна Тикакеев, но Коратигин го прекъсна:
	— Ако смятате… — рече той.
	Но този път Тикакеев го пресече:
	— Ама и ти си една стока!
	Тези думи така вбесиха Коратигин, че той затисна едната си ноздра с палец, а с другата се изсекна връз Тикакеев.
	Тогава Тикакеев грабна от торбата най-голямата краставица и удари с нея Коратигин по темето.
	Коратигин се хвана за главата, падна и умря.
	Ето какви големи краставици продават днес в магазините!

@@	19 август 1936 година
