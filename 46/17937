P>
	С бели стенещи виелици
	е бинтована смълчаната земя,
	святкат блясъци изневиделица
	и люлеят снежните поля.

	Дълги и мъгливи пелерини
	скриват бавно тихите зори.
	Над пределите, до болка сини,
	с ален пламък златото гори.

	Тези дни, докрай невероятни,
	с леден звън в ушите ми звънят.
	Всичко е достъпно и приятно,
	щом намира през сърцето път.

	И когато от снега кристален
	над нивята плиснат светлини,
	вместо въглен злобата да пали,
	доброта в душата ни звъни.

	Нека се разделят с нас любими,
	и годините все повече тежат.
	Всичко се понася, ако има
	чисти снегове по моя път.
P$
