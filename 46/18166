C>
	__Клуб „Книжна съкровищница“__
	_Моля да не прегъвате, навивате или повреждате по друг начин тази карта_

	_Г-н Уолтър А. Чайлд_
	_Сметка: 4,98 долара_

	Уважаеми читателю,
	Прилагаме последната избрана от вас книга, „Отвлечен“ от Робърт Луис Стивънсън. Удлон Драйв № 437 Пандък, Мичиган 16 ноември 198… г.
@	Клуб „Книжна съкровищница“
@	Манди Стрийт № 1823
@	Чикаго, Илинойс
C$

C>
	Уважаеми господа,
	Неотдавна ви писах по повод изпратената от вас компютърна перфокарта със сметката за „Ким“ на Ръдиард Киплинг. Пуснах по пощата чек със стойността на пратката преди да съм отворил пакета. Когато го разпечатах, открих, че половината страници на книгата липсват. Върнах ви я с молба или да получа друг екземпляр, или да ми възстановите парите. В отговор сте ми изпратили „Отвлечен“ от Робърт Луис Стивънсън. Моля ви да поправите грешката си.
	С настоящето връщам екземпляра на „Отвлечен“.
@	Искрено ваш,
@	Уолтър А. Чайлд
C$

C>
	__Клуб „Книжна съкровищница“__
	_Второ предупреждение_
	_Моля да не прегъвате, навивате или повреждате по друг начин тази карта_

	_Г-н Уолтър А. Чайлд_
	_Сметка: 4,98 долара_

	За „Отвлечен“ от Робърт Луис Стивънсън.
	(Ако гореспоменатата сума е вече изпратена, моля да не взимате под внимание това предупреждение.) Удлон Драйв № 437 Пандък, Мичиган 21 януари 198… г.
@	Клуб „Книжна съкровищница“
@	Манди Стрийт № 1823
@	Чикаго, Илинойс
C$

C>
	Уважаеми господа,
	Бих искал да насоча вниманието ви към моето писмо от 16 ноември 198… г. Продължавате да ме засипвате с компютърни перфокарти за плащането на книга, която не съм поръчвал. Докато, в действителност, вашата компания е тази, която дължи пари на МЕН.
@	Искрено ваш,
@	Уолтър Чайлд
C$

C>
	__Клуб „Книжна съкровищница“__
	_Манди Стрийт № 1823 Чикаго, Илинойс 1 февруари 198… г._

	_Г-н Уолтър А. Чайлд_
	_Удлон Драйв № 437_
	_Пандък, Мичиган_

	Уважаеми господин Чайлд,
	Ние ви изпратихме няколко напомняния относно сумата, която ни дължите, за поръчани при нас книги. Тази сума, възлизаща на 4,98 долара, вече е отдавна просрочена.
	Случилото се ни разочарова, особено след като без никакво колебание от наша страна ви беше отпуснат кредит, когато правехме с вас първоначалното споразумение за тези покупки. Ако не получим пълното заплащане с обратна поща, ще бъдем принудени да предадем случая на инкасаторска агенция.
@	Съвсем искрено ваш,
@	Самюъл П. Граймс,
@	финансов директор Удлон Драйв № 437 Пандък, Мичиган 5 февруари 198… г.
C$

C>
	Уважаеми господин Граймс,
	Няма ли най-после да престанете с тези перфокарти и формални писма и да ми изпратите някакъв конкретен отговор, даден от човешко същество?
	АЗ не ви дължа пари. ВИЕ ми дължите. Може би ще се наложи да предам вашата компания на инкасаторска агенция.
@	Уолтър А. Чайлд
C$

C>
	__ФЕДЕРАЛНА ИНКАСАТОРСКА АГЕНЦИЯ__
	_Принс Стрийт № 88 Чикаго, Илинойс 28 февруари 198… г._
	_Г-н Уолтър А. Чайлд Удлон Драйв № 437 Пандък, Мичиган._

	Уважаеми господин Чайлд,
	Сумата от 4,98 долара, която дължите на клуб „Книжна съкровищница“, плюс лихвите и глобите, беше предоставена за събиране от нашата агенция. Дължимата сума сега възлиза на 6,83 долара. Моля, изпратете чек за съответната сума или ще бъдем принудени незабавно да вземем мерки.
@	Джейкъб Н. Харш, заместник-директор
C$

C>
	__ФЕДЕРАЛНА ИНКАСАТОРСКА АГЕНЦИЯ__
	_Принс Стрийт № 88 Чикаго, Илинойс 8 април 198… г._
	_Г-н Уолтър А. Чайлд Удлон Драйв № 437 Пандък, Мичиган._

	Уважаеми господин Чайлд,
	Вие сте сметнали за уместно да пренебрегнете нашите любезни покани да оправите отдавна просрочения си дълг към клуб „Книжна съкровищница“, който сега възлиза, с насъбраните лихви и глоби, на 7,51 долара.
	Ако не се погрижите за пълното му погасяване до 11 април 198… г. ще бъдем принудени да предоставим случая на нашите адвокати за незабавно предявяване на съдебен иск.
@	Изикиъл Б. Харш, директор
C$

C>
	__МАЛОНИ, МАХОНИ, МАКНАМАРА и ПРУИТ__
	_Адвокати Принс Стрийт № 89 Чикаго, Илинойс 29 април 198… г._
	_Г-н Уолтър А. Чайлд Удлон Драйв № 437 Пандък, Мичиган._

	Уважаеми господин Чайлд,
	Вашият дълг към клуба „Книжна съкровищница“ беше отнесен до нас за предприемане на законови действия по прибирането му.
	Дългът ви в момента възлиза на 10,01 долара. Ако ни изпратите въпросната сума преди 5 май 198… г. ще смятаме въпросът за приключен. В случай, че не получим пълно изплащане на задължението ви до тази дата, ще предприемем стъпки за прибирането му чрез съда.
	Уверен съм, че ще оцените предимствата на избягнатото съдопроизводство срещу вас, което в случай че бъде започнато, би нанесло трайни щети върху доверието на евентуалните ви кредитори.
@	Съвсем искрено ваш,
@	Хагторп М. Пруит — младши, адвокат Удлон Драйв № 437 Пандък, Мичиган 4 май 198… г. Г-н Хагторп М. Пруит — младши Малони, Махони, Макнамара и Пруит Принс Стрийт № 89 Чикаго, Илинойс
C$

C>
	Уважаеми господин Пруит,
	Не можете да си представите какво удоволствие е за мен при тези обстоятелства най-после да получа писмо от живо човешко същество, на което да обясня положението.
	Цялата история е много глупава. Разясних всичко подробно в писмата си до клуб „Книжна съкровищница“, но със същия успех можех да се опитвам да го разкажа на компютъра, който им печата перфокартите и изглежда нищо друго не може да прави. Накратко случилото се изглежда така:
	Поръчах един екземпляр от „Ким“ на Ръдиард Киплинг за 4,98 долара. Когато отворих пакета, който ми бяха изпратили, открих, че половината от страниците на книгата липсват, но вече бях пуснал по пощата чека със сумата.
	Върнах книгата с молба или да ми я сменят с нормална, или да ми възстановят парите. Вместо това ми изпратиха екземпляр на „Отвлечен“ от Робърт Луис Стивънсън, какъвто изобщо не съм поръчвал, а сега те се опитват да ме накарат да го платя.
	Междувременно все още си чакам парите, които ми дължат за неполучения екземпляр на „Ким“. Това е цялата история. Може би вие ще ми помогнете да се оправя с тях.
@	С облекчение,
@	ваш Уолтър А. Чайлд

	П.П. Изпратих им веднага обратно и техния екземпляр на „Отвлечен“, но изглежда и това не помогна. Те изобщо не споменаха да са го получили.
C$

C>
	__МАЛОНИ, МАХОНИ, МАКНАМАРА и ПРУИТ__
	_Адвокати Принс Стрийт № 89 Чикаго, Илинойс 9 май 198… г._
	_Г-н Уолтър А. Чайлд Удлон Драйв № 437 Пандък, Мичиган_

	Уважаеми господин Чайлд,
	На мен не ми е предоставена никаква информация, от която да личи, че каквото и да е получено от вас чрез клуб „Книжна съкровищница“ е било върнато.
	Трудно ми е да си представя, че ако случаят е такъв, какъвто вие сте го изложили, клуб „Книжна съкровищница“ щеше да се обърне към нас за да приберем сумата, която им дължите.
	Ако не изплатите всичко в срок от три дни, до 12 май 198… г. ще бъдем принудени да възбудим съдебно преследване.
@	Съвсем искрено ваш,
@	Хагторп М. Пруит — младши
C$

C>
	__СЪД ЗА ДРЕБНИ ПРОВИНЕНИЯ__
	_Чикаго, Илинойс_
	_Г-н Уолтър А. Чайлд Удлон Драйв № 437 Пандък, Мичиган._

	Уважаеми господин Чайлд,
	Уведомяваме ви, че на 26 май 198… г. в този съд постъпи иск срещу вас за сумата от 15,66 долара, която включва и съдебните разноски.
	Плащането за задоволяване на този иск може да бъде извършено или в съда, или на самия кредитор. В случай, че изплатите сумата на кредитора, той трябва да ви предостави разписка, с която този съд да прекрати делото за въпросната сума. Според неотдавна приетото Постановление за обратните вземания, ако сте гражданин на друг щат, копие от иска може да бъде препратено автоматично във вашия щат, така че плащането да бъде извършено там, на същия принцип, както и в Илинойс.
C$

C>
	__СЪД ЗА ДРЕБНИ ПРОВИНЕНИЯ__
	_Чикаго, Илинойс._
	_Моля да не прегъвате, навивате или повреждате по друг начин тази карта_

	Днес, 27 май 198… г. беше предявен иск на основание закон № 941.
	Срещу: Чайлд, Уолтър А. с адрес Удлон Драйв № 437, Пандък, Мичиган.
	Да се заведе копие от предявения иск.
	В: Гражданско съдопроизводство — Пандък, Мичиган.
	За сумата: 15,66 долара. Удлон Драйв № 437, Пандък, Мичиган 31 май 198… г.
C$

C>
	__Самюъл П. Граймс__
	_Зам. председател на клуб „Книжна съкровищница“ Манди Стрийт № 1823 Чикаго, Илинойс_

	Граймс,
	Работата стигна достатъчно далеч. Утре ще бъда по лична работа в Чикаго. Идвам при вас и веднъж завинаги ще се разберем кой на кого дължи и колко!
@	Ваш, Уолтър А. Чайлд
C$

C>
	__Гражданско съдопроизводство__
	_(служебна кореспонденция) 1 юни 198… г._

	Хари,
	Приложената компютърна перфокарта от чикагския съд за дребни провинения срещу А. Уолтър има номер на закон от серията 1500. Това определя делото като наказателно, а не гражданско и то трябва да дойде при теб. Затова го прехвърлям на твоя компютър. Как вървят нещата?
@	Джо
C$

C>
	__НАКАЗАТЕЛЕН АРХИВ__
	_Пандък, Мичиган._
	_Моля да не прегъвате, навивате или повреждате по друг начин тази карта_

	__ПОДСЪДИМ__: (Чайлд*) А. Уолтър
	[* Дете на английски е чайлд — Б.пр.]
	__ОТ__: 26 май 198… г.
	__АДРЕС__: Удлон Драйв № 437, Пандък, Мич.
	__ЗАКОН__: 1566 (Поправка) 1567
	__ОБВИНЕНИЕ__: Отвличане
	__ДАТА__: 16 ноември 198…г.
	__ЗАБЕЛЕЖКА__: Намира се на свобода. Незабавно да бъде задържан.
C$

C>
	__ПОЛИЦЕЙСКО УПРАВЛЕНИЕ ПАНДЪК, МИЧИГАН ДО ПОЛИЦЕЙСКО УПРАВЛЕНИЕ ЧИКАГО, ИЛИНОЙС.__

	ИЗДИРВАМЕ ПОДСЪДИМИЯ А. (ПЪЛНОТО СОБСТВЕНО ИМЕ НЕИЗВЕСТНО) УОЛТЪР, КОЙТО СПОРЕД ВАШИЯ СИГНАЛ НА 16 НОЕМВРИ 198… Г. Е ПОДВЕДЕН ПОД ОТГОВОРНОСТ ЗА ОТВЛИЧАНЕ НА ДЕТЕ НА ИМЕ РОБЪРТ ЛУИС СТИВЪНСЪН. РАЗПОЛАГАМЕ С ИНФОРМАЦИЯ, ЧЕ ПОДСЪДИМИЯТ Е ИЗБЯГАЛ ОТ ПОСТОЯННОТО СИ МЕСТОЖИТЕЛСТВО НА УДЛОН ДРАЙВ № 437, ПАНДЪК, МИЧИГАН И НЕ Е ИЗКЛЮЧЕНО ОТНОВО ДА СЕ НАМИРА ВЪВ ВАШИЯ РАЙОН.
	ВЪЗМОЖЕН КОНТАКТ ВЪВ ВАШИЯ РАЙОН: КЛУБ „КНИЖНА СЪКРОВИЩНИЦА“, МАНДИ СТРИЙТ № 1823, ЧИКАГО, ИЛИНОЙС. НЕ НИ Е ИЗВЕСТНО ДАЛИ ЛИЦЕТО Е ВЪОРЪЖЕНО, НО ПРИЕМЕТЕ, ЧЕ Е ОПАСНО. ХВАНЕТЕ ГО И ГО ЗАДРЪЖТЕ, КАТО НИ СЪОБЩИТЕ ЗА ЗАЛАВЯНЕТО.
C$

C>
	__ДО ПОЛИЦЕЙСКО УПРАВЛЕНИЕ ПАНДЪК, МИЧИГАН ОТНОСНО ВАШЕТО ИСКАНЕ ДА ХВАНЕМ И ЗАДЪРЖИМ А. (ПЪЛНОТО СОБСТВЕНО ИМЕ НЕИЗВЕСТНО) УОЛТЪР, ИЗДИРВАН В ПАНДЪК ПО ЗАКОН 1567 ЗА ПРЕСТЪПЛЕНИЕ ОТВЛИЧАНЕ.__

	ЛИЦЕТО Е АРЕСТУВАНО В СЛУЖЕБНИТЕ ПОМЕЩЕНИЯ НА КЛУБ „КНИЖНА СЪКРОВИЩНИЦА“, КЪДЕТО СЕ Е ПРЕДСТАВЯЛО С ИМЕТО УОЛТЪР АНТЪНИ ЧАЙЛД И СЕ Е ОПИТВАЛО ДА ПОЛУЧИ 4,98 ДОЛАРА ОТ НЯКОЙ СИ САМЮЪЛ П. ГРАЙМС, СЛУЖИТЕЛ НА ТАЗИ КОМПАНИЯ.
	РАЗПОРЕЖДАНЕ: ДА СЕ ЗАДЪРЖИ ДО ПОЛУЧАВАНЕ НА ОТГОВОР.
C$

C>
	__ПОЛИЦЕЙСКО УПРАВЛЕНИЕ ПАНДЪК, МИЧИГАН ДО ПОЛИЦЕЙСКО УПРАВЛЕНИЕ ЧИКАГО, ИЛИНОЙС.__

	__ОТНОСНО__: А. УОЛТЪР (ПРЕДСТАВЯ СЕ С ИМЕТО УОЛТЪР АНТЪНИ ЧАЙЛД) ИЗДИРВАН ЗА ПРЕСТЪПЛЕНИЕ ОТВЛИЧАНЕ, ВЪВ ВАШИЯ РАЙОН, ВЖ. ВАША КОМПЮТЪРНА ПЕРФОКАРТА С ДАТА 27 МАЙ 198… Г. ЗА ПОДВЕЖДАНЕ ПОД СЪДЕБНА ОТГОВОРНОСТ. ПРИЛАГАМЕ КОПИЕ ОТ ПЕРФОКАРТАТА В НАШИЯ НАКАЗАТЕЛЕН АРХИВ ЗА ВЪВЕЖДАНЕ ВЪВ ВАШАТА КОМПЮТЪРНА СЕКЦИЯ.

	__НАКАЗАТЕЛЕН АРХИВ__
	_Чикаго, Илинойс._
	_МОЛЯ ДА НЕ ПРЕГЪВАТЕ, НАВИВАТЕ ИЛИ ПОВРЕЖДАТЕ ПО ДРУГ НАЧИН ТАЗИ КАРТА._
	__ОТНОСНО__: (Поправено — липсват изходни данни)
	__ПРИЛОЖЕН ЗАКОН__ № 1567
	__ОБВИНИТЕЛЕН АКТ__ № 456789
	__ДОКУМЕНТАЦИЯ ПО ДЕЛОТО__: Очевидно заведена погрешно и не е на разположение
	__НАПРАВЛЕНИЕ__: Да се яви пред съдия Джон Алегзандър Макдайвът в съдебна зала А на 9 юни 198… г.
C$

C>
	__Съдия Алегзандър Дж. Макдайвът__
	_(служебна кореспонденция) 2 юни 198… г._

	Драги Тони,
	За четвъртък сутрин имам насрочено някакво наказателно дело, но явно документацията не е заведена правилно.
	Имам нужда от повече информация (Относно: А. Уолтър, обвинителен акт № 456789, наказателен архив). Например — какво се е случило с жертвата на отвличането? Пострадала ли е?
@	Джак Макдайвът
C$

C>
	__Дирекция „Издирване на сведения“__

	Относно: Обвинителен акт № 456789 — пострадала ли е жертвата?
@	Тонио Малагаси
@	отдел „Досиета“ 3 юни 198… г.
C$

C>
	__ДО__: Статистическа служба на Съединените щати.
	_Информационна секция_
	__ОТНОСНО__: Робърт Луис Стивънсън
	__ЗАПИТВАНЕ__: Свързани с него сведения.

@	Дирекция „Издирване на сведения“
@	Отдел „Криминални досиета“
@	Полицейско управление
@	Чикаго, Ил. 5 юни 198… г.
C$

C>
	__ДО__: _Дирекция „Издирване на сведения“_
	_Отдел „Криминални досиета“_
	_Полицейско управление_
	_Чикаго, Илинойс_

	__ОТНОСНО__: Вашето запитване за Робърт Луис Стивънсън (арх. № 189623)
	__ДАННИ__: Лицето е починало. Възраст при настъпване на смъртта — 44 години. Желаете ли още информация?
@	А. К.
@	Информационна секция Статистическа служба на Съединените щати 3 юни 198… г.
C$

C>
	__ДО__: _Статистическа служба на Съединените щати._
	_Информационна секция_
	__ОТНОСНО__: _Досие арх. № 189623_

	Не е необходима повече информация. Благодаря.

@	Дирекция „Издирване на сведения“
@	Отдел „Криминални досиета“
@	Полицейско управление
@	Чикаго, Илинойс
C$

C>
	__ДО__: _Тонио Малагаси_
	_Отдел „Досиета“_
	__ОТНОСНО__: _Обвинителен акт № 456789 — жертвата е починала._
@	Дирекция „Издирване на сведения“ 7 юни 198… г.
C$

C>
	__ДО__: _Кабинета на съдия Алегзандър Дж. Макдайвът_

	Драги Джак,
	__ОТНОСНО__: Обвинителен акт № 456789. Жертвата в този случай на отвличане очевидно е била убита.
	Поради странната липса на основна информация за убиеца и неговата жертва, както и поради възрастта на жертвата, започва да ми намирисва на разчистени сметки между гангстерски банди. Това е само за твое сведение. Не ме цитирай. Аз, обаче, оставам с впечатление, че името на този Стивънсън — жертвата — смътно ми напомня нещо. Не е изключено да е от шайките, които върлуват по Източния бряг, тъй като не знам защо предизвиква в мен някакви асоциации с пирати — може би контрабандистите от нюйоркските докове — и със заровена плячка.
	Но, както вече споменах, всичко това са разсъждения само за твое лично ползване.
	При всякаква нужда от помощ…
@	Твой,
@	Тони Малагаси
@	Отдел „Досиета“
C$

C>
	__МАЙКЪЛ Р. РЕЙНОЛДС__
	_Адвокат Уотър Стрийт № 49 Чикаго, Илинойс 8 юни 198… г._

	Драги Тим,
	За съжаление нямам възможност да дойда на риболов. Възложена ми е служебната защита на някакъв човек, който утре ще бъде съден по обвинение в отвличане.
	При други обстоятелства щях да направя опит да се откача и Макдайвът, който води делото, сигурно щеше да ме освободи. Но това е най-шантавия случай, за който някога си чувал.
	Обвиняемият по делото очевидно е бил не само подведен под отговорност, но и признат за виновен в резултат на цяла комична поредица от грешки, толкова много на брой, че не мога да ги изброя тук. Той не само, че не е виновен, ами разполага и с най-добрите възможни основания за завеждане на дело срещу управата на един от най-големите книголюбителски клубове тук, в Чикаго. И аз нямам нищо против да се заема с този случай.
	Направо звучи невероятно — но се оказва дяволски възможно, като се замислиш, в тази наша епоха на документация водена от машини, — съвсем невинен човек да изпадне в такова положение.
	Сигурно всичко ще приключи бързо. Поисках да се видя с Макдайвът преди започването на делото и просто ще трябва да му обясня ситуацията. После на спокойствие ще можем да обсъдим искът за обезщетение на моя освободен клиент.
	Да идем на риба другата неделя, а?
@	Твой,
@	Майк
C$

C>
	__МАЙКЪЛ Р. РЕЙНОЛДС__
	_Адвокат Уотър Стрийт № 49 Чикаго, Илинойс 10 юни 198… г._

	Драги Тим,
	Пиша ти съвсем набързо.
	Не се очертава ходене на риба и другата неделя. Съжалявам.
	Просто няма да повярваш. Моят без никакво съмнение невинен като агънце клиент току-що беше осъден на смърт за предумишленото убийство на отвлечената от него жертва.
	Да, обясних цялата история на Макдайвът. А когато той ми обясни своето положение, направо щях да падна от стола.
	Проблемът не е в това, че не го убедих. Отне ми по-малко от три минути, за да му докажа, че моят клиент изобщо не е трябвало да влиза между стените на щатския затвор и за секунда. Но — обърни внимание — Макдайвът не можел да направи абсолютно нищо!
	Работата е там, че моят човек вече бил признат за виновен въз основа на данните предоставени от компютъра. При липсата на протокол от воден процес — а такъв, разбира се, изобщо не е имало (но в момента нямам право да ти обяснявам това) — съдията бил принуден да се съобразява с наличната информация. А в случай с вече признат за виновен престъпник, единственият законен избор на Макдайвът бил между присъдите за доживотен затвор и смърт.
	Щом жертвата на отвличането е починала, законът изисква задължителна смъртна присъда. Според нововъведените постановления за срока на обжалване, който благодарение на компютъризирането на цялата система е съкратен, за да се избегне протакането и да се намалят душевните терзания на осъдените, разполагам с пет дни, в които да подам молба за обжалване и десет дни за нейното удовлетворяване.
	Сам разбираш, че нямам намерение да си губя времето с обжалване. Смятам да се обърна направо към губернатора за помилване — след което ще разнищим до дъно този фарс. Макдайвът вече писа на губернатора и му обясни, че присъдата му е била абсурдна, но не е имал никакъв избор. И двамата сме на мнение, че трябва да получим помилване в съвсем кратък срок.
	Тогава гледай как ще ги наредя…
	И ще идем на риба.
	Всичко най-хубаво,
@	Майк
C$

C>
	__КАБИНЕТ НА ГУБЕРНАТОРА__
	_НА ЩАТ ИЛИНОЙС 17 юни 198… г._
	_Г-н Майкъл Р. Рейнолдс_
	_Уотър Стрийт № 49_
	_Чикаго, Илинойс_

	Уважаеми господин Рейнолдс,
	В отговор на вашето запитване относно молбата за помилване на Уолтър А. Чайлд (А. Уолтър) трябва да ви уведомя, че губернаторът още не се е върнал от обиколката си с Комитета на губернаторите от Средния запад, чиято цел е оглед на Берлинската стена. Очакваме завръщането му другия петък.
	Веднага, щом се появи, ще имам грижа да го запозная с вашата молба и писмата ви.
@	Съвсем искрено ваша,
@	Клара Б. Джилкс
@	секретар на губернатора 27 юни 198… г.
C$

C>
	__Майкъл Р. Рейнолдс__
	_Уотър Стрийт № 49_
	_Чикаго, Илинойс_

	Драги Майк,
	Какво стана с това помилване? Екзекуцията ми е насрочена за след само пет дни!
@	Уолт
@	29 юни 198… г.
C$

C>
	__Уолтър А. Чайлд (А. Уолтър)__
	_Килиен блок Е_
	_Илинойски щатски каторжен затвор Джолиет, Илинойс_

	Драги Уолт,
	Губернаторът се върна, но веднага беше извикан в Белия дом във Вашингтон да изкаже мнението си за междущатските канализации.
	Разположил съм се на лагер пред прага му и ще го спипам в мига, в който се появи.
	Междувременно, съгласен съм с теб за сериозността на положението. Директорът на затвора г-н Алън Магрудър ще ти донесе това писмо и ще разговаря на четири очи с теб. Съветвам те да го послушаш. Прилагам и писма от семейството ти, което също настоява да послушаш директор Магрудър.
@	Твой,
@	Майк
@	30 юни 198… г.
C$

C>
	__Майкъл Р. Рейнолдс__
	_Уотър Стрийт № 49_
	_Чикаго, Илинойс_

	Драги Майк, (това писмо ще изнесе тайно директор Магрудър)
	Докато разговарях с директор Магрудър в килията си, тук му донесоха новината, че губернаторът най-после се е завърнал за малко в Илинойс и ще бъде в кабинета си утре, петък, рано сутринта. Така че ще имаш време да разпишеш помилването ми при него и да го донесеш в затвора навреме, за да бъде отменена екзекуцията ми в събота.
	Следователно аз отхвърлих любезното предложение на директора да ми даде възможност да избягам, тъй като разбрах, че той нямал възможност да ми гарантира отсъствието на всякакви пазачи по пътя ми и имало вероятност да бъда убит при бягството.
	Но сега всичко ще се оправи. Действително подобно фантастично струпване на нелепости все в някой момент трябва да рухне под собствената си тежест.
@	Всичко най-хубаво,
@	Уолт
C$

C>
	В ИМЕТО НА НЕЗАВИСИМИЯ ЩАТ ИЛИНОЙС, аз, Хюбърт Даниъл Уиликънс, губернатор на щат Илинойс, упълномощен с произтичащата от това власт, включително с правото да помилвам онези, които според собствената ми оценка са били несправедливо осъдени на смърт или по други причини са заслужили губернаторската милост, действително в този ден, 1 юли 198…г. заявявам и обявявам, че Уолтър А. Чайлд (А. Уолтър), задържан в резултат на съдебна грешка за престъпление, в което е напълно невинен, е изцяло и докрай помилван за въпросното престъпление. Настоятелно нареждам на съответните власти, които задържат гореспоменатия Уолтър А. Чайлд, където и да се намира той незабавно да го освободят.
C$

C>
	__МЕЖДУВЕДОМСТВЕНА ЗАВЕЖДАЩА СЛУЖБА__
	_МОЛЯ ДА НЕ ПРЕГЪВАТЕ, НАВИВАТЕ ИЛИ ПОВРЕЖДАТЕ ПО ДРУГ НАЧИН ТАЗИ КАРТА_
	_Неправилно заведен документ_
	__ДО__: _Губернатор Хюбърт Даниъл Уиликънс_
	__ОТНОСНО__: _Решение за помилване на Уолтър А. Чайлд от 1 юли 198… г._

	Уважаеми щатски служителю,
	Пропуснали сте да отбележите своя изходящ номер.
	МОЛЯ, върнете ни обратно документа, придружен от тази перфокарта и формуляр 876, като обясните с какво право сте му поставили категорията СВРЪХ БЪРЗО, формуляр 876 трябва да бъде подписан от вашия пряк ръководител.
	__ДА БЪДЕ ПРЕДСТАВЕН__: На най-ранната възможна дата, на която ще бъде отворена ЗАВЕЖДАЩАТА СЛУЖБА. В този случай: на 5 юли 198… г., вторник.
	__ПРЕДУПРЕЖДЕНИЕ__: При непредставяне на формуляр 876, ПОДПИСАН ОТ ПРЕКИЯ ВИ РЪКОВОДИТЕЛ, срещу вас ще бъде заведено дело за злоупотреба с пълномощията на щатски служител. Може да бъде издадена и заповед за арестуването ви.
	Изключения не се правят за __НИКОГО__.
	__ПРЕДУПРЕДЕН СТЕ.__
C$
