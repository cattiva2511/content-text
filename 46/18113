	Казаха на Мишин:
	— Ей, Мишин, ставай!
	Мишин рече:
	— Няма да стана — и продължи да си лежи на пода.
	Тогава към него се приближи Кулигин и каза:
	— Ако не станеш сам, аз ще те принудя.
	— Не — отсече Мишин и продължи да си лежи на пода.
	До него се приближи Селезньова и каза:
	— Вие, Мишин, вечно се търкаляте по пода на коридора и ни пречите да минаваме.
	— Преча ви и ще продължавам да ви преча — рече Мишин.
	— Ама вижте — започна Коршунов, но Кулигин го прекъсна и каза:
	— Абе какво да приказваме! Позвънете в милицията.
	Позвъниха в милицията и извикаха милиционер.
	След половин час милиционерът дойде заедно с портиера.
	— Какво става тук? — попита милиционерът.
	— Ами ето на, погледнете — възкликна Коршунов, но Кулигин го прекъсна и каза:
	— Ето на. Този гражданин непрекъснато лежи на пода и ни пречи да минаваме по коридора. И така го увещавахме, и иначе…
	Но тук се намеси Селезньова и прекъсна Кулигин:
	— Молим го да се махне, но той не ще.
	— Да — каза Коршунов.
	Милиционерът се приближи до Мишин.
	— Вие, гражданино, защо лежите тука? — попита милиционерът.
	— Почивам си — отвърна Мишин.
	— Това място, гражданино, не е подходящо за почивка. — заяви милиционерът. — Вие, гражданино, къде живеете?
	— Тука — отвърна Мишин.
	— Къде ви е стаята? — попита милиционерът.
	— Той се води в нашата квартира, но си няма стая — обади се Кулигин.
	— Почакайте, гражданино — каза милиционерът, — сега говоря с него. Гражданино, вие къде спите?
	— Тука — рече Мишин.
	— Може ли? — подхвана Коршунов, но Кулигин го прекъсна и каза:
	— Той няма дори легло и се търкаля направо на голия под.
	— Те отдавна се оплакват от него — намеси се портиерът.
	— Абсолютно невъзможно е да се минава по коридора — каза Селезньова. — Не мога вечно да прескачам някакъв мъж. А и той нарочно си изпружва краката, че и ръцете си разперва, и отгоре на всичко лежи по гръб и гледа. Връщам се уморена от работа, нужна ми е почивка.
	— Присъединявам се — рече Коршунов, но Кулигин го прекъсна и каза:
	— Той лежи тук и нощем. В тъмното всички се спъват в него. Докато го прескачах, си скъсах одеялото.
	Селезньова прибави:
	— И от джобовете му вечно изпадат някакви пирони. Не можеш да ходиш бос по коридора, ще си набодеш краката.
	— Преди някое време искаха да го запалят с газ — обади се портиерът.
	— Поляхме го с газ — каза Коршунов, но Кулигин го прекъсна и каза:
	— Само искахме да го подплашим, но не сме смятали да го подпалваме.
	— Пък и аз не бих позволила да горят жив човек в мое присъствие.
	— А защо този гражданин лежи в коридора? — попита изведнъж милиционерът.
	— А сега ново двайсе! — възкликна Коршунов, но Кулигин го прекъсна и каза:
	— Защото няма друго помещение, затова: в тази стая живея аз, в онази — те, в другата — ей този, а Мишин живее в коридора.
	— Така не става — рече милиционерът. — Всеки трябва да лежи на собствената си жилищна площ.
	— Но той няма друга жилищна площ освен в коридора — каза Кулигин.
	— Точно така — потвърди Коршунов.
	— И затова вечно лежи тук — заключи Селезньова.
	— Така не става — рече милиционерът и си тръгна заедно с портиера.
	Коршунов се нахвърли на Мишин.
	— И какво? — развика се той. — Много ли ти хареса всичко това?
	— Почакайте — каза Кулигин и като се надвеси над Мишин, рече: — Чу ли какво каза милиционерът? Ставай от пода!
	— Няма да стана — заяви Мишин и продължи да си лежи.
	— Сега той напук на нас вечно ще лежи тука — рече Селезньова.
	— Със сигурност — каза ядосано Кулигин.
	А Коршунов допълни:
	— Не се и съмнявам. Parfaitement*!
	[* Съвсем (фр.).]

@@	8 октомври 1940 година
