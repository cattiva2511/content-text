	Калугин заспа и му се присъни, че уж седи в някакви храсти, а покрай тях минава милиционер.
	Калугин се събуди, почеса се по устата и пак заспа. И пак му се присъни, че уж върви покрай някакви храсти, а в тях е клекнал и се е спотаил милиционер.
	Калугин се събуди, подложи си под главата вестник, та да не мокри възглавницата със слюнка, и пак заспа, и отново му се присъни, че уж седи в едни храсти, а покрай храстите минава милиционер.
	Калугин се събуди, смени вестника, легна и заспа отново. И му се присъни, че уж върви покрай някакви храсти, а в тях е клекнал милиционер.
	Точно в тоя момент Калугин се събуди и реши да не спи повече, но моментално заспа и засънува, че седи зад милиционера, а покрай тях минават храсти.
	Калугин се развика и се замята в леглото, но така и не можа да се събуди. Спа цели четири дни и четири нощи без прекъсване, а на петия ден се събуди толкова изпосталял, че му се наложи да връзва ботушите за краката си с връвчици, за да не се изхлузват.
	В хлебарницата, от която Калугин си купуваше пшеничен хляб, не го познаха и му пробутаха ръжено-пшеничен.
	А санитарната комисия, която обикаляше жилищата за проверка, реши, че Калугин е противохигиеничен и негоден за нищо, и нареди на домсъвета да го изхвърли заедно със сметта.
	Сгънаха Калугин на две и го изхвърлиха като боклук.

@@	22 август 1936 година
