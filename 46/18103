	Андрей Семьонович се изплю в чашата с вода. Водата мигом почерня. Андрей Семьонович присви очи и се втренчи в чашата. Водата беше съвсем черна. Сърцето на Андрей Семьонович се разтупа.
	В това време кучето му се събуди. Андрей Семьонович отиде до прозореца и се замисли.
	Изведнъж покрай лицето на Андрей Семьонович прехвърча нещо голямо и черно и излетя през прозореца. Беше кучето му, което се носеше като врана към покрива на отсрещната сграда. Андрей Семьонович клекна и започна да вие.
	В стаята тичешком нахлу другарят Попугаев.
	— Какво ви е? Да не сте болен? — попита другарят Попугаев.
	Андрей Семьонович мълчеше и си търкаше лицето с ръце.
	Другарят Попугаев надникна в чашата, оставена на масата.
	— Какво сте налели тук? — попита той Андрей Семьонович.
	— Не знам — каза Андрей Семьонович.
	Попугаев моментално изчезна. Кучето влетя обратно през прозореца, легна на предишното си място и заспа.
	Андрей Семьонович се приближи до масата и изпи почернялата вода.
	И му стана светло на душата…

@@	21 август 1934 година
