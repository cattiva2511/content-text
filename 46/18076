	— Виж ти! — каза пазачът, докато зяпаше в една муха. — Стига й само да я намажеш с дърводелско лепило, и ето ти, ще хвърли топа. Ама че история! От едно просто лепило!
	— Ей ти, дяволе! — подвикна на пазача някакъв момък с жълти ръкавици.
	Пазачът веднага схвана, че говорят на него, но продължи да следи мухата.
	— Ей, на тебе говоря — викна пак младежът. — Говедо!
	Пазачът размаза мухата с пръст и без да поглежда момъка, каза:
	— А ти какво си се развикал, бе, срама нямаш ли? Да не съм глух. Няма какво да викаш!
	Младежът почисти панталона си с ръкавиците и деликатно попита:
	— Кажете, дядо, как да стигна до небето?
	Пазачът погледна момъка, присви едното си око, след туй присви и другото, после се почеса по брадичката, погледна още веднъж момъка и отсече:
	— Нямате работа тук, вървете си по пътя.
	— Извинете — каза младежът, — но работата ми не търпи отлагане. Там вече са ми приготвили и стая.
	— Добре де — рече пазачът. — Покажи си билета.
	— Не го нося със себе си. Те казаха, че и така ще ме пуснат — отвърна момъкът, втренчен в лицето на пазача.
	— Виж ти! — рече пазачът.
	— И сега какво? — попита младежът. — Ще ме пуснете ли?
	— Добре де, добре — рече пазачът. — Минавайте.
	— А как да стигна дотам? Откъде да мина? — попита младежът. — Не знам пътя.
	— Вие всъщност къде отивате? — попита пазачът със строго изражение.
	Момъкът затули устата си с ръка и много тихо произнесе:
	— На небето!
	Пазачът се наведе напред, намести десния си крак по-устойчиво, погледна втренчено младежа и сурово запита:
	— Ти какво? На луд ли се правиш?
	Момъкът се усмихна, вдигна ръка в жълта ръкавица, помаха с нея над главата си и не щеш ли, изчезна.
	Пазачът подуши въздуха. Във въздуха миришеше на опърлени пера.
	— Виж ти! — рече пазачът, разкопча си куртката, почеса се по корема, изплю се на мястото, където бе стоял младежът, и бавно се затътри към стаичката си.
