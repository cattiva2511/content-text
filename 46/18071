	Живял едно време един дърводелец. Казвал се Кушаков.
	Веднъж той излязъл от къщи и тръгнал към магазина да си купи дърводелско лепило.
	Ледът се топял и на улицата било много хлъзгаво.
	Дърводелецът направил няколко крачки, подхлъзнал се, паднал и си ударил челото.
	— Ох! — казал дърводелецът, станал, отишъл в аптеката, купил си лепенка и си я залепил на челото.
	Но щом излязъл на улицата и направил няколко крачки, пак се подхлъзнал, паднал и си разбил носа.
	— Тю! — казал дърводелецът, отишъл в аптеката, купил си лепенка и си я лепнал на носа.
	След това пак излязъл на улицата, пак се подхлъзнал, паднал и си одрал бузата.
	Наложило се пак да отиде до аптеката и да си залепи лепенка и на бузата.
	— Вижте какво — казал аптекарят на дърводелеца, — вие падате и се удряте толкова често, че ви съветвам да си купите няколко лепенки наведнъж.
	— Не — казал дърводелецът, — повече няма да падам!
	Но щом излязъл на улицата, пак се подхлъзнал, паднал и си разцепил брадичката.
	— Проклета поледица! — избухнал дърводелецът и пак се завтекъл към аптеката.
	— Видяхте ли! — казал аптекарят. — Ето че пак паднахте.
	— Не! — закрещял дърводелецът. — Изобщо не искам да слушам! По-бързо давайте лепенката!
	Аптекарят му дал лепенка; дърводелецът си я залепил на брадичката и хукнал към дома.
	А там не го познали и не го пуснали вкъщи.
	— Аз съм дърводелецът Кушаков! — викал дърводелецът.
	— Да, бе, да! — му отвърнали отвътре и заключили вратата с райбер и с верига.
	Дърводелецът Кушаков постоял на стълбището, изплюл се и излязъл на улицата.
