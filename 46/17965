P>
	Ти въсиш вежди, този свят
	бе чужд за теб и чужд остава.
	Но с нищо да откупиш, брат,
	не би могъл жена такава.
	Макар и да съм рус, все пак
	приличаме си с тебе доста:
	и аз от кон, препуснал в бяг,
	земята мога да докосна.
	Сред твойта степ растях и аз
	и като теб съм пъргав в кръста,
	но знам добре, че не за нас
	са начервените й устни.
	Тук друг ще дойде, непознат,
	с красиви, модни маниери,
	на подбив ще ни вземат, брат,
	нас, степните й кавалери.
	И плитката й — възел жив,
	сега или нощес изкусно
	не ние, другият, щастлив
	по раменете ще разпусне…
	Потръпваш, святкаш със очи,
	та плячката до теб почти е.
	Напразно в пояса, личи,
	ти търсиш ласо да откриеш.
	Но щастието не ловят
	тук с хитри примки и капани!

	……………………………

	По пясъка ще продължат
	на север дългите кервани.
	Над шарената степна пръст
	дайре зората ще запали…
	И с теб, конете оседлали,
	на път ще тръгнем в бавен тръст.
	Ще звънне пътят в мрака син,
	от въздуха ще се задавим
	и под копитата пелин
	превит в полята ще оставим.
	Когато стигнем уморени
	предпланините на Алтай,
	момиче най-обикновено
	ще ни посрещне в моя край.
	И в час, мъгла щом ниско падне
	и скрие слънчевата вис,
	ще пием с теб, свободни, жадни,
	опияняващ гъст кумис.
P$
