	На покрива на една сграда седяха двама чертожници и ядяха елдена каша.
	Изведнъж единият от чертожниците възкликна радостно и извади от джоба си дълга носна кърпа. Беше го осенила блестяща идея — да завърже в края на кърпата монета от двайсет копейки, да я хвърли на улицата и да наблюдава какво ще стане.
	Вторият чертожник, възприел тутакси идеята, си дояде кашата, изсекна се, облиза си пръстите и се зае да наблюдава първия чертожник.
	Но вниманието и на двамата беше отклонено от опита с кърпата и монетата от двайсет копейки. На покрива, където седяха, се случи събитие, което не можеше да остане незабелязано.
	Портиерът Ибрахим прикрепяше за комина дълъг прът с избеляло знаме.
	Чертожниците го попитаха какво значи това, а той отвърна: „Значи, че в града има празник.“ „Че какъв празник, Ибрахиме?“ — зачудиха се чертожниците.
	„Празник е, защото нашият любим поет е написал нова поема“ — рече Ибрахим.
	И чертожниците, засрамени от незнанието си, се стопиха във въздуха.

@@	9 януари 1935 година
