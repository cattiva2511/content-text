N	Гогол пада иззад кулисите на сцената и лежи неподвижно.
	__Пушкин__ _(излиза, спъва се в Гогол и пада)_: По дяволите! Точно пък в Гогол!
	__Гогол__ _(изправя се)_: Ама че гадост! Не ти дават да си поемеш дъх. _(Тръгва, спъва се в Пушкин и пада.)_ Я виж ти, май че съм се спънал в Пушкин!
	__Пушкин__ _(изправя се)_: И минута спокойствие няма! _(Тръгва, спъва се в Гогол и пада.)_ По дяволите! Че това е пак Гогол!
	__Гогол__ _(изправя се)_: Вечно и във всичко пречки! _(Тръгва, спъва се в Пушкин и пада.)_ Ама че гадост! И пак тоя Пушкин!
	__Пушкин__ _(изправя се)_: Това е хулиганство! Нагло хулиганство! _(Тръгва, спъва се в Гогол и пада.)_ По дяволите! Пак тоя Гогол!
	__Гогол__ _(изправя се)_: Това вече е пълна гавра! _(Тръгва, спъва се в Пушкин и пада.)_ Пак в Пушкин!
	__Пушкин__ _(изправя се)_: По дяволите! Ама това наистина е дяволска работа! _(Тръгва, спъва се в Гогол и пада.)_ В Гогол!
	__Гогол__ _(изправя се)_: Гадост! _(Тръгва, спъва се в Пушкин и пада)_. В Пушкин!
	__Пушкин__ _(изправя се)_: Дявол да го вземе! _(Тръгва, спъва се в Гогол и пада зад кулисите.)_ В Гогол!
	__Гогол__ _(изправя се)_: Гадост! _(Скрива се зад кулисите.)_
	_Зад сцената се чува гласът на Гогол_: „В Пушкин!“
N	Завеса

@@	20 февруари 1934 година
