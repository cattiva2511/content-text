P>
	Да кажем, свойто ти си вече казал
	и си преминал своята черта,
	но с теб са твоят опит, твоят разум
	и докато си тръгнеш от света,

	и твоят влак додето се отправи,
	връз листите на миналите дни
	ти имаш време да внесеш поправки,
	следи да позамажеш и вини

	и закъсняла, зла самозащита
	тук-там да сложиш смисъл по-дълбок…
	Но не! И скачаш в гордост неприкрита –
	от тая сладост да ни пази бог!

	Не, по-добре да паднем ний без слава
	сред път във някой непосилен час!
	Без нас отлично те ще се оправят,
	по-малко ще излъжат те от нас.

@@	1969
P$
