	— Пийте оцет, господа — рече Шуев.
	Никой не реагира.
	— Господа! — повиши глас Шуев. — Предлагам ви да пиете оцет!
	От креслото се надигна Макаронов и каза:
	— Приветствам идеята на Шуев. Хайде да пием оцет.
	Растопякин каза:
	— Аз не ща да пия оцет.
	Настъпи мълчание и всички погледнаха към Шуев. Шуев седеше с каменна физиономия. Не беше ясно какво си мисли.
	Минаха три минути. Сучков се изкашля в шепа. Ривин се почеса по устата. Калтаев си поправи вратовръзката. Макаронов си помръдна ушите и носа. А Растопякин, излегнат в креслото, гледаше уж равнодушно в камината.
	Изтекоха още седем-осем минути.
	Ривин стана и излезе от стаята на пръсти.
	Калтаев го сподири с поглед.
	Щом Ривин затвори вратата след себе си, Шуев каза:
	— Така. Бунтовникът си отиде. Да върви по дяволите.
	Всички се спогледаха учудено, а Растопякин вдигна глава и се втренчи в Шуев.
	Шуев каза строго:
	— Който се бунтува, е негодник!
	Сучков предпазливо, под масата, сви рамене.
	— Що се отнася до оцета, аз съм за — тихо каза Макаронов и погледна Шуев с очакване.
	Растопякин изхълца, смути се и почервеня като момиче.
	— Смърт на бунтовниците! — изрева Сучков и оголи почернелите си зъби.
