	Пронин каза:
	— Имате много хубави чорапи.
	Ирина Мозер попита:
	— Харесват ли ви чорапите ми?
	Пронин рече:
	— О, да. Много — и ги пипна с ръка.
	Ирина го попита:
	— И защо ви харесват?
	Пронин отвърна:
	— Толкова са гладки.
	Ирина повдигна полата си:
	— Виждате ли колко са високи?
	Пронин каза:
	— Ох, да, да.
	Ирина отбеляза:
	— Но ей тук свършват. И нагоре е само гол крак.
	— И то какъв крак! — каза Пронин.
	— Много са ми дебели краката — рече Ирина. — Доста съм пълна в бедрата.
	— Я да видя — заинтересува се Пронин.
	— Не може — отвърна Ирина. — Нямам кюлоти.
	Пронин се смъкна на колене пред нея.
	Ирина попита:
	— И защо коленичите?
	Пронин целуна крака й малко над чорапа и каза:
	— Затова.
	Ирина рече:
	— Защо ми вдигате полата? Нали ви казах, че съм без кюлоти.
	Но въпреки това Пронин й вдигна полата и каза:
	— Няма нищо, няма нищо.
	— Как така да няма нищо? — попита Ирина.
	В този момент обаче някой почука на вратата. Ирина бързо си пусна полата надолу, а Пронин се изправи и отиде до прозореца.
	— Кой е? — попита Ирина.
	— Отворете — каза остър глас.
	Ирина отвори вратата и в стаята влезе човек с черно палто и с високи ботуши. След него нахълтаха двама военни с нисък чин и с винтовки в ръце, а след тях и портиерът. Нисшите чинове спряха до вратата, а човекът с черното палто се приближи до Ирина Мозер и попита:
	— Фамилията ви?
	— Мозер — каза Ирина.
	— А вашата? — обърна се към Пронин човекът с черното палто.
	Пронин отвърна:
	— Казвам се Пронин.
	— Имате ли оръжие? — попита човекът с черното палто.
	— Не — рече Пронин.
	— Седнете тук — нареди човекът с черното палто и посочи на Пронин стола.
	Пронин седна.
	— А вие — каза човекът с черното палто на Ирина — облечете палтото си. Ще се наложи да ни придружите.
	— Къде? Защо? — попита Ирина.
	Човекът в черното палто не отговори.
	— Трябва да се преоблека — рече Ирина.
	— Не — каза човекът с черното палто.
	— Но все пак трябва да си облека още нещо — настоя Ирина.
	— Не — каза човекът с черното палто.
	Ирина мълчаливо си облече кожуха.
	— Сбогом — рече тя на Пронин.
	— Разговорите са забранени — каза човекът с черното палто.
	— Аз да дойда ли с вас? — попита Пронин.
	— Да — каза човекът с черното палто. — Обличайте се.
	Пронин стана, взе си палтото и шапката от закачалката, облече се и рече:
	— Е, аз съм готов.
	— Да вървим — каза човекът с черното палто.
	Нисшите чинове и портиерът зачаткаха с подметки. Всички излязоха в коридора. Човекът с черното палто заключи вратата на Иринината стая и я запечата с два кафяви печата.
	— Хайде на улицата — каза той.
	И всички излязоха от квартирата, като затръшнаха с все сила външната врата.

@@	12 октомври 1940 година
