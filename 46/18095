	Веднъж Антонина Алексеевна удари мъжа си със служебния печат и омаза челото му с печатарско мастило.
	Дълбоко оскърбеният Пьотър Леонидович, мъжът на Антонина Алексеевна, се заключи в банята и никого не пускаше вътре.
	Но наемателите на комуналната квартира, които изпитваха остра нужда да влязат там, където беше Пьотър Леонидович, решиха да разбият заключената врата.
	Като видя, че работата му е спукана, Пьотър Леонидович напусна банята, прибра се в стаята си и легна на кревата.
	Но Антонина Алексеевна беше решена да преследва мъжа си докрай. Накъса хартия на малки парченца и посипа с тях легналия на кревата Пьотър Леонидович…
	Вбесеният Пьотър Леонидович изхвърча в коридора и започна да дере тапетите.
	Наемателите се скупчиха около него и като видяха какви ги върши нещастният Пьотър Леонидович, се нахвърлиха отгоре му и му скъсаха жилетката.
	Пьотър Леонидович се спусна към домоуправителя.
	В това време Антонина Алексеевна се съблече гола и се скри в един сандък.
	След десет минути Пьотър Леонидович се върна заедно с домоуправителя.
	Като не откриха жената в стаята, домоуправителят и Пьотър Леонидович решиха да се възползват от свободния терен и да си пийнат водчица. Пьотър Леонидович се нагърби със задачата да достави пиенето от магазина на ъгъла.
	Тъкмо излезе, и Антонина Алексеевна се измъкна от сандъка и се появи чисто гола пред домоуправителя.
	Потресеният домоуправител скочи от стола и се втурна към прозореца, но като видя яката снага на младата двайсет и шест годишна жена, изпадна в див възторг.
	В този момент Пьотър Леонидович се върна с литър водка.
	Като видя какво се върши в собствената му стая, Пьотър Леонидович сбърчи вежди.
	Но съпругата му Антонина Алексеевна му показа служебния печат и той начаса се успокои.
	Антонина Алексеевна изяви желание да вземе участие в разпивката, но непременно чисто гола, и при това седнала връз масата, а там, както се предполагаше, щяха да сложат и мезе за водката.
	Мъжете седнаха на столовете, Антонина Алексеевна седна на масата и гуляят започна.
	Не може да се приеме за хигиенично гола млада жена да седи на маса, на която се яде. При това Антонина Алексеевна беше доста пълна и не особено чистоплътна жена, тъй че се получи дявол знае какво.
	Скоро обаче всички се напиха и заспаха: мъжете на пода, а Антонина Алексеевна на масата.
	И в комуналната квартира се въдвори тишина.

@@	22 януари 1935 година
