P>
	До него бях застанал.
	Той се молеше.
	Надзърнах във очите му случайно
	и стори ми се, че видях небето
	във цялата му красота безмълвна…
	И дълго аз, отбилият се в храма,
	за да намеря бързо, мигновено
	забвение в молитвата припряна,
	не можех да отвърна ласкав поглед
	от чудните, сияещи очи…

	И изведнъж, на улицата вече,
	сред тълпата бързаща и шумна,
	повярва изтерзаната душа –
	светът със чудеса ще се изпълни
	и мъртвите сърца не ще престанат
	на Твоя глас, Иисусе, да откликват,
	докато в жадните очи на скитника
	не потъмнее светлината Твоя,
	запалена от неизказаната святост.
P$
