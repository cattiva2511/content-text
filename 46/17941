P>
	Пак листа позлатени летят
	и засипват земята ни стара.
	И кубета църковни блестят,
	съхранили свещената вяра.

	Те опазват под ясния свод
	и към бъдни столетия носят
	мисълта ни за вечен живот,
	нерешени в душите въпроси.

	По стената старинна –
	с листа,
	полетели високо над клена –
	аз пристъпвам, а сякаш летя
	към горичката отдалечена.

	А небето над мене тежи
	по-тревожно,
	мъгливо,
	разлято.
	… Сякаш бели безплътни души,
	падат сухи листа по земята.
P$
