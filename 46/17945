P>
	Ще се върна при теб, мой самотен баща,
	пролетта щом разлисти гората,
	размразени реки щом се втурнат в степта
	и запее скорец сред листата.

	Стара шума в дворовете с теб ще горим
	и от залеза пушекът златен ще става.
	И градината заедно ще засадим.
	И оградата пак ще поправим.

	Ще пристигна в селцето ни не като гост,
	в този край гост не мога да бъда.
	Наследил съм от тебе селяшката кост
	и душа — като кремъка твърда.

	Затова и на всичко до днес издържах,
	несломен от злините в живота:
	мрачни шахти, вини и съмнения в грях
	кръстопът на доброто и злото.

	Ти си спомняш и друго — война връхлетя.
	Хляб оскъден… Студено олово.
	… Ще се върна при теб, мой самотен баща,
	само слънце да грейне отново.

	Само пролет да дойде по родния край,
	задимят ли върбите при моста
	като жълти пространства в полята през май –
	с твоя внук ще пристигнем на гости.

	По небето високо звезди ще блестят,
	ще почукват в прозорчето клони…
	Но боли, че годините бързо летят
	и че зима ни чака зад склона;

	че в човешката зрелост по-често звъни
	неизбежният час за раздяла,
	че един от прекрасните слънчеви дни
	на живота ще бъде прощален.
P$
