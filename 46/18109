	Сенка чукна Федка по мутрата и се скри под скрина.
	Федка го измъкна с ръжена и му откъсна дясното ухо.
	Сенка се изтръгна от ръцете на Федка и се спусна към съседите с откъснатото ухо.
	Но Федка догони Сенка и го цапна със захарницата по главата.
	Сенка падна и май че умря.
	Тогава Федка си натъпка нещата в куфара и замина за Владивосток.

	Във Владивосток Федка стана шивач: всъщност не стана точно шивач, защото шиеше само дамско бельо: предимно гащи и сутиени. Дамите не се притесняваха от Федка, направо си вдигаха полите и той им вземаше мярка.
	Нагледа се, както се казва, на какво ли не.

	Федка е мръсна личност.
	Федка е убиецът на Сенка.
	Федка е сладострастник.
	Федка е лаком, защото всяка вечер изяжда по дванайсет кюфтета. Отгледа си такова шкембе, че си уши корсет и започна да си го носи.
	Федка е човек без съвест: грабеше парите на децата по улицата, слагаше крак на старците и плашеше бабите, като замахваше към тях, а когато уплашената баба се дръпваше встрани, Федка се правеше, че си е вдигнал ръката само да си почеше главата.

	Всичко приключи с това, че Николай се приближи до Федка, прасна го по мутрата и се скри под скрина.
	Федка обаче измъкна Николай с ръжена и му разкъса устата.
	С разкъсана уста Николай се спусна към съседите, но Федка го догони и го удари с халба за бира. Николай падна и умря.
	А Федка си събра нещата и напусна Владивосток.

@@	21 ноември 1937 година
