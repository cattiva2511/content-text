	Веднъж някакъв човек скочи от трамвая, но толкова тромаво, че попадна под автомобил.
	Уличното движение спря и един милиционер се захвана да изяснява как е станало това нещастие.
	Шофьорът дълго му обясняваше, сочейки с пръст предните колела на автомобила.
	Милиционерът попипа колелата и записа нещо в тефтерчето си.
	Наоколо се събра доста многобройна тълпа.
	Някакъв гражданин с мътни очи през цялото време падаше от крайпътния камък.
	Една дама непрекъснато фиксираше друга дама, а тя от своя страна все зяпаше първата дама.
	След това тълпата се разпръсна и уличното движение се възстанови.
	Само гражданинът с мътните очи още дълго се катереше и падаше от крайпътния камък, но най-после и той прекрати това свое занимание.
	В това време някакъв човек, нарамил току-що купен, както се виждаше, стол, падна под трамвая.
	Милиционерът цъфна отново, пак се събра тълпа и уличното движение спря, а гражданинът с мътните очи пак започна да пада от крайпътния камък.
	Е, после всичко отново се оправи, а Иван Семьонович Карпов дори се отби в гостилницата.

@@	10 януари 1935 година
