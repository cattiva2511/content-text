	Иван Андреевич Редкин се беше родил точно преди 56 години. Сега той е такава знаменитост, че няма нужда да обяснявам кой е и какъв е. Само като си помислиш какво е успял да направи този човек за петдесет и шест години! Да, геният е шило — в торба не стои.
	Като се сети за рождения си ден, Иван Андреевич Редкин купи кутия шпроти и я скри в чекмеджето на бюрото си.
	— Прекалено съм известен, за да разчитам, че никой няма да се сети да ме поздрави — каза си Редкин. — Който и да дойде, ще го почерпя с шпроти.
	Иван Андреевич седна на дивана и зачака.
	В осем часа вечерта се позвъни и Редкин се спусна да отвори външната врата. Но като дотича по коридора до банята, Редкин разбра, че е сбъркал посоката, и зави към антрето. Но като стигна до антрето, Редкин не можа да съобрази защо се е оказал там, и бавно, влачейки нозе, се помъкна към стаята си.

@@	(1935–1937)
