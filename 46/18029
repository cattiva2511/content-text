	Бобров си вървеше по пътя и разсъждаваше: защо, като сипеш в супата пясък, супата става безвкусна.
	Не щеш ли, гледа: на пътя седи момиченце, държи в ръце червей и плаче, та се къса.
	— Защо плачеш? — попита Бобров момиченцето.
	— Не плача, а пея — обясни то.
	— И защо пееш така? — попита Бобров.
	— За да му е весело на червея — рече момиченцето. — А аз се казвам Наташа.
	— Така значи? — почуди се Бобров.
	— Да, точно така — отвърна момиченцето. — Довиждане!
	После пъргаво се изправи, качи се на велосипеда си и отпраши.
	— Толкова мъничка, а вече кара велосипед — помисли си Бобров.

@@	(1930 година)
