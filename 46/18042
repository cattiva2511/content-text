	Когато съпругата замине някъде сама, мъжът й се върти из стаята и място не може да си намери.
	Ноктите му порастват страшно, главата му се тресе, а лицето му се покрива с дребни черни точки.
	Квартирантите успокояват изоставения и го хранят със свинска пача. Но напуснатият мъж губи апетит и пие предимно гол чай.
	А в това време жена му се къпе в езеро и случайно закача с крак коренище под водата. Изпод коренището се подава щука и ухапва жената за петата. Жената с писък изскача от водата и се затичва към къщи. А насреща й — дъщерята на хазяите. Жената й показва ранения си крак и я моли да го превърже.
	Вечерта съпругата пише писмо на мъжа си и подробно описва злополуката.
	Мъжът прочита писмото и го обхваща толкова силно вълнение, че изпуска чашата с вода, която пада на пода и се счупва.
	Мъжът събира парчетата и си порязва ръката.
	След като превързва ранения си пръст, мъжът сяда да пише писмо на жена си. После излиза на улицата, за да го пусне в пощенската кутия.
	Но на улицата мъжът намира кутия от цигари, а в кутията има 30 000 рубли.
	Мъжът спешно привиква с писмо жена си и двамата си заживяват щастливо.

@@	1935 година
