N	Шест души тръгнаха на лов, а се върнаха само четирима.
N	Двама не се върнаха.
N	Окнов, Козлов, Стрючков и Мотилков се прибраха вкъщи благополучно, а Широков и Каблуков загинаха по време на лова.
N	На другия ден Окнов беше разстроен и дори не му се говореше. Козлов го следваше неотстъпно и му досаждаше с разни въпроси, с което вбеси Окнов до краен предел.

	__Козлов__: Пуши ли ти се?
	__Окнов__: Не.
	__Козлов__: Искаш ли да ти донеса онова?
	__Окнов__: Не.
	__Козлов__: А не искаш ли да ти разкажа нещо смешно?
	__Окнов__: Не.
	__Козлов__: Не искаш ли да пийнеш нещо? Ето тука имам чай с коняк.
	__Окнов__: Не ти ли стига, че те ударих по тила с този камък, ами искаш и крака да ти откъсна.
	__Стрючков__ и __Мотилков__: Какво правите? Какво правите?
	__Козлов__: Вдигнете ме от земята.
	__Мотилков__: Не се тревожи, раната ще зарасне.
	__Козлов__: Къде е Окнов?
	__Окнов__ _(изскубва крака на Козлов)_: Тук съм, тук съм, ето ме!!
	__Козлов__: Ох, майчице!
	__Стрючков__ и __Мотилков__: Ама той май че наистина му откъсна крака!
	__Окнов__: Откъснах го и го хвърлих ей там!
	__Стрючков__: Това е злодеяние!
	__Окнов__: Какво-о?
	__Стрючков__: … ание…
	__Окнов__: Какво-о?
	__Стрючков__: Ни… ни… нищо.
	__Козлов__: И как ще стигна до вкъщи?
	__Мотилков__: Не се тревожи, ще ти направим дървен крак.
	__Стрючков__: Можеш ли да стоиш на един крак?
	__Козлов__: Мога, но не особено.
	__Стрючков__: Е, ние ще те подкрепяме.
	__Окнов__: Пуснете ме при него!
	__Стрючков__: Не, не, по-добре си върви!
	__Окнов__: Не, пуснете ме!. Пуснете ме!… Пускай… Ей това исках да направя!
	__Стрючков__ и __Мотилков__: Какъв ужас!
	__Окнов__: Ха-ха-ха!
	__Мотилков__: А къде е Козлов?
	__Стрючков__: Изпълзя в храстите!
	__Мотилков__: Козлов, тука ли си?
	__Козлов__: (Шаша)…!
	__Мотилков__: Ето докъде стигна!
	__Стрючков__: Какво да правим с него?
	__Мотилков__: Вече нищо не може да се направи. Според мен трябва просто да го удушим. Козлов! Ей, Козлов! Чуваш ли ме?
	__Козлов__: Ох, чувам, но слабо.
	__Мотилков__: Не се вълнувай, братле. Сега ще те удушим. Чакай!… Ето… ето… ето.
	__Стрючков__: Още малко насам! А така, а така! Оп-пала! Насам… Уф, свърши се!
	__Мотилков__: Край!
	__Окнов__: Господи, помилуй!
