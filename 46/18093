	— Ей ти, я не крякай много! — рече Пакин на Ракукин.
	Ракукин смръщи нос и погледна мрачно Пакин.
	— Какво зяпаш? Не ме ли позна? — попита Пакин.
	Ракукин подъвка устната си, завъртя се възмутено с въртящото се кресло и се загледа в друга посока. Пакин забарабани с пръсти по коляното си и каза:
	— Ама че глупак! Няма да е зле да го хлопне човек с някоя пръчка по тила.
	Ракукин се изправи и понечи да излезе от стаята, но Пакин скочи светкавично, догони Ракукин и възкликна:
	— Я чакай! Къде тръгна? По-добре седни, че да ти покажа туй-онуй.
	Ракукин се закова на място и недоверчиво впери поглед в Пакин.
	— Какво, не вярваш ли? — попита Пакин.
	— Вярвам — рече Ракукин.
	— Сядай тогава обратно, в ей това кресло.
	И Ракукин пак се сви във въртящото се кресло.
	— Ето на — каза Пакин, — какво седиш в креслото като глупак?
	Ракукин размърда крака и запремигва.
	— Не мигай — каза Пакин.
	Ракукин престана да мига, накокошини се и главата му потъна в раменете.
	— Изправи се, де — каза Пакин.
	Ракукин, все така прегърбен, изпъчи корем и протегна врат.
	— Ох — рече Пакин, — така бих те цапнал по муцуната!
	Ракукин изхълца, наду бузи и после внимателно издиша през носа.
	— Я не се прави на важен! — нареди Пакин.
	Ракукин изпъна врат още повече и пак замига бързо-бързо.
	Пакин каза:
	— Ако ти, Ракукин, още сега не престанеш да мигаш, ще те ритна в гърдите!
	За да не мига, Ракукин изкриви челюст, още повече изпъна врат и отметна глава назад.
	— Уф, колко си отвратителен — каза Пакин. — Мутрата ти е като на кокошка, шията — синя, просто отврат!
	В това време главата на Ракукин се отмяташе все по-назад и по-назад и най-после, останала без сили, се обори на гърба му.
	— Що за дяволия! — възкликна Пакин. — Тоя пък фокус какъв е?
	Ако човек погледнеше Ракукин от мястото на Пакин, би могъл да си помисли, че Ракукин е съвсем без глава. Адамовата ябълка на Ракукин стърчеше нагоре. Човек неволно можеше да си помисли, че това е нос.
	— Ей, Ракукин! — подвикна Пакин.
	Ракукин мълчеше.
	— Ракукин! — повтори Пакин.
	Ракукин не отговаряше и продължаваше да седи, без да мръдне.
	— Така — каза Пакин. — Свърши се с Ракукин.
	Пакин се прекръсти и излезе на пръсти от стаята.
	След около четиринайсет минути от тялото на Ракукин изпълзя една малка душа и злобно погледна към мястото, където доскоро седеше Пакин. Но в този момент зад бюфета се показа високата фигура на ангела на смъртта и като хвана за ръка Ракукиновата душа, я поведе нанякъде направо през къщите и стените. Ракукиновата душа подтичваше след ангела на смъртта, като злобно се оглеждаше. Но ето че ангелът на смъртта ускори крачка и Ракукиновата душа се стопи нейде зад завоя, като непрекъснато подскачаше и се препъваше.
