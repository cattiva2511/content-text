	__Ермолаев__: Ходих у Блинов и той ми показа силата си. Никога не съм виждал подобно нещо. Това е животинска сила! Уплаших се. Блинов повдигна писалището, разлюля го и го запрати на около четири метра.
	__Докторът__: Би било интересно да изследваме това явление. Науката познава подобни факти, но причините за тях са загадка. Откъде се взема такава мускулна сила, това учените още не знаят. Запознайте ме с Блинов: ще му дам изследователско хапче.
	__Ермолаев__: И какво хапче смятате да му дадете?
	__Докторът__: Какво хапче? Никакво хапче не смятам да му давам.
	__Ермолаев__: Но нали току-що казахте, че възнамерявате да му дадете хапче.
	__Докторът__: Не, не, нещо бъркате. Не съм говорил за хапче.
	__Ермолаев__: А, не, извинете ме, но с ушите си чух да казвате за хапчето.
	__Докторът__: Не.
	__Ермолаев__: Какво не?
	__Докторът__: Не съм казвал.
	__Ермолаев__: Кой не е казвал?
	__Докторът__: Вие не сте казвали.
	__Ермолаев__: Какво не съм казвал?
	__Докторът__: Според мен вие прикривате нещо.
	__Ермолаев__: Нищо не разбирам. И какво прикривам?
	__Докторът__: Речта ви е много характерна. Гълтате думите, не довършвате започнатата мисъл, бързате и заеквате.
	__Ермолаев__: Кога пък съм заеквал? Говоря си най-нормално.
	__Докторът__: И в това ви е грешката. Виждате ли? Дори започват да ви избиват червени петна от напрежение. Още ли не са ви изстинали ръцете?
	__Ермолаев__: Не. Че защо?
	__Докторът__: Така. Това е мое предположение. Струва ми се, че вече дори дишате с усилие. По-добре седнете, че иначе може да паднете. Ха така. Сега си починете.
	__Ермолаев__: Но защо е всичко това?
	__Докторът__: Шшт. Не си напрягайте гласните струни. Сега ще се опитам да облекча състоянието ви.
	__Ермолаев__: Докторе! Плашите ме.
	__Докторът__: Мили приятелю! Искам да ви помогна. Вземете това. Гълтайте.
	__Ермолаев__: Ох! Тфу! Ама че отвратителен вкус! Какво ми дадохте?
	__Докторът__: Нищо, нищо. Успокойте се. Това е проверено средство.
	__Ермолаев__: Горещо ми е и всичко ми се вижда зелено.
	__Докторът__: Да, да, мили приятелю, сега ще умрете.
	__Ермолаев__: Какво говорите! Докторе! Ох, не мога! Докторе! Какво ми дадохте? Ох, докторе!
	__Докторът__: Току-що погълнахте изследователско хапче.
	__Ермолаев__: Спасете ме. Ох. Спасете ме. Ох. Не мога да дишам. Ох. Спас… Да дишам…
	__Докторът__: Млъкна. И не диша. Значи вече умря. Умря, без да намери отговор на въпросите си на тази земя. Да, ние, лекарите, сме длъжни да изследваме всестранно това явление смъртта.

@@	21 юни 1937 година
