P>
	Посвещавам по име, защото едва ли ще те
	затормозят и в гроба — от мен, анонимника вечен,
	както бях и преди, затова, че разбираме: те
	изчегъртват и камък; и още, че твърде далече
	се намирам — не се разпознават оттам гласове
	на жаргона езопов в страната възглуха и яка;
	в нея опипом траектория своя си взе —
	посред космос на злобни цезарчета и вряскащи свраки.
	Посвещавам на теб — светъл син на кондукторша и
	Свети дух ли, дъжда ли — въобще — неизвестен бащата;
	похитител на книги и автор, комуто дължим
	най-прекрасната ода за Пушкин — на Н.Н. в краката;
	слововержец, лъжец, тарикат и сълзлива ламя —
	ти обичаше Енгр, асфоделии, градския вятър;
	впит в ботуша бе вечно като белозъба змия —
	ти — сърце на самотник и тяло на много обятия.
	Почини си сега, със земята завит като с шал,
	като с шал оренбургски — ти — скитнико луд и неспирен.
	Ти летя из живота като по цветята — пчела,
	и замръзна сред Третия Рим като малък съсирек.
	Може даже да няма към нищото друга врата.
	Като стар безпризорник ти друга не би и поискал.
	И когато с палтото си вехто пое към смъртта,
	се разбра, че без него отдавна да бе се разплискал.
	И напразно поглежда за драхма към тебе Харон,
	а и някой там горе напразно тръби и ридае.
	Аз ти пращам накрая дълбок, анонимен поклон,
	откъде — неизвестно. А ти и не искаш да знаеш.
P$
