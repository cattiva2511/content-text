	Пушков каза:
	— Жената е стан на любовта.
	И мигом получи един по мутрата.
	— За какво? — попита Пушков.
	Но тъй като не получи отговор, продължи:
	— Смятам, че към жената трябва да се подхожда отдолу. Жените обичат това и само се правят, че не го обичат.
	Пак цапнаха Пушков по мутрата.
	— Ама на какво прилича това, другари! Щом е така, хич няма и да говоря — каза Пушков.
	Но след като изчака четвърт минута, продължи:
	— Жената е устроена така, че цялата е мека и влажна.
	Но тук пак го цапнаха по мутрата. Пушков се направи, че не е забелязал, и продължи:
	— Ако подушиш жената…
	Но толкова силно го праснаха по мутрата, че той се хвана за бузата и каза:
	— Другари, абсолютно невъзможно е да се изнася лекция при тези условия. Ако това се повтори още веднъж, ще млъкна.
	Изчака четвърт минута и продължи:
	— Докъде стигнахме? А, да! Та така. Жената обича да се гледа. Сяда пред огледалото чисто гола…
	При тези думи Пушков пак получи един по мутрата.
	— Гола — повтори Пушков.
	Бух! — праснаха го по мутрата.
	— Гола! — викна Пушков.
	Бух! — праснаха го по мутрата.
	— Гола! Гола жена! Гола женичка! — дуднеше Пушков.
	Бух! Бух! Бух! — удряха го по мутрата.
	— Гола жена с черпак в ръце! — викаше Пушков.
	Бух! Бух! — сипеха се ударите върху му.
	— Върти си опашката! — крещеше Пушков, като се мъчеше да се предпази от ударите — Гола монахиня!
	Но в този момент го удариха толкова силно, че той загуби съзнание и рухна като покосен на пода.

@@	12 октомври 1940 година
