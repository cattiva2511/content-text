	Андрей Андреевич Мясов си купи от пазара фитил и го помъкна към къщи.
	По пътя Андрей Андреевич загуби фитила и се отби в един магазин да си купи сто и петдесет грама полтавски салам. После се отби и в млекарницата, купи си бутилка кефир, след туй изпи чашка квас на един павилион и се нареди на опашка за вестник. Опашката беше доста дълга и Андрей Андреевич вися на нея не по-малко от двайсетина минути, но когато редът му най-сетне дойде, вестниците свършиха току под носа му.
	Андрей Андреевич се зачуди какво да предприеме, постоя, постоя и накрая тръгна да се прибира, но по пътя загуби кефира и се отби в хлебарницата, купи си френска франзела, но загуби полтавския салам.
	Тогава Андрей Андреевич пое директно към къщи, но по пътя падна, загуби френската франзела и си счупи пенснето.
	Андрей Андреевич се прибра вбесен и веднага си легна, но дълго не можа да заспи, а когато заспа, му се присъни, че си е загубил четката за зъби и си човърка зъбите с някакъв свещник.
