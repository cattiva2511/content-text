P>
	Векове и епохи летят, но имало неподвижно време
	на шест хиляди метра, в безмълвните ледени висоти.
	Броди под облаците самотно и странно племе.
	Нашето минало броди — дива орда с човешки черти.

	Нещо смътно към нашите селища все ги примамва,
	гледат ни отдалече — погледът натежал.
	Може би — знаем ли? — в тъмните мозъци пламва
	мъка по братята, пронизителна жал?…

	И през юли под облаците е мразовито,
	вятър под пропасти, огнени шипове лед.
	Дълги ръчища провесил, с походка превита,
	от пещерата излиза загадъчен силует.

	Върху камъка той застива — отломък от други ери.
	Гледа смръщен в небето самолетния бяг.
	Малкото тихо скимти — жално гласчето трепери,
	в ужас пред „дракона“, крие се в преспата сняг.

	С рев ТУ — 104 зад облаците се скрива.
	Вятърът също така реве, в същия този пещерен век…
	Колко чудеса по света, колко загадки извират!
	Дълго подир самолета се взира един снежен човек…

	Чудото нас ни привлича — така е било отдавна,
	всеки, капка макар, има в жилите поетична кръв.
	Много искам в снежния човек да повярвам,
	много — дори и да няма такъв…
P$
