	Бибиков се изкатери на планината, замисли се и слезе от планината. Чеченците го вдигнаха и пак го качиха на планината. Бибиков им благодари и пак се спусна по склона. След миг го изгубиха от поглед.
	След туй на планината се изкачи Аугенапфел, огледа се наоколо с бинокъла и видя някакъв конник.
	— Ей! — развика се Аугенапфел. — Има ли наблизо духан*?
	[* Селска кръчма в Кавказ. — Бел.прев.]
	Конникът се скри зад планината, после се показа зад храстите, след туй се скри зад храстите, после изникна в долината, после се скри зад склона, после отново се показа и приближи до Аугенапфел.
	— Има ли наблизо духан? — повтори въпроса си Аугенапфел.
	Конникът посочи ушите и устата си.
	— Да не си глухоням? — попита Аугенапфел.
	Конникът се почеса по тила и посочи корема си.
	— Какво има? — попита Аугенапфел.
	Конникът извади от джоба си дървена ябълка и отхапа половината.
	От това на Аугенапфел съвсем му призля и той заотстъпва назад.
	А конникът си изу ботушите и като викна:
	— Хал-галай!
	Аугенапфел отскочи встрани и се изтъркаля по склона.
	В това време Бибиков, паднал повторно по нанадолнището още преди Аугенапфел, дойде на себе си и започна да се надига на четири крака.
	И не щеш ли, усеща, че някой пада отгоре му. Бибиков изпълзя встрани, погледна от там и гледа: там лежи някакъв гражданин с карирани панталони. Бибиков седна на един камък и застина в очакване.
	А гражданинът с карирани панталони лежа, без да помръдне, четири часа, след което надигна глава и попита неизвестно кого:
	— Чий е този духан?
	— Какъв ти там духан! Това не е духан? — отвърна Бибиков.
	— А вие кой сте? — рече човекът с карираните панталони.
	— Аз съм алпинистът Бибиков. А вие кой сте?
	— Аз съм алпинистът Аугенапфел.
	Така Бибиков и Аугенапфел се запознаха.

@@	1–2 септември 1936 година
