P>
	Има празник в града: тръбят фанфари,
	бърза, тълпи се народ –
	иде кралят ни, кривоногият, старият,
	гол като в баня, но горд.
	Той е гледка и смешна, и жалка,
	не помага високият сан.
	Люшка коремът си, цял барабан,
	тънки крачета — барабанни палки.
	Но повтаря му цялата свита:
	— Що за камзол! Колко фино ушито! –
	Младичка фройлина, ангелски тъпа,
	все се възторгва от сухото дупе:
	— Що за изящнички панталони! –
	тя умилено повтаря с поклони.
	А маршалът — като луна глава плешива –
	„дантели брабантски“ разхвалва живо.
	Неуморна е мадригалната свита:
	— Прелестно! Мило! Фино ушито! –
	Помазаникът божи (иди разбери!),
	както го майка родила, върви…
	Мили деца, не мислете обаче,
	че светът е такъв и, значи –
	разните идиоти и подлеци
	възвеличаваме за мъдреци,
	че поети зовем епигоните кални
	(и при това ги зовем „епохални“),
	че пример за вярност наричаме Юда –
	няма в живота подобно чудо.
	Не допускайте, значи, дечица мили,
	че съществуват реални сили,
	дето ни карат, добре или зле,
	да възхваляваме голи крале.
P$
