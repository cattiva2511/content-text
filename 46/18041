	Случи ми се нещо невероятно: изведнъж забравих, кое число върви първо — 7 или 8?
	Отидох при съседите да ги питам какво мислят по този въпрос.
	И какво беше учудването ни, когато внезапно установиха, че и те не могат да си спомнят реда на броене. Помнеха 1, 2, 3, 4, 5 и 6, а по-нататък бяха забравили.
	Тръгнахме всички заедно към големия гастроном на ъгъла на „Знаменска“ и „Басейнова“ и казахме на касиерката за нашата главоблъсканица. Касиерката се усмихна тъжно, изплези езиче и като смръщи леко носле, рече:
	— Според мен седем е след осем в случаите, когато осем е след седем.
	Благодарихме на касиерката и радостно изскочихме от магазина. Но като вникнахме в думите й, пак изпаднахме в униние, понеже ни се сториха лишени от какъвто и да било смисъл.
	Какво да сторим? Отидохме в Лятната градина и започнахме да броим дърветата. Като стигнахме до шестото, запънахме и започнахме да спорим: според едни следваше 7, а според други — 8.
	Кой знае колко дълго щяхме да спорим, но за щастие някакво хлапе се изтърси от пейката и си счупи челюстта. Това ни отвлече вниманието от спора.
	А след туй се разотидохме по къщите.

@@	12 ноември 1935 година
