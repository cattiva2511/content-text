N	Алеята с красиво подстригани дървета изобразява райска градина. В средата са Дървото на живота и Дървото за Познанието на Доброто и Злото. Вдясно зад тях е църквата.

	__Figura__ _(сочи с ръка към дървото и казва)_: Това е Дървото на Познанието за Доброто и Злото. Яжте плодове от другите дървета, но от това дърво не яжте. (Влиза в църквата.)
	__Адам__ _(сочи с ръка към дървото)_: Това е Дървото на Познанието за Доброто и Злото. От другите дървета ще ядем плодове, но от това дърво няма да ядем. Ти, Ева, ме чакай тук, отивам да набера малини. (Излиза.)
	__Ева__: Това е Дървото на Познанието за Доброто и Злото. Адам ми забрани да ям плодове от това дърво. Интересно какви ли са на вкус?

N	Иззад дървото се появява Майстора Леонардо.

	__Майстор Леонардо__: Ева! Ето че дойдох при тебе.
	__Ева__: Кажи ми защо, Майстор Леонардо?
	__Майстор Леонардо__. Ти си толкова красива, белотела и едрогърда. Ще се грижа за теб.
	__Ева__: Дай, Боже, да е така.
	__Майстор Леонардо__: Знаеш ли, Ева, обичам те.
	__Ева__: Че откъде да зная какво е това?
	__Майстор Леонардо__: Да не би да не знаеш?
	__Ева__: А откъде да знам?
	__Майстор Леонардо__: Ти ме учудваш.
	__Ева__: Ох, виж колко смешно е яхнал фазанът фазанката!
	__Майстор Леонардо__: Ами точно за това говорим.
	__Ева__: Как така за това?
	__Майстор Леонардо__: За любовта.
	__Ева__: Ами тогава тя е много смешно нещо. Ти какво? Да не искаш и ти да ме яхнеш?
	__Майстор Леонардо__: Да, искам. Само че не го казвай на Адам.
	__Ева__: Не, няма да му кажа.
	__Майстор Леонардо__: Както виждам, и тебе си те бива.
	__Ева__: Да, оправна жена съм.
	__Майстор Леонардо__: А ти обичаш ли ме?
	__Ева__: Нямам нищо против да те яхна и да ме разкараш из парка.
	__Майстор Леонардо__: Сядай на раменете ми.

N	Ева яхва Майстор Леонардо и той скача с нея из парка.
N	Влиза Адам с каскет, пълен с малини, в ръце.

	__Адам__: Ева! Къде си? Искаш ли малини? Ева! Къде ли е отишла? Ще я потърся. _(Излиза.)_

N	Появява се Ева, яхнала Майстор Леонардо.

	__Ева__ _(скача на земята)_: Ами благодаря. Много хубаво беше.
	__Майстор Леонардо__: А сега опитай тая ябълка.
	__Ева__: Ох, какви ги приказваш? Не бива да ядем плодове от това дърво.
	__Майстор Леонардо__: Слушай, Ева! Отдавна съм научил всички тайни на рая. Ще ти кажа това-онова.
	__Ева__. Ами казвай, слушам те.
	__Майстор Леонардо__: Ще ме послушаш ли?
	__Ева__: Да, и няма да те разочаровам в нищо.
	__Майстор Леонардо__: Нали няма да ме издадеш?
	__Ева__: Не, имай ми вяра.
	__Майстор Леонардо__: Ами ако всичко се разбере?
	__Ева__: Няма да е от мен.
	__Майстор Леонардо__: Е добре. Вярвам ти. Била си в добро училище. Видях Адам, той е много глупав.
	__Ева__: Малко е недодялан.
	__Майстор Леонардо__: Той не знае нищо. Малко е пътувал и нищо не е видял. Заблудили са го. А той заблуждава теб.
	__Ева__: В какъв смисъл?
	__Майстор Леонардо__: Забранява ти да ядеш плодовете на това дърво. А това са най-вкусните плодове. И когато изядеш такъв плод, тутакси ще разбереш кое е добро и кое е лошо. Ще проумееш много неща и ще станеш по-умна от самия Бог.
	__Ева__: Че това възможно ли е?
	__Майстор Леонардо__: Нали ти казвам, че е възможно.
	__Ева__: Ох, и аз не знам какво да правя.
	__Майстор Леонардо__: Изяж тази ябълка! Яж, яж!

N	Появява се Адам с каскета в ръка.

	__Адам__: А, Ева, ето те и теб! А този кой е?

N	Майстор Леонардо се скрива в храстите.

	__Адам__: Кой беше този?
	__Ева__: Моят приятел, Майстор Леонардо.
	__Адам__: И какво искаше?
	__Ева__: Качи ме на рамената си и запрепуска с мен из градината. Страшно много се смях.
	__Адам__: И нищо друго ли не сте правили?
	__Ева__: Не.
	__Адам__: А това в ръцете ти какво е?
	__Ева__: Ябълка.
	__Адам__: От кое дърво?
	__Ева__: Ей от онова.
	__Адам__: Не, лъжеш, от това е.
	__Ева__: Не е от това.
	__Адам__: Май че ме лъжеш?
	__Ева__: Честна дума, не лъжа.
	__Адам__: Е, добре, вярвам ти.
	__Змията__ _(свита на Дървото за Познанието на Доброто и Злото_: Лъже. Не й вярвай. Тази ябълка е от това дърво!
	__Адам__: Хвърли ябълката. Лъжкиня!
	__Ева__: Не, много си глупав. Трябва да опитаме каква е на вкус.
	__Адам__: Ева! Внимавай!
	__Ева__: Няма какво да внимавам!
	__Адам__: Е, прави каквото знаеш.

N	Ева отхапва от ябълката. Змията пляска с ръце от радост.

	__Ева__: Ох, че е вкусно! Ама какво става? Непрекъснато изчезваш и пак се появяваш. Ох! Всичко изчезва и наново се появява. Ех, че е интересно! Олеле! Аз съм гола! Адам, ела по-насам, искам да те пояздя!
	__Адам__: Какво става?
	__Ева__: На ти, хапни си и ти от ябълката!
	__Адам__: Страх ме е.
	__Ева__: Яж! Яж!

N	Адам изяжда парче ябълка и веднага се прикрива с каскета.

	__Адам__: Срам ме е.

N	От църквата излиза Figura.

	__Figura__: Ти, човеко, и ти, човечице, вие изядохте забранения плод. И затова се махайте от градината ми!

N	Figura се прибира в църквата.

	__Адам__: Къде ще ходим?
	__Ева__: Никъде няма да ходим.

N	Появява се Ангел с огнено чело и ги гони от рая.

	__Ангелът__: Махайте се! Махайте се! Махайте се!
	__Майстор Леонардо__ (появява се иззад храстите): Хайде, махайте се! Хайде, махайте се! _(Размахва ръце.)_ Пускайте завесата!

N	Завеса.

@@	27 септември 1934 година
