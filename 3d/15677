D>
	На Джон Силбърсек,
	Моя първи редактор, настоящ агент и дългогодишен приятел
D$


>	Изказвам своята признателност

	Със завършването на четвъртата книга от „Сага за седемте слънца“ списъкът на хората, помогнали за нейното създаване, започна да придобива епохални размери. В частност бих искал да изразя благодарността си на редакционния екип Джейми Ливайн, Деви Пилай, Джон Джаролд, Мелиса Уедърхил и Бен Бол, експертите съветници или обикновени помощници Кетрин Сидър и Даян Джоунс, внимателния читател Джефри Джирард, агентите Джон Силбърсек, Робърт Готлиб, Кейт Шърлър и на Ким Уолът от „Трайдънт Медна Груп“. И, както винаги, на жена ми Ребека, която се грижеше за мен през цялото това време.


>	Историята дотук

	След атаката на разумната световна гора на Терок от вражеските хидроги човешките колонисти се опитват да възстановят щетите. Зелените жреци, телепатично свързани със световната гора, са все още в летаргия, мнозина от тях, постъпили доброволно на служба в Земните въоръжени сили, напускат постовете си и се прибират у дома, в опустошените гори.
	Междувременно хидрогите насочват омразата си срещу фероуите, огнена раса, обитаваща звездите. Докато хидрогите и фероуите са вкопчени в битка между планетите и слънцата, крал Питър и кралица Естара обявяват започването на нова военна кампания: Земните въоръжени сили ще изстрелят още кликиски факел и — гибелни оръжия, способни да взривяват газови гиганти — също както при пробното изстрелване, което неволно е предизвикало избухването на хидрогската война. Освен това, по примера на илдирийския военен герой адар Кори’нх, Земните въоръжени сили ще построят разбивачи-камикадзе, които ще бъдат управлявани от новия модел бойни компита срещу хидоргските кълба. Докато крал Питър произнася своята реч, опасният, склонен да прибягва до крайни методи председател Базил Венцеслас го наблюдава.
	Тасия Тамблин, скитничка, присъединила се към Земните въоръжени сили, е избрана да управлява първия кликиски факел. Тя не знае, че приятелят й Роб Бриндъл и група човеци са затворени в кристалния хидрогски град в сърцевината на определения за цел газов гигант. Там приятелски настроеното компи ДД, пленено от злокобните кликиски роботи, успява да установи контакт с Роб. Точно преди факелът на Тасия да възпламени облаците, хидрогите евакуират газовата планета и кликиските роботи и ДД успяват да избягат.
	Междувременно братът на Тасия Джес се озовава на изолирана водна планета, след като корабът му е разрушен от хидрогите. За да съхранят живота му, венталите — причудливи водни създания — вдъхват на тялото му своята енергия. С помощта на венталите Джес построява кораб и отлита от планетата, за да открие своята изгубена любов Ческа Перони, говорителка на скитническите кланове.
	В столицата на скитниците Рандеву, където Ческа се опитва да опази съюза между клановете, разузнавачът Нико Чан Тайлар представя доказателства, че Земните въоръжени сили са плячкосвали товарни кораби на скитниците, отнемали са им запасите от космическо гориво (екти), след което са унищожавали корабите. Разгневени от този пиратски акт, скитниците преустановяват търговията с Теранския ханзейски съюз. Ческа изпраща ултиматум на правителството на Ханзата: Земята няма да получава повече космическо гориво, докато виновниците не бъдат издирени и наказани.
	Скитниците държат в плен неколцина зевесета, след като са ги спасили от скорошната битка в пръстените на Оскивъл. Един от най-нещастните затворници е разглезеният аристократ Патрик Фицпатрик III — въпреки флирта си със Зет Келъм, красивата дъщеря на Дел Келъм, клановия водач, който управлява оскивълската корабостроителница. Помощниците на Келъм препрограмират спасени от останките бойни компита, за да ги използват за работа.
	В търсенето на способи за космически пътешествия без употребата на екти, Ханзата изпраща група изследователи през транспорталите, древна чуждоземна система от проходи, открита на изоставени светове. Един от тези изследователи е опитният шпионин Дейвлин Лотце. Тъй като транспорталните координати все още не могат да бъдат разкодирани, немалка част от крайните спирки в пътуванията са смъртно опасни.
	С цел да премахне зависимостта си от космическото гориво на скитниците, Ханзата изгражда небесна мина, управлявана от Съливан Голд и неговия зелен жрец Колкер, в околностите на газовата планета Кронха 3, където адар Кори’нх е свален след жестоко стълкновение с хидрогите. Сътрудниците на Съливан успяват да осигурят значителни количества екти, но на сцената се появява група илдирийски бойни лайнери, които също възнамеряват да извличат екти от облаците.
	Докато присъства на погребението на отровения си баща, новият илдирийски маг-император Джора’х е принуден да преглътне информацията за многобройни зловещи замисли, получена с помощта на тизм-познанието. Впримчена в изтощителна война с хидрогите, Илдирийската империя също бързо изчерпва запасите си от екти. Братът на Джора’х, губернаторът Руса’х — който е потънал в подтизмен сън от началото на хидрогската атака срещу планетата Хирилка, — внезапно се пробужда. С изцяло променена личност, Руса’х твърди, че докато е бил в кома, е получил особено силни видения. Обезпокоен от това, Джора’х изпраща болния си брат заедно с престолонаследника Тор’х и Пери’х на Хирилка, за да помогнат за възстановяването на опустошената планета.
	Въпреки че губернаторът на Добро Удру’х поднася благопожеланията си на новия маг-император, Джора’х не може да прости на брат си, че години наред тайно е подлагал неговата любима зелена жрица Нира на разплодителни опити. Нира, смятана за мъртва, е родила Осира’х, за която губернаторът на Добро вярва, че може да стане спасителка на Илдирийската империя благодарение на забележителните си телепатични способности. Нира не е мъртва, а скрита на един отдалечен остров, където магът-император не може да я открие.
	На една изолирана илдирийска колония човешкият учен Антон Коликос изучава Сагата за седемте слънца заедно със своя приятел и съветник паметителя Вао’сх. С малка група помощници те остават в обречения град Марата Прайм, на тъмната страна на планетата, докато монтажна група кликиски роботи приключва със строежа на града-близнак от другата страна на същия свят. Илдирийците се натъкват на необичайна мрежа от тунели, но не могат да установят кой ги е прокопал. Една вечер в един от генераторите под града избухва взрив, който прекратява енергоподаването и осветлението. Това е очевиден саботаж. Лишени от нужната им за оцеляване енергия, всички решават да се отправят към града-близнак. Свързват се с кликиските роботи и се натоварват на три совалки — но две от тях също експлодират. Нов саботаж! Антон, Вао’сх и още неколцина успяват да се измъкнат от совалката си, но са отрязани от света. Тръгват през тъмнината към несигурното убежище, което им предлагат кликиските роботи, но Антон е измъчван от подозрения…
	Кликиските роботи пазят в дълбока тайна намеренията си да унищожат както хората, така и илдирийците. Сирикс успява да пробуди изпаднала в летаргия група кликиски роботи, които, за учудване на компито ДД, вече са готови за действие.
	В илдирийския Призматичен палат идва един кликиски робот и настоява да узнае всички подробности относно разплодителната програма на Добро. Джора’х отказва да му каже каквото и да било и предизвиква истински фурор, като отлита на Добро, за да се срещне с дъщеря си Осира’х и да посети гроба на Нира. Илдирийците са изплашени, че техният владетел се възправя срещу отколешната традиция и напуска палата. Джора’х престъпва още повече традицията, като назначава своята дъщеря-воин Язра’х за личен телохранител, пост, който никога не е бил възлаган на жена…
	Принудена да продължи експанзията си при огромни затруднения, Ханзата окуражава своите граждани да натоварят багажа си и да се отправят през възстановените кликиски транспортали да колонизират девствени планети. Сред първите авантюристи са мечтателят Ян Ковиц и неговата дъщеря Орли. Търговският капитан Рлинда Кет и нейният любим бивш съпруг Брансън Робъртс, по прякор БиБоб, прекарват колонистите до най-близките транспортали, откъдето заселниците могат да се отправят към новите светове. Орли и баща й тръгват с една група към изоставения кликиски свят Корибус, където възнамеряват да започнат нов живот.
	След многобройни рисковани пътешествия през транспорталите Дейвлин Лотце се появява тайно в покоите на председателя Венцеслас и обявява желанието си да се засели на някоя тиха колония. Въпреки неуспехите във войната с хидрогите председателят не може да откаже на искането на Дейвлин и го изпраща на кроткия свят Крена. Отчаян от войната, от неспособността си да държи под постоянно наблюдение крал Питър и разочарован от поведението на принц Даниъл (потенциалния наследник на краля), председателят изпада в ярост, когато научава за наложеното от скитниците екти-ембарго. Венцеслас, който в действителност възнамерява да използва скитниците за жертвен агнец, за да се съсредоточи върху тях обществената ненавист, се среща с генерал Ланиан, главнокомандващ Земните въоръжени сили, за да обсъдят мерки срещу дръзките кланове.
	По същото време претърпелият странна метаморфоза Джес Тамблин пристига на Рандеву. Джес, когото мнозина скитници смятат за мъртъв, вече не е изцяло човек: тялото му е просмукало с вентална енергия, поради което той не бива да докосва други хора, тъй като може да ги убие. Ческа, която все още го обича, не може да повярва, че двамата са отново заедно и същевременно са принудени да бъдат разделени. След като разказва на скитниците как е преоткрил венталите, тези древни врагове на хидрогите, Джес иска някои от тях да станат доброволни „водни носачи“ и да му помогнат в разпространяването на венталите на други водни планети, където те ще наберат сили и ще се подготвят за война срещу враговете. Група амбициозни пилоти, включваща Нико Чан Тайлар, се присъединява към него. След като се отправя на своята нова мисия, Джес посещава една изолирана комета, където между двамата с Ческа някога се е състояла романтична среща, и посажда там водна есенция, с което вдъхва живот на кометата.
	Междувременно Ческа решава да изпрати скитници на помощ на опустошените гори на Терок. Навремето тя е била сгодена за водача на терокците и сега се чувства задължена да им помогне, тъй като Ханзата не проявява подобно желание. Скитници-инженери се заемат с проблема по възстановяването на горските градове и стабилизирането на гората. На Земята посланик Сарейн разбира, че е новият водач на сънародниците си, и за да извлече полза от този факт, председателят Венцеслас я изпраща да заеме поста. Когато пристига на изпепелената планета, Сарейн вижда, че опустошената гора гъмжи от скитнически работници!
	Председателят Венцеслас нарежда на Земните въоръжени сили да „дадат урок“ на някоя представителна скитническа цел. Въпреки че крал Питър изразява сериозно несъгласие, генерал Ланиан планира първата си атака срещу Ураганово депо, важно съоръжение на скитниците. Корабите на Земните въоръжени сили обкръжават депото, пленяват всички скитници, а после разрушават станцията. На път да достави поредната порция вентална вода, Нико Чан Тайлар става свидетел на атаката и незабавно предупреждава останалите скитници, включително възстановителната група на Терок. Говорителката Ческа Перони гневно обвинява Сарейн и Ханзата, че се опитват да разпалят война, и заминава на среща с председателя Венцеслас.
	В скитническата корабостроителница на Оскивъл Патрик Фицпатрик се опитва да надмогне растящата си привързаност към Зет Келъм. Затворените зевесета непрестанно търсят начин да избягат, но когато един от тях се опитва да отлети с отвлечен кораб, загива трагично. В резултат търканията между скитниците и пленените зевесета се увеличават.
	По време на разузнавателна експедиция сред останките от сражението между пръстените Зет и баща й се натъкват на напълно запазен хидрогски кораб — нещо, което не е било откривано досега. С надеждата, че един подробен анализ ще доведе до намирането на способи за победа над врага, те повикват гениалния инженер Кото Окая да проучи хидрогската сфера. Кото успява да проникне в чуждоземния кораб и веднага открива, че хидрогската технология има много общи черти с кликиските транспортали…
	Докато се опитва да основе своя колония на Крена, Дейвлин Лотце забелязва в небето да кръжат хидрогски бойни кълба. Чуждоземците не го нападат — изглежда, просто търсят нещо. След няколко дни с помощта на телескоп Дейвлин наблюдава сражение между хидроги и техните смъртни врагове, фероуите, в околностите на слънцето на Крена. Звездата започва да умира и Дейвлин пришпорва колонистите да предприемат отчаяни мерки за спасение. С постепенното изгасване на слънцето моретата и континентите замръзват и Дейвлин се качва на един спасителен кораб, за да потърси помощ. Планетата е скована от небивали студове и колонистите се окопават дълбоко, за да оцелеят. За щастие Рлинда и БиБоб пристигат на снабдителна мисия и помагат на Дейвлин да спаси колонистите.
	Кликиските роботи натоварват ДД на борда на един боен кораб на ЗВС, част от групата отвлечени и преустроени земни кораби. Сега корабите са оборудвани с препрограмирани бойни компита и ДД узнава, че всички бойни модели — широко разпространени сред Земните въоръжени сили — съдържат скрита програма, която може да бъде задействана по всяко време от кликиските роботи. За да я изпробват, кликиските роботи нареждат на отвлечените бойни кораби да атакуват Корибус. Въпреки че ДД се опитва да спре роботите, те унищожават разположената там земна колония. Орли Ковиц, която изследва скални пещери, е безпомощна свидетелка на ужасните събития, докато корабите на ЗВС унищожават поселището. Вижда как кликиски роботи и бойни компита се ровят из останките, довършват ранените и после отлитат. Когато Орли най-сетне успява да се добере до разрушеното селище, открива, че е единственият оцелял.
	Губернаторът на Хирилка, който продължава да се държи странно, казва на протежето си, престолонаследника Тор’х, че е бил споходен от ново видение, според което магът-император Джора’х (бащата на Тор’х) водел Илдирийската империя към крах. Тор’х му вярва. Руса’х нарежда на населението на Хирилка да започне да поглъща наркотика шайинг, който отслабва мислите, публично обвинява Джора’х, че е отровил предишния император, заявява, че той е пълноправният маг-император, и облича одеждите на илдирийския водач. Само младият кандидат-губернатор Пери’х остава верен на мага-император.
	Губернаторът на Хирилка изпраща убийци, за да премахнат Джора’х, и екзекутира Пери’х. Опазен благодарение бързата намеса на своята дъщеря и телохранител Язра’х, магът-император най-сетне се уверява, че лудият губернатор на Хирилка е намислил да завземе властта, и нарежда на адар Зан’нх с група бойни лайнери да въдвори ред на Хирилка, без да осъзнава, че го изпраща в смъртоносна клопка…
	Изолирана на острова, пленената зелена жрица Нира построява сал и избягва, носи се дни наред по течението, докато не стига до пуст бряг — и най-сетне се освобождава от губернатора Удру’х.
	На Земята Ческа настоява ЗВС да прекратят всички атаки срещу аванпостовете на скитниците, ала същевременно председателят Венцеслас нарежда на сънародниците й да се предадат и незабавно да възобновят доставката на стратегическото космическо гориво. Ческа си тръгва ядосана и се заклева, че той никога няма да открие тайните местонахождения на скитниците. Генерал Ланиан обаче е успял да дешифрира навигационния модул от един откраднат скитнически кораб, научава координатите на Рандеву, изпраща огромна военна сила към астероидния куп и унищожава скитническата столица. Лишени от център на властта, Ческа и останалите оцелели се разпиляват. Сега те са изгнаници…


>	1.
>	Адмирал Лев Стромо

	Въпреки че бе най-старшият офицер на борда на мантата, адмирал Стромо остави на командира на крайцера Ели Рамирес да взема текущите оперативни решения. Във всеки случай така се получи по-добре. Стромо не държеше да прибягва до авторитетния си пост и същевременно беше доволен, че има подръка човек, когото да обвинят, ако нещата тръгнат на зле.
	През десетките години, докато бе градил кариерата си в Земните въоръжени сили, адмиралът се бе научил умело да се измъква от отговорност. Рядко участваше пряко в бойни операции — не беше постъпил в ЗВС, за да излага задника си на опасност! — но понякога и това беше от полза. Може би ненадминатият успех по смазване на главната скитническа база на Рандеву щеше да е достатъчен, за да превъзмогне образа му на полузабравен паркетен генерал.
	Но въпреки това в момента Стромо тъгуваше по спокойния живот в кабинета си в удобната и безопасна база на Земята, или дори на Марс. Нито веднъж досега не си бе помислял, че ще трябва да вземе участие в опустошителна война с могъщи чуждоземци, обитаващи ядрата на газови гиганти, нито пък си бе представял конфликт с жалката пасмина космически чергари.
	Докато преследването на скитниците навлизаше във втората си седмица, Стромо наблюдаваше как младите флотски офицери си точат зъбите за истинска бойна служба. Колкото по-скоро този пресен урожай от бойни командири се докажеше на бойното поле, толкова по-бързо щеше да може Стромо да се върне към предпочитаните си щабни занимания. С добре оформеното си коремче и често навестяващите го стомашни проблеми той вече не ставаше за полева работа.
	— Разполагаме ли с достоверни тактически сведения за следващата ни цел, командир Рамирес? — попита той, въпреки че вече бе задавал този въпрос. — Как му беше името на това място?
	— Ххренни, сър.
	— Прилича ми на конско подсмърчане.
	— Името произхожда от стари илдирийски звездни карти, сър. ЗВС не разполага с по-нови данни.
	Адмиралът сбърчи увисналите си вежди.
	— Да не намекваш, че разузнаването ни не се е справило?
	— Просто досега не е имало необходимост, адмирале. Става въпрос за малка звездна система, лишена от ресурси. — Рамирес извика на екрана изображение на района и постави светлинен показалец върху мястото, където предполагаха, че ще открият тайната база. — Непотвърдени данни за скупчване на заселнически куполи сред астероидите. Изглежда, скитниците обичат да живеят сред боклуците, сър.
	Откакто непокорните кланове бяха прекъснали търговските взаимоотношения с Теранския ханзейски съюз, Базил Венцеслас бе направил няколко официални — и досега неуспешни — опита да се свърже с тях. Въпреки че бяха понесли тежки загуби от хидрогските атаки, скитниците отказваха да сътрудничат срещу общия враг, отказваха да доставят жизненоважното космическо гориво, отказваха да следват напълно разумни съвети. Ханзата не можеше да допусне подобно нещо.
	Ето защо, за да подчертаят сериозността на намеренията си, Земните въоръжени сили бяха унищожили една междинна скитническа станция за транспорт на гориво. Само за пример, може би прекалено силен, но достатъчен, за да подскаже на клановете, че нямат шанс, ако се изправят срещу могъщата земна военна машина. Но вместо да подплаши скитниците, този инцидент само бе разпалил враждебното им отношение още повече. Космическите чергари съвсем прикриха следите си, което принуди председателя да вземе безпрецедентното решение за обявяване на открита война срещу тях — в името на добруването на човечеството.
	Ако скитниците бяха разумни хора, войната нямаше да продължи повече от час. За съжаление събитията не взеха подобен обрат.
	Преди седмица Стромо бе командвал наказателната атака, която бе унищожила Рандеву, и клановете се бяха пръснали, което пък принуди всички земни бойни единици да губят още повече време и средства в търсенето им. Това беше истинско безумие! Стромо и колегите му бяха получили заповеди да издирват всички съоръжения на скитниците, да конфискуват стоките им — поне тези, които биха могли да са от полза във военно време — и по някакъв начин да се опитат да подчинят тези хора. Рано или късно те щяха да склонят да сключат мир.
	Рамирес погледна от командния пост и на сочните й устни затрепка усмивка, въпреки че лицето й запази хладното си изражение под прилежно подравнения черен перчем.
	— Адмирал е, искате ли да поемете командването, когато се приближим, или да продължа?
	— Справяте се отлично, командир Рамирес. — Макар да подозираше, че не го харесва особено, тя все пак си оставаше отличен пилот и навигатор, със светкавична блестяща кариера, подобно на мнозина млади офицери по време на разрушителната хидрогска война. — Възможно ли е да получим по-добра картина? Ще ми се да огледам целта.
	— Първата вълна ремори разположи предавателни станции и изображението се подава от тях.
	Разпилените около Ххренни астероиди приличаха на шепа чакъл, захвърлен от нечия ръка срещу звездите. От подобно разстояние всеки от носещите се из космоса отломъци бе напълно неотличим от останалите, но разпределението на металите и албедовият профил на някои геометрични обекти издаваха неумолимата присъда: там се криеше разпръсната човешка колония. _Скитници._
	— Ето ги, точно както предполагахме. — Стромо се почеса по брадичката. — Добре, да влизаме в гнездото на осите. Заредете предните и задни язери, както и едрокалибрените артилерийски установки. Предайте на реморите да прехващат всеки кораб, който се опита да избяга. — Той посочи екрана. — Напред, в името на краля и прочее…
	С приближаването на корабите на ЗВС безочието на клановете придоби още по-колосални размери. Тайна база — как ли пък не! Прозрачните куполи се рееха сред астероидите като напъпили гнойни пришки. Разположени на гравитационно стабилни точки между тях, редици слънчеви огледала насочваха светлината през космическата пустош, за да осигуряват необходимата енергия за обитателите на селището. Изкуствени станции, следващи разнообразни орбити, като досадни мушици. А може би бяха надуваеми складове и хранилища?
	— Хм! Не може да им се отрече амбициозност на тези скитници!
	— Те разполагат с достатъчно енергия и изобретателност — потвърди Рамирес. — Командир Тамблин го е доказала неведнъж.
	Стромо се намръщи. Съвсем доскоро същата тази манта бе под командването на Тасия Тамблин, която, заради връзките й със скитниците, бе преместена на не толкова отговорен пост преди удара срещу Рандеву. Дали Рамирес не демонстрираше лоялност към доскорошната си началничка? А би трябвало да е доволна от повишението.
	— Клановете трябва да съсредоточат съзидателния си ентусиазъм, за да помагат на цялото човечество, не само на себе си. — Адмиралът огледа астероидния комплекс с блещукащите прозрачни куполи и огромните огледала и поклати глава. — Защо не могат да живеят на планетите като всички?
	Въпреки че досега всички проведени срещу скитниците военни операции се бяха оказали успешни, те не показваха никаква склонност да се подчинят на официалната власт. Бяха се пръснали като изстреляни от ловна пушка сачми, което, разбира се, накара Ханзата да обяви, че е постигнала пълна победа. Разделяй и владей. Надвити и без водач, скитниците трябваше да са лесна плячка в опитите да бъдат върнати в стадото, но се оказаха трудни за залавяне и опасни, като разбеснели се диви котки. Подобно развитие на нещата само караше Стромо да се измъчва от растящо безпокойство.
	— Негодници.
	Имаше логика да се зъбят, докато бяха под обединеното ръководство на говорителката Перони. Но сега, когато центърът на властта им бе унищожен, кой щеше да се изказва вместо тях? Кой разполагаше с нужната власт да преговаря от тяхно име? Все някой трябваше да подпише декрета за капитулация и да призове всички да се предадат и да се захванат за работа. Но да издирват и унищожават подобни разпръснати сред звездите селища като това щеше да отнеме ужасно много време.
	— Адмирале, засякохме четири кораба. Нищо достатъчно голямо, че да представлява заплаха за нас. Нито едно от съоръженията не изглежда като нещо, което би могло да ни създаде неприятности.
	— Не съм и очаквал. — Стромо изпука кокалчетата на пръстите си.
	На екрана се появиха точно изчислени траектории на астероидните пътища и изображения на куполовидните селища. Рамирес ги разглеждаше замислено и си играеше с един кичур на косата си. Очевидно нещо я тревожеше.
	— Адмирале… мога ли да говоря откровено?
	Стромо застина. Това бе лошо начало на разговор. Но тъй като Рамирес бе произнесла въпроса си на глас, в присъствието на всички останали офицери на мостика, той нямаше друг избор, освен да се съгласи.
	— Само не се бавете, командире. Операцията ще започне всеки миг.
	— Мога ли да запитам, какво очакваме да постигнем с всичко това? По-рано, когато заповедите ни бяха да ударим Ураганово депо и Рандеву, целта бе да сплашим скитниците и да ги накараме да вдигнат екти-ембаргото. Но ако продължаваме да разпалваме омразата им към нас, те може би никога няма да склонят да ни сътрудничат. Ако ги съкрушим, как можем да разчитаме отново да ни бъдат лоялни търговски партньори?
	— Въпросът вече не е в това. Ханзата ще се откаже от скитниците и те ще бъдат изоставени сами в космоса. Вече разполагаме с действащ облачен комбайн, който ни осигурява екти на Кронха 3, а скоро ще има и други. — Рамирес продължаваше да го гледа скептично и той реши, че е време да смени темата. — Само след няколко минути ще разберете какво имам предвид.
	Облегна се в мекото кресло, нетърпелив, битката да започне час по-скоро — след като се бе уверил, че ще е като разходка в парка, и добави:
	— Готов съм за представлението. Постарайте се да им дадете хубав урок.


>	2.
>	Нико Чан Тайлър

	Като криволичеше из Спиралния ръкав, Нико лека-полека се озова в близост до тайната база на скитниците, където родителите му се грижеха за орбиталните парници, осигуряващи прясна храна и припаси за множество кланове. За разлика от родителите си обаче Нико беше истински скитник и предпочиташе да кръстосва от една система в друга и да се наслаждава на разнообразието. И все пак това бе неговият дом. Как да не се отбие, въпреки че не смяташе да остава дълго?
	Корабът му — „Водолей“ — бе оборудван да доставя проби от вентална вода на незаселени светове, където първичните създания щяха да наберат достатъчно сили и мощ, за да могат да воюват с хидрогите. За нещастие не беше никак лесно да се съсредоточи върху тази задача, след като Голямата гъска — подигравателното название на скитниците за Ханзата — продължаваше да тормози клановете със злонамерени рейдове като тези при Ураганово депо и Рандеву.
	Нико пристъпи в огромния прозрачен купол на орбиталния парник — наслаждаваше се на усещането за твърда почва под краката си и се любуваше на гледката зад прозрачните стени. Черната завеса отвън бе изпъстрена със звезди и орбитални астероиди, ослепителният огледален рефлектор разпръскваше топла светлина през бронираното стъкло. Подобно на облаци, под главния купол се носеха памучни масиви от аерогелна пяна.
	По-дребни сателитни куполи, вдигнати върху околните астероиди, поддържаха различна температура и влажност — в едни имаше палми и тропически дървета с месести листа, други бяха засадени с овошки. Във всеки растенията се хранеха от изкуствена почва, създадена чрез смесване на стерилен астероиден прах и подхранващи химикали и рециклирани човешки отходни продукти. Също като фермите на Земята, бе подметнала веднъж майка му.
	Марла Чан и Крим Тайлар се зарадваха на неочакваното му посещение. Той им показа цистерните с бликаща от енергия вентална вода на кораба си и им обясни, че тези странни създания могат да изиграят решаваща роля за приключването на ужасната война с хидрогите. И двамата бяха едновременно изплашени и изненадани да чуят с какво се занимава.
	— Честно казано, винаги съм се надявала, че ще ни помагаш в парниците или ще се захванеш с небесно миньорство на Пторо — каза майка му. — Нямах представа, че държиш да се заемеш с толкова грандиозни дела.
	Той се изчерви.
	— Е, кой би си помислил, че татко ще иска да е фермер? Да се ровичка в калта и да наглежда растения?
	Крим Тайлар смръщи вежди.
	— Шиз, това със сигурност е по-добре от миньорството. Дай ми почва на мен. Винаги съм мразел Пторо — там е студено, мрачно и ветровито. — И направи кисела физиономия.
	— Виждал ли си картините, след като зевесетата използваха кликиския факел? — попита Нико. — Сега Пторо е голяма огнена топка.
	— Е, значи поне е станало топло — изсумтя Крим.
	Родителите му не можеха да скрият гордостта си, докато го развеждаха из новозасадения сектор със зеленчуци.
	— Нико, ти имаш важна галактическа мисия. Но все пак отдели няколко секунди да обърнеш внимание и на дребните неща — каза Марла.
	— Ето за какво се бием, когато се свършат всички велики слова — допълни Крим и се наведе над една леха. — Опитай. Никога не си вкусвал подобно нещо.
	— И друг път съм ял домати.
	— Но не и от _моите._ По-добри няма никъде.
	Всъщност Нико много пъти бе опитвал доматите на баща си, но реши да не проявява неуважение. Наведе се, откъсна един и отхапа.
	— Наистина няма по-добри.
	Огромна сянка се плъзна над лехите, сянка като от реещ се в небето лешояд. Тримата вдигнаха глави и Крим присви очи.
	— Какво беше това, по дяволите?
	Беше гигантски военен кораб — прекосяваше пространството между тях и огледалото и запречваше светлината.
	— Това е боен кораб на зевесетата. Видях ги, когато нападнаха Ураганово депо…
	Сякаш за да подчертае думите му, страховитият черен контур изстреля поредица залпове срещу сияещото огледало. Снарядите разцъфваха като зловещи цветя върху отражателното покритие и хвърляха святкащи рикошети във всички посоки. Закотвящият кабел се скъса и повреденият отражател се понесе встрани, въртеше се като подмятана от вятъра салфетка. Куполът на парника потъна в сянка, озаряван единствено от далечните звезди и от отблясъците на повреденото огледало.
	Зазвучаха тревожните сигнали на алармите.
	— Сложете си кислородни маски! — извика Марла. — Всички да си облекат скафандри…
	Думите й бяха прекъснати от съобщение на ЗВС, предавано по вътрешната уредба:
	— Говори адмирал Лев Стромо от Земните въоръжени сили. По заповед на крал Питър това съоръжение се конфискува от Теранския ханзейски съюз за целите и ползите на войната и за защита на човечеството.
	— О, я върви на майната си! — изръмжа Крим.
	— Скитниците се обявени за враждебна страна — продължи гласът на Стромо. — Следователно всички обитатели на това съоръжение ще бъдат взети в плен. Нашите кораби са готови да приемат капитулацията ви. Всяка съпротива ще бъде сметната за повод за незабавно и пълно унищожение.
	Облечени в скафандри земеделски работници се стичаха към обозначените пунктове за сбор, както го бяха правили на ученията, но парниковият комплекс вече бе обкръжен от многобройни земни кораби. Бяха в капан.
	Аварийните светлини хвърляха причудливи сенки върху растенията, воят на алармите подсилваше царящата суматоха. Без светлината на огледалото температурата в парника започна бързо да спада. Тъй като нямаха постоянни въоръжени сили, скитниците разчитаха на потайно съществуване и бързо евакуиране с корабите.
	В открито неподчинение на заповедта на генерала един малък товарен кораб започна да набира скорост, отдалечаваше се от сателита със складове за хранителни припаси.
	— Ще им отвлека вниманието, докато останалите се измъкнат! Всички да започнат незабавна евакуация!
	— Това е Шелби. Какво е намислил този идиот?
	Товарният кораб беше като матадор, който дразни бик.
	Шелби изстреля една миниатюрна ракета право срещу водещата манта.
	Нико и родителите му се завтекоха към най-близката аварийна станция, измъкнаха маски и ги пристегнаха плътно върху носовете и устите си. Крим замърмори през маската:
	— Дори да успее да ги задържи за повече от няколко жалки наносекунди, никой от евакуационните ни кораби не е в състояние да надбяга корабите на зевесетата.
	Верен на думата си, адмирал Стромо отвърна с убийствен огън. Два язерни лъча бликнаха от мантата, затрептяха върху корпуса на малкия кораб и го разцепиха.
	— Шелби! — продължаваше да нарежда Крим; жена му изхлипа. — Този човек не заслужава дори да бъде рециклиран. Само ни влоши положението.
	Ник улови майка си за ръката.
	— Да не забравяме „Водолей“. Няма да поеме много хора, но все пак…
	Марла втренчи настойчив поглед в сина си.
	— Нико, на борда ти има вентали. Ти _трябва_ да избягаш. Помисли си какво може да направи Голямата гъска, ако сложат ръка на подобно нещо.
	— Вероятно ще ги излеят в канала — изсумтя Крим.
	Разярени от откритото неподчинение на Шелби, нашествениците изстреляха единичен язерен импулс срещу главния парников купол вероятно с цел само да сплашат останалите, но лъчът проби бронираното стъкло.
	Вълната на експлозивната разхерметизация прозвуча като оглушителен тътнеж из целия купол. Ураганът на напускащия затвореното пространство въздух изтръгваше растенията и хидропонните цистерни от платформите им. Ушите на Нико изпукаха. В лицето, като удар с чук, го блъсна вледеняващ полъх. Атмосферата се разреждаше с обезпокояваща бързина.
	Въздухът бликаше през отвора в стената като гейзер и силата му, равняваща се на реактивна струя от ракетен двигател, бе достатъчна да завърти парниковия купол. Фермерите изпопадаха на земята и се развикаха уплашено.
	Уловени във вихрушката на излизащия навън въздух, аерогелните облаци се завъртяха, скупчиха се и най-сетне запречиха отвора. Полимерите и смолите, от които бе изработен свръхлекият материал, започнаха да се разпадат при досега си с вакуума като пъхната в кървяща рана кръвоспираща гъба, но изкуствените облаци запълниха пробива и осигуриха необходимата защита, та обитателите на купола да могат да оцелеят. Херметизацията обаче не беше пълна и въздухът продължаваше да изтича.
	Крим се огледа и видя, че много от растенията му вече са се спаружили, саксиите се въргаляха, сякаш пометени от гигантска ръка. Гневните му проклятия бяха заглушени от сирените за разреждане на въздуха.
	Марла побутна нетърпеливо Нико.
	— Бягай в кораба си! Не чакай никого. Отлитай заедно с венталите. Трябва да ги спасиш!
	— Не мога да ви изоставя. Елате с мен…
	— Ще останем при своите сънародници. — Марла махна към скитниците около тях. — Но ти си по-важен.
	— Тогава нека събера група. Мога да взема поне десетина души на борда…
	— Имаш по-важна задача. — Баща му млъкна за миг, когато над тях надвиснаха сенките на още земни кораби. — Струва ми се обаче, че ако се забавиш още само минута, никога няма да можеш да се измъкнеш оттук.
	Марла забеляза обърканото изражение на сина си.
	— Не се тревожи, зевесетата ще трябва да ни откарат някъде — каза тя на сина си. — В най-лошия случай ще разберем каква е била съдбата на пленниците от Рандеву и Ураганово депо.
	Забелязал, че Нико продължава да се колебае, баща му добави:
	— Върви, Нико — и не ни излагай!
	В ниската гравитация, сред трепкащи светлини, Нико затича към кораба си.

>	2.
>	Крал Питър

	Въпреки новинарските репортажи за „триумфален разгром“ на Рандеву и празничния бал, посветен на победата, крал Питър не виждаше особена причина за радост. Генерал Ланиан се удряше в гърдите и се хвалеше с бърза и решителна победа, но това беше война, която въобще не трябваше да водят. Питър го усещаше отвътре, но никой от правителството на Ханзата не желаеше да се вслуша във възраженията му. В края на краищата той бе само _крал._
	Обществото, разбира се, бе умело настроено срещу скитниците след месеци на новини, репортажи и слухове, които ги представяха като алчни, нелоялни и вероломни. Не беше дадено никакво обяснение за отказа на клановете да осигурят космическо гориво за военните действия, но Питър знаеше, че действията им са в резултат от тайните набези на зевесетата срещу техни невъоръжени товарни кораби. Без съмнение това бе достатъчна провокация, та скитниците да прекратят всякакви търговски отношения, но председателят Базил Венцеслас нито веднъж не бе признал, дори неофициално, вината си за тези действия. Вместо това използваше скитниците като плашило, за да отвлече вниманието на обществеността от други военни провали. Да, точно така действаше председателят.
	Питър смяташе, че ще е много по-лесно, ако се заемат с решаването на проблемите по мирен път, вместо да размахват юмруци. Разбира се, след като бе започнал, Базил очевидно нямаше никакво намерение да се отказва. С всеки месец председателят ставаше все по-рязък и неотстъпчив.
	„Как ще свърши всичко това, Базил? Ти им показваш мускули — но оставяш ли възможност за решение? Това ли наистина са най-сериозните ни проблеми?“
	А как тогава стоеше въпросът с многобройните погранични колонии, които все още не бяха в състояние да се поддържат сами и които сега бяха изоставени на произвола на съдбата? Ами опустошената гора на Терок? А подозренията на Питър за скрита кликиска програма в десетките хиляди бойни компита? Базил преднамерено обръщаше гръб на една възможна заплаха. А какво да правеха с _хидрогите?_
	Прикрити зад престорени усмивки, Питър и кралица Естара се появиха на празничния бал, както повеляваше дългът. Русокосият синеок и надарен с класическа красота крал бе инструктиран да прочете кратка реч относно „успешните действия срещу враговете на човечеството“.
	Красива и нежна роза сред този парад на бляскави униформи, Естара стоеше кротко върху облицования с плюш подиум, докато Питър произнасяше речта си. Скрита от камерите обаче, ръката й стискаше неговата толкова силно, че му бе трудно да се съсредоточи върху онова, което казваше. И тя, както всички останали от независим Терок, разбираше и оправдаваше нежеланието на скитниците да се подчинят на водач, когото не признават. Сърцето й се свиваше при мисълта за изпепелената световна гора и тя знаеше колко малко са направили Ханзата и Земните въоръжени сили, за да помогнат на Терок, докато клановете на скитниците им се бяха притекли на помощ доброволно и с открито сърце, без въобще да бъдат повикани.
	Въпреки че бракът им бе предварително уговорен, както подобава на политически съюз, Питър я обичаше всеотдайно. След като попадна в този водовъртеж от интриги, манипулации и борба за власт, Естара отвърна на чувствата му и скоро двамата споделяха не само обичта си, но и тайни плановете за бъдещето.
	Базил Венцеслас не знаеше дори половината от проблемите, които го очакваха.
	В просторната зала за аудиенции на Двореца на шепота гостите пируваха до късно през нощта, наслаждаваха се на музиката и вдигаха шумни тостове. Пазители на протокола обграждаха с вниманието си краля и кралицата във всеки момент от вечерта. Винаги любезна и разговорчива, кралската двойка се постара да отдели нужното време на всеки от важните гости, но не остана и минута повече, отколкото изискваше протоколът. Когато най-сетне се прибраха в кралските покои, и двамата бяха изтощени и изнервени.
	През последните няколко месеца председателят Венцеслас бе положил неимоверни усилия да прекъсне каквото и да било участие на Питър в политиката на Ханзата. Също като при стария крал Фредерик, дворецът бе само за показ и председателят нито за миг не им позволяваше да забравят това. Всеки път, когато крал Питър се опитваше да пресече тази невидима граница, Базил намираше начин да го накаже сурово. Докато беше млад, Питър не бе осъзнавал значението на собствената си свобода. В онези бедни, но щастливи младежки години той умееше да се радва на дребните неща от живота. Ала сега си даваше ясна сметка, че е невъзможно да се върне назад, да заживее отново като обикновен, безгрижен човек.
	Сега беше в капан, лишен от приятели, с изключение на Естара и вероятно на компито-учител ОХ. И трябваше да е много, много внимателен. Веднъж вече Базил бе направил опит да го премахне.
	Кралската двойка не можеше да се чувства в безопасност дори в Двореца на шепота.
	В личните им покои ги очакваше председателят. Беше се измъкнал от бала по-рано, за да може да ги пресрещне тук.
	Елегантен и невъзмутим, Базил се бе разположил в любимото кресло на Питър. На съседното кресло, до малката масичка, Елдред Каин се бе привел над папка с документи и електронен бележник. Бледият лишен от окосмяване заместник преустанови обсъждането с председателя — изглежда, се опитваше да използва всяка възможна минута — и щом видя кралската двойка, събра документите и изключи бележника.
	Питър бавно пое дъх, за да прикрие изненадата и яда си.
	— Виждам, че се чувстваш като у дома си, Базил — подметна уж на шега; в гласа му имаше едва доловима нотка на неудоволствие, за да не предизвика гнева на председателя. — Да не би по това време на нощта всички заседателни зали да са заети?
	— В Ханзата работата никога не спира, Питър — отвърна нехайно Базил.
	Питър се опитваше да прикрие враждебността си към председателя, макар че никога нямаше да му прости опита да ги убие с Естара и задето бе организирал убийството на цялото му семейство.
	— Щом е така, да почваме. Денят беше дълъг, а не виждам името ти в моя бележник с уговорени срещи.
	— Защото разполагам с приоритет. — Базил отбеляза нещо в доклада, който четеше, и го подаде на помощника си. — Дойдох да те информирам за промяна на плановете. Приготви се да заминеш на важно пътуване, държавна визита, която Ханзата смята за особено належаща.
	Питър помогна на Естара да си свали обсипания със скъпоценни камъни шал, уви го около скулптурата на пълен мъж, стиснал купа с грозде, след това си свали тежката, покрита с украшения шапка и разкърши рамене. Беше прекалено уморен, за да влиза в разпра с председателя.
	— Къде трябва да отида? Да сключа примирие със скитниците?
	Базил се намръщи на това предположение.
	— На Илдира. Заминаваш след два дена.
	Питър и Естара неведнъж бяха чували интересни разкази за илдирийската планета, окъпана в светлината на седем слънца, но никой от тях досега не бе посещавал столицата на чуждоземците.
	Председателят продължи:
	— Съвсем скоро на трона се е качил нов маг-император. Напълно естествено е Великият крал на Теранския ханзейски съюз да му изкаже почитанията си. Въпреки трудностите, които преживяхме през изминалите няколко месеца.
	Питър си позволи една тъжна въздишка.
	— Политически игрички.
	Елдред Каин продължаваше да подрежда документите. Макар че Питър го виждаше често, двамата почти не разговаряха. Каин предпочиташе да си мълчи, не се криеше в сянката на Базил, но винаги беше нащрек. Този път обаче проговори:
	— Това са необходими игри, крал Питър — и напълно оправдават инвестициите от екти, които възнамеряваме да вложим в пътуването. Важно е да запазим съюза с илдирийците, докато воюваме с хидрогите. Това е война, в която помощта на Слънчевия флот не може да бъде зачеркната. — Говореше с тих глас, сякаш се стараеше да не притеснява околните.
	Базил кимна.
	— Бих могъл и аз да се погрижа за този въпрос, но дипломацията изисква увертюрата да бъде изпълнена от краля. Това отговаря на представите на илдирийците. Ще се постараем пътуването да е бързо и кратко — точно колкото е нужно за срещата с мага-император. От теб се иска да поемеш официалната част.
	Тъй като разговаряха насаме, Питър реши да е прям.
	— Как може да съм сигурен, че няма да се опиташ да взривиш кораба, докато летя нататък?
	Председателят не изглеждаше обиден.
	— Много просто — защото аз ще бъда с теб. Не бих поверил толкова важна дипломатическа мисия на един крал.
	— В такъв случай ще дойда и аз — намеси се Естара. Двамата с краля се държаха за ръце.
	Базил я дари със сдържана усмивка.
	— Това не е необходимо, скъпа.
	— Напротив, необходимо е — настоя Питър. — Така ще съм сигурен за нейната безопасност. Не искам дай се случи някой… нещастен случай, докато отсъствам.
	Базил въздъхна.
	— О, Питър, мислех си, че сме надживели тези неща.
	— Никога няма да ги надживеем — възрази Питър със зла усмивка, ала същевременно се опитваше да прикрие объркването си. Каин местеше поглед от единия към другия, очевидно обезпокоен от откритото недоверие между тях.
	Естара заговори тихо и настойчиво:
	— Спомнете си, господин председателю, че брат ми Рейналд посети Призматичния дворец и се изказа много високо за Джора’х, когато той бе още престолонаследник. Те бяха отлични приятели. Бих искала… да разкажа на мага-император как го убиха хидрогите.
	— Базил, сигурен съм, че ще успееш да извлечеш полза от това — добави Питър.
	Председателят сведе благосклонно глава.
	— Както желаете. Да, заедно кралят и кралицата ще са чудесно представление за илдирийската общественост и медиите. Ще се погрижа да уредят всички формалности. — Той се надигна с доволна физиономия и със забързана крачка напусна кралските покои.
	Каин обаче спря пред креслото на Питър, погледна го и попита:
	— Защо провокирате председателя? Струва ми се, че между двама ви тлее вражда.
	Питър втренчи поглед в бледия мъж, търсеше в очите му искреност. Дали имаше представа за скритите действия на Базил?
	— Може би е свързано с времето, когато се опитваше да ни убие.
	Изненадата на Каин изглеждаше неподправена. Лицето му се промени, сякаш някой бе наместил в главата му парченца от мозайка — което очевидно щеше да предизвика нови въпроси. Той отвори уста и тъкмо да каже нещо, откъм коридора долетя гласът на Базил: подканяше го да побърза. Така и не можаха да довършат разговора.


>	4.
>	Осира’х

	С времето упражненията ставаха все по-напрегнати, дори отчаяни. Макар че никой от инструкторите не споменаваше пред Осира’х и братята и сестрите й причината, тя се досещаше, че времето им е ограничено. А може би зад това се криеше поредната лъжа, с цел да манипулират децата с телепатични способности?
	Тя се преструваше на наивна и готова да сътрудничи, но дълбоко в душата си се отнасяше с подозрение към всичко и не вярваше никому, откакто бе научила мрачната истина за това с какво се занимават на Добро чичо й Удру’х и неговите сътрудници. Любимият й наставник я бе измамил, беше й казал полуистини, за да я превърне в своя послушна пионка. Не й бяха позволили да се среща с майка си, а истинският й баща — могъщият маг-император — се преструваше, че не знае какво се е случило. В какво да вярва едно момиче?
	Следяха я всяка минута. Осира’х и братята й и сестрите й се стараеха да удовлетворят инструкторите и свещениците-философи. Всяко дете бе родено с една-едничка строго определена цел — да преодолее бариерата и да установи контакт с хидрогите. Ден след ден главите ги боляха от положените усилия, а вечер, когато се прибираха да отдъхнат, бяха изтощени до смърт.
	Мълчаливо и незабелязано Осира’х слушаше и наблюдаваше, но не успяваше да открие решение на своята дилема. Беше готова да даде на илдирийците това, което искаха… и да се надява, че с времето те ще осъзнаят грешките си за начина, по който се опитваха да постигнат замисленото.
	Докато зад стената на зле осветеното илдирийско селище, в което бе разположен разплодителният лагер, се спускаше мрак, Осира’х и нейните братя и сестри седяха, кръстосали нозе, върху ръчнотъкания килим. Един от инструкторите следеше упражненията им от сложено в средата кресло. Не разговаряха. Двамата най-малки дори бяха стиснали очи, за да подсилят концентрацията си; останалите бяха извърнали взор навътре, без по нищо да им личи.
	Осира’х знаеше как да го прави. Достатъчно бе да обърне поглед към себе си и се възнасяше надалеч от това помещение, от илдирийското селище и от оградите на лагера, където държаха потомците на човешките пленници. През всички тези години нито за миг не бе предполагала, че майка й може да е там, отвън, толкова близо… че е изолирана, била е изнасилена и измъчвана и че ще бъде убита.
	Сега всеки път, когато погледнеше разплодителните бараки и медицинските инструктори с техните монитори, тя знаеше точно какво се случва вътре. Беше си представила Нира, затворена в стая с единично легло, принудена да понася насилието на войници, свещеници и дори на самия губернатор Удру’х. Ето как Нира бе заченала своите деца.
	Род’х, чийто баща бе самият Удру’х, работеше дори по-упорито от нея и останалите, опитваше се да достигне нивото, което бе овладяла Осира’х. По всичко изглеждаше, че двамата имат една и съща цел. Тя гореше от желание да разкрие истината пред своя брат, ала същевременно се опасяваше, че той може да не иска да я изслуша.
	От всички тук единствено Осира’х имаше представа за съдбата на общата им майка. Нира бе изчезнала като изтрит файл малко след като бе разкрила всичко на дъщеря си.
	Напълно убедени във важната си роля за оцеляването на илдирийската раса, лековерните братя и сестри на Осира’х не подозираха нищо за истинския си произход. Изглежда, никой, с изключение на нея, не бе съхранил в себе си спомените на майка им.
	Понякога, през тъмните нощи, които толкова плашеха останалите илдирийци, Осира’х бе спохождана от мъчителни мисли, дори пророчески видения, които я караха да се изпълва с напълно лишената от реална основа надежда, че майка й може все още да е жива. Момичето бе използвало всички умствени сили, с които разполагаше, за да прати запитване, да призове отново и най-слабия шепот на съществуване, който би я накарал да мисли за Нира. Но макар да ровеше упорито в ума си, не можеше да долови и най-слаба нишка към зелената жрица.
	И сега, докато течеше поредното упражнение, Осира’х позволи на разтревожените си мисли да се реят като снежинки между човешките пленници, да ги докосват, да черпят от опита им. Въпреки че умовете им бяха съвсем различни от илдирийските, тези хора не бяха и на йота толкова чужди, колкото щяха да бъдат хидрогите.
	Когато упражнението приключи, духовният инструктор се изправи и кимна:
	— През целия ви живот сме ви учили на умения и чувство за дълг. Дойде часът да спасите Илдирийската империя.
	Децата закимаха. Осира’х, която дълги години бе вярвала в тези неща, сега се чувстваше разпъната в няколко различни посоки. Въпреки ужасната истина не беше в състояние да отхвърли задълженията си. Колкото и да бе лукав инструкторът, тя беше убедена, че не преувеличава заплахата от хидрогите — поне тази част от обучението й отговаряше на действителността, — и предполагаше, че съвсем скоро ще бъде принудена да се гмурне в дълбините на някоя гъмжаща от хидроги газова планета, за да се срещне с тях. Даваше си ясна сметка какво е заложено на карта: съдбата на цяла една раса сега бе в нейни ръце. Но понякога се двоумеше дали лъжливите и зловредни илдирийци заслужават да бъдат спасени…
	В разкритията си майка й бе изказала увереност, че самият Джора’х е по природа чистосърдечен и добър и че истинският зъл гений е не друг, а губернаторът на Добро. Но ако Джора’х бе така невинен, както смяташе майка й, защо не бе направил нищо, за да преустанови дейността на разплодителните лагери? От поколения илдирийците държаха човешки пленници и ги използваха за гнусните си цели. Джора’х бе маг-императорът на илдирийската империя. Ако не друг, той със сигурност би могъл да направи онова, което смята за правилно… ала нито веднъж досега не се бе намесил.
	Осира’х реши, че не може да се доверява на никого.
	Преди инструкторът да приключи с вдъхновяващата си реч, в стаята влезе губернатор Удру’х. Плъзна видимо тревожен поглед по лицата на петимата братя и сестри на Осира’х, после се втренчи в нея. В очите му блещукаше нещо… може би сълзи, а може би фанатична, изпълнена с надежда гордост. _От нея._
	— Току-що получих съобщение от Призматичния палат — каза той. — Хидрогите са разрушили нашата миньорска колония Хрел-оро и Слънчевият флот не е могъл да ги спре. — Осира’х долавяше възбудата му. От него, като от разгарящ се огън, бликаха необуздани чувства.
	Тя не отговори. Удру’х бе толкова внимателен с нея, винаги готов да й помогне. Бе го обичала и уважавала… но сега сякаш го виждаше през два чифта очи. С една част от ума си мислеше за това как я бе взел под закрилата си, бе я настанил в централния комплекс на разплодителния лагер, откъдето се виждаха като на длан всички бараки. И въпреки че Удру’х не бе от онези, които лесно сипят похвали и комплименти, тя знаеше, че е специална за него.
	Но не биваше да забравя скритата страна на губернатора — хладната и пресметлива бруталност, която бе изпитала майка й. Той бе подложил Нира на пълна изолация, беше я лишил от досег със слънчевата светлина, без да го е грижа за пораженията, които ще нанесе на ума й това, стига тялото й да може да изпълнява оплодителните си функции. Беше я изнасилил на едно от леглата в бараката. И нито веднъж не я бе погледнал с гняв или отвращение — а само с хладно, практично безпристрастие.
	В по-дълбоки и много по-приятни спомени тя бе узнала как Джора’х — нейният баща — бе обичал майка й и се бе грижил за нея. Но за Удру’х Нира неизменно бе оставала вместилище и инкубатор за неговото семе, инструмент, с който да свърши неприятна, но необходима работа.
	Когато тези спомени се пробуждаха в ума й, тя не можеше да го погледне.
	Удру’х продължаваше да обяснява:
	— Вече няколко години кликиските роботи не успяват да държат хидрогите настрана от илдирийските светове. Ето, че сега вече се отказаха окончателно от това свое задължение. — Той постави бащинска ръка на рамото й и тя се помъчи да не трепне. — Осира’х, в този момент ти си ни нужна повече от всякога. Хидрогите както винаги отказват да общуват с нас. Не отговарят на отправените от нас молби. Нужна си ни, за да се свържем с тях и да ги убедим да разговарят с мага-император, преди да са ни унищожили.
	Тя кимна замислено и каза:
	— Това е целта, за която съм била родена.
	Но губернаторът Удру’х носеше още по-странни новини.
	— Макар да изглежда невероятно, моят брат Руса’х е вдигнал на Хирилка бунт. Много илдирийци се оплакват от странното поведение на мага-император и от това, че непрестанно нарушава установените традиции, но изглежда, че нещата са отишли още по-далеч. Престолонаследникът Тор’х се е присъединил към Руса’х и двамата са убили бъдещия губернатор на Хирилка.
	Осира’х вече бе доловила растящата неразгадаема буря в духовната мрежа на тизма, подобно на телепатична черна дупка, всмукваща илдирийската душа. Безредието се пораждаше някъде в околностите на Хоризонтния куп… _Хирилка._ Сега вече всичко си идваше на мястото. Заради действията на Руса’х, част от взаимосвързаното илдирийско съзнание се бе превърнала в неотзивчив некротичен тумор.
	Душевният инструктор не беше в състояние да овладее изненадата си.
	— Илдирийци да убиват илдирийци!
	Удру’х не сваляше поглед от специалната си ученичка.
	— Магът-император лиши Тор’х от поста му, а адар Зан’нх се е отправил натам начело на манипула бойни лайнери. — Той направи опит да се овладее. — Илдирийската империя има много и неочаквани врагове. Трябва да използваме всяко оръжие, с което разполагаме. Ето защо, Осира’х, магът-император ми нареди да те откарам на Миджистра колкото се може по-скоро.
	Осира’х пристъпи встрани от останалите деца, в очакване да бъде отведена. Открай време знаеше, че този момент ще настъпи. Удру’х я погледна, изпълнен с гордост.
	— Обещах на Джора’х, че няма да го разочароваш — а сега ти не разочароваш мен.
	Хвана мъничката й ръка и я изведе от бараката. На вратата тя за миг се обърна и хвърли прощален поглед на братя и сестрите си. Удру’х, за разлика от нея, въобще не ги погледна.


>	5.
>	Адар Зан’нх

	След изтощителни приготовления четиридесет и седемте оцелели кораба от манипулата на Зан’нх отлетяха за бунтовническата Хирилка. Маг-императорът Джора’х бе издал заповед и адарът възнамеряваше да я спазва стриктно. Въпреки това екипажите на бойните лайнери изпитваха по-голяма тревога, отколкото когато им предстоеше да се изправят срещу хидрогите на Хрел-оро.
	Един бунт — особено предвождан от губернатор — просто не се побираше в представите им. Илдирийците бяха сплотен народ, свързани помежду си с телепатичната мрежа на тизма под всепризнатото водачество на мага-император. Никога досега Слънчевият флот не бе участвал в потушаване на бунт на някоя илдирийска колония. Ала ето, че адар Зан’нх бе повел манипулата с точно такава заповед.
	Прикрил смущението си, той стоеше в командното ядро, загледан към Хоризонтния куп, със застинала на лицето решимост. В покрайнините на Купа блещукаше системата Хирилка, чиято единствена колонизирана планета беше туморът, обречен да бъде изрязан, преди да разпространи метастазите си.
	— Събудете кул Фан’нх и му предайте да се приготви за точни маневри, така че още с пристигането да покажем цялата мощ, с която разполагаме. Това ще накара губернатора на Хирилка да осъзнае собствената си безпомощност и да се предаде.
	Зан’нх се опитваше да се държи стоически, както би постъпил при подобни условия неговият герой — адар Кори’нх. Като момче бе прекарал дълги часове в кабинета за стратегическо планиране на Призматичния палат, за да анализира традиционни космически маневри и да се упражнява с илдирийски оръжия. Беше откърмен с любов и възхищение към Слънчевия флот, беше изучавал всяка глава от Сагата, свързана с военната история. Кори’нх го бе взел под крилото си, беше му показал верния път и накрая го бе определил за свой наследник.
	Но старият адар никога не се бе изправял пред подобно положение. Бунтовният престолонаследник бе убил Пери’х, брата на Зан’нх. Илдириец да посегне на илдириец! За да се сложи край на кръвопролитията и размириците, трябваше да бъдат заловени и изправени пред мага-император както Руса’х, така и Тор’х. Друг начин нямаше.
	Групата бойни кораби навлизаше в системата и Хирилка бързо изпълваше екраните. Сензорният оператор на мостика вдигна глава и докладва:
	— Засякоха ни, адаре.
	— Добре. Скоро всичко ще свърши. — Той наистина се надяваше на разумен изход, макар да осъзнаваше, че е малко вероятно. Нямаше никакво желание да става престолонаследник. Кадърен кадрови офицер от армията и командир на Слънчевия флот, той не изпитваше влечение към гражданска професия. Достатъчна бе отговорността да си адар, но да се натовариш с подобна отговорност щеше да е прекалено. А и понеже не беше потомствен благородник, самата мисъл за това му се струваше кощунствена.
	Но от друга страна, как да откаже, след като знаеше какво е направил престолонаследникът Тор’х.
	— Отворете линия — нареди Зан’нх, подпрян на перилата, обграждащи неговата платформа, докато си повтаряше наум онова, което бе намислил да каже. — Пристигам тук от името на мага-император със заповед да ескортирам Руса’х и Тор’х на Илдира. Ако не се предадат незабавно, Слънчевият флот ще бъде принуден да използва сила.
	Заплахата остави неприятен вкус в устата му. Екипажът на мостика се смълча. Никога в цялата илдирийска история не беше поставян подобен ултиматум.
	— Адаре, току-що от космопорта близо до двореца бе изстреляна совалка.
	— Въоръжена ли е? Боен кораб?
	— По-скоро транспортен, но се издига с голяма скорост. Преследват я няколко по-малки съда.
	На екрана се появи измъченото лице на Тор’х. В очите на младия мъж блестеше отчаяние.
	— Зан’нх, трябва да ми помогнеш! Искам убежище! — Тор’х очевидно бе съсредоточен върху управлението на бавния товарен кораб. От време на време вдигаше влажното си от пот чело и надзърташе в екрана пред себе си, където вероятно виждаше своите преследвачи.
	— Чакам обяснения, Тор’х. — Зан’нх преднамерено пропусна титлата „престолонаследник“.
	— Чичо ни е полудял! Мисли си, че той е истинският маг-император. Уби Пери’х, а аз едва успях да се измъкна. — Пръстите на Тор’х пробягаха по клавиатурата и внезапната промяна в скоростта го отпрати назад в седалката. Чу се приглушеният вой на алармата. — Настоявам да ми осигурите убежище на бойния кораб. Руса’х вече прати преследвачи по петите ми. Твърдо е решен да ме премахне — зная прекалено много.
	Първите преследвачи откриха огън срещу совалката на Тор’х, но ракетите им пропуснаха целта.
	Зан’нх смръщи замислено вежди. Най-сетне бе получил някакво достоверно обяснение. Губернатор Руса’х бе с помътен разсъдък след травмата на главата по време на хидрогската атака срещу Хирилка. Но му беше трудно да повярва, че Тор’х, избраният от мага-император наследник, би се обърнал доброволно срещу Илдирийската империя.
	— Добре, Тор’х. Ще те приемем на борда на лайнера.
	— Адаре, изстреляха още един кораб от околностите на двореца — обади се операторът. — По-голям, вероятно кралска совалка.
	— С какви оръжия е оборудван?
	— Проверявам…
	Свързочният офицер вдигна изненадано глава.
	— Адаре! Губернаторът на Хирилка настоява да се срещне с вас на борда на флагмана!
	Губернаторът на Хирилка пращаше изображението си от кралската совалка.
	— Адар Зан’нх, ето че се отзовах на призива на брат ми. — Доскоро пухкавият и закръглен Руса’х изглеждаше отслабнал и твърд като закалено желязо. — Не е необходимо да отправяте подобни заплахи. Ние всички сме илдирийци, нали?
	— И ще дойдете доброволно на борда? — попита изненадано Зан’нх.
	— Мой дълг е да служа на Илдирийската империя.
	— Вие убихте престолонаследника Пери’х и се опитахте да убиете мага-император. Току-що видяхме да стреляте по Тор’х. Странни начини да докажете лоялността си, не мислите ли?
	Руса’х изглеждаше спокоен и невъзмутим.
	— Дайте ми възможност да ви обясня всичко и ще ме разберете.
	Тор’х се намеси в разговора с трескав глас:
	— Отказвам да съм на един и същи кораб с този безумец. Братко, насочи ме към друг кораб. Осигури ми безопасност!
	— Ще бъдеш в безопасност. — Зан’нх помисли малко, после се свърза с кул Фан’нх. — Тор’х да се качи на твоя кораб. Ще ги държим разделени, ако това е от полза за нашата мисия. Оставям на маг-императора да решава съдбата им, когато се върнем на Илдира. Работата ни е да ги доставим там, за да ги съдят.
	— Вие ли ще оглавите посрещането, адаре? — попита офицерът по протокола.
	— Не. Това би означавало да му окажа твърде голяма чест. Ще остана тук. Чичо ми е извършил немислими престъпления. Бих искал да бъде изолиран с оглед странното поведение на престолонаследника.
	Кралската совалка влезе без никакви инциденти в главния хангар на кораба. Войници и церемониална гвардия придружаваха протоколните офицери, които бързаха да приемат капитулацията на губернатора на Хирилка. Тежките врати на хангара се затръшнаха.
	Зан’нх наблюдаваше всичко това на един малък екран в командното ядро. Седемдесет членове на комисията по посрещането се бяха изпънали в идеално подравнени редици пред богато украсената кралска совалка. Протоколният офицер изкомандва всички да застанат мирно.
	Три от вратите на совалката се отвориха.
	— За посрещане на губернатора… — провикна се протоколният офицер.
	И внезапно от вратите наизскачаха въоръжени бунтовници от Хирилка.
	Зан’нх изкрещя предупреждение в уредбата, но беше късно — нападателите откриха огън с енергийни оръжия и парализиращите лъчи заповаляха посрещачите, които не бяха успели да се прикрият. Телата им тупваха тежко на пода като чували с пясък.
	От командното ядро Зан’нх продължаваше да крещи:
	— Изпратете още войници! Подкрепление за хангара — веднага!
	Бунтовниците продължаваха да изскачат в хангара, вече бяха стотина, всичките въоръжени.
	Най-сетне се появиха и красивите компаньонки на Руса’х — държаха се със спокойната увереност на ветерани. Бяха препасали дълги ножове върху изящните си талии, носеха и енергийни оръжия. Присвили очи, две от жените простреляха протоколния офицер и той рухна на пода.
	Във вихъра на боя от кралската совалка изскочиха група свещеници. Носеха подвижен какавиден трон, почти същия като трона на мага-император. Седнал на трона и наведен напред, Руса’х оглеждаше касапницата с доволна усмивка.
	Стрелбата в хангара продължи още малко — бунтовниците от Хирилка бързо надвиха екипажа и взеха оцелелите в плен. Две от компаньонките изтичаха при вратите, преди да пристигнат подкрепленията на Зан’нх, затвориха ги, кодираха пултовете и после ги разбиха, за да блокират всякакъв достъп.
	Едва сега губернаторът на Хирилка се извърна към екрана, откъдето Зан’нх следеше всички техни действия, и каза спокойно:
	— Адаре, само парализирахме хората ти. Но ако не ми предадеш кораба, ще започна да ги убивам.


>	6.
>	Престолонаследникът Тор’х

	След като товарният кораб се скачи с бойния лайнер, Тор’х се помъчи да си придаде спокоен и невъзмутим вид и излезе, придружаван от седем лични телохранители.
	Войниците от Слънчевия флот го посрещнаха с подобаващи почести и уважение, но Тор’х им се тросна нетърпеливо:
	— Отведете ме в командното ядро! Трябва незабавно да говоря с вашия кул. Трябва да го предупредя.
	Войниците не подложиха заповедта му на никакво съмнение. Макар несъмнено да беше изпаднал в немилост, Тор’х все пак бе син на мага-император.
	— Последвайте ни, престолонаследник. За кул Фан’нх ще е чест да ви приеме.
	Тор’х и седмината телохранители тръгнаха с бърза крачка, като принудиха ескорта да се съобразява с тях.
	Преди да успее да се освободи от оковите на тизма на баща си, Тор’х не знаеше, че илдирийците са като марионетки, контролирани от невидими душевни нишки. Поданиците на мага-император просто не знаеха какво е да проявяват подозрителност към други илдирийци. Глупаци! За тях въставането на дори един сънародник срещу империята бе също толкова немислимо, колкото ако лявата ръка сграбчи нож и прободе дясната.
	Тор’х знаеше, че точно такъв неочакван шок е необходим, за да спаси Илдирийската империя от нейната вътрешна слабост. И тъй като вярваше в далновидността на Руса’х и знаеше, че чичо му е предопределен да бъде истински император, бе готов да направи каквото е нужно за своята раса — дори ако това означаваше да се обърне срещу братята си и срещу самия маг-император Джора’х.
	Ала въпреки това Тор’х подозираше, че няма да се размине без кръвопролития.
	Действията му бяха отлично координирани с действията на Руса’х. Когато, придружен от седмината телохранители, влезе в командното ядро на кул Фан’нх, Тор’х забеляза, че кралската совалка на чичо му вече е приета на борда на флагманския боен лайнер. Изненадите щяха да последват всеки момент.
	Изпънал по военному гръб, командирът на манипулата се обърна да посрещне Тор’х при появата му на мостика. Висок и слаб, кулът опря юмрук на сърцето си в знак на приветствие.
	— За мен е чест да ви приема на борда на моя боен лайнер.
	— Благодаря ви за помощта в този труден момент, кул. — Тор’х пристъпи право към Фан нх и седмината телохранители го последваха. Преди обаче ескортът да успее да влезе, един от тях се обърна и затвори вратата.
	Всичко се случи за секунди. Кул Фан’нх се ококори от изненада. Войниците отвън започнаха да тропат по металната врата.
	Тор’х се изправи пред командира на манипулата. Тънко кристално острие се подаде от ръкава му, той го стисна и без да се поколебае, вдигна рязко ръка и го заби в гърлото на кул Фан нх.
	Все така мълчаливи, верните му телохранители се разпръснаха и извадиха оръжия. Останалите офицери на мостика се развикаха изплашено.
	Хирилкийските телохранители се бяха обучавали да убиват бързо и безшумно. Ножовете им святкаха във въздуха и изненаданите офицери падаха. Една жена все пак успя да задейства алармата, преди да й прережат гърлото.
	На Тор’х не му се наложи да си цапа повече ръцете с кръв. Отмести с крак още потръпващото тяло на кул Фан’нх и опря ръце на перилата. След минута всички на мостика бяха избити и престолонаследникът Тор’х пое управлението.
	Алармите продължаваха да вият и Тор’х сърдито нареди на подчинените си да ги изключат. Останалите членове на екипажа обаче вече бяха известени, че нещо не е наред.
	— Включете защитните съоръжения. — Всички телохранители бяха обучени да боравят с оръжейните системи на лайнера.
	На борда на флагмана Руса’х бе успял да завладее хангара и с помощта на комуникационната система на совалката бе изпратил мощен сигнал до всичките четиридесет и седем кораба.
	— Адар Зан’нх, готов съм да започна екзекутирането на пленниците — по един на всеки три минути, докато не ми предадете останалите кораби.
	Повечето илдирийци не бяха в състояние дори да си въобразят подобен варварски акт. Като се подсмихваше самодоволно, Тор’х се зачуди колко дълго ще издържи брат му на агонията на невинните жертви. Съмняваше се обаче, че Зан’нх, който идеализираше наставника си, военния герой адар Кори’нх, ще се предаде толкова бързо, колкото се надяваше Руса’х.
	Тор’х се опита да измисли някакъв начин да увеличи залога. Телохранителите му изнесоха окървавените трупове и поеха всички важни постове в командното ядро на бойния лайнер.
	— Заредете всички налични оръжейни системи и се пригответе да откриете огън. Аз ще ви задам целите.
	Погледна към главния екран, където се виждаха корабите на манипулата, за да избере първата цел. Всички оръжейни системи на бойния лайнер бяха настроени за директен бой с хидрогите. Огневата мощ, с която разполагаше, със сигурност щеше да е повече от достатъчна за това, което бе замислил.
	Адарът никога не би открил огън срещу илдирийски граждани — особено когато повечето от тях бяха нищо неподозиращи войници и офицери. Зан’нх просто не би могъл да понесе последствията от подобен акт.
	Престолонаследникът Тор’х не се измъчваше от такива скрупули. Беше готов да се съсредоточи върху по-голямата цел и да преглътне налагащите се загуби. Четиридесет и шест бойни кораба щяха да са достатъчни за плана на император Руса’х. Един кораб можеше да бъде пожертван.
	Той се приготви да открие огън.


>	7.
>	Адмирал Лев Стромо

	Само за двайсет и четири часа корабите на Земните въоръжени сили приключиха напълно с операцията около парника на скитниците. Адмирал Стромо се бе настанил в командирското кресло на мантата, стиснал юмруци, и всячески се опитваше да покаже, че мястото му е точно тук.
	— Ще остана на борда и ще командвам оттук, докато вие организирате операцията долу — каза на Рамирес. — Прехвърлете въоръжени отряди в куполите и се заемете с транспортирането на пленниците, точно както направихме на Ураганово депо.
	Ели Рамирес бе съсредоточена и изцяло посветена на задачата си — не беше изказала нито веднъж съмненията си от началото на операцията.
	— Бих препоръчала да носим броня и отбранителни оръжия, в случай че скитниците опитат партизанска тактика.
	Стромо кимна. Бяха му взели думите от устата.
	— До момента не са показали склонност към насилие, но сигурно са отчаяни. Като притиснати в ъгъла плъхове.
	Рамирес се свърза с десантните части, които бяха преминали интензивен курс на подготовка в марсианската база на Земните въоръжени сили. Повечето от войниците не бяха в състояние да си представят ръкопашен бой с хидрогите и бяха сметнали подготовката за ненужна. Сега обаче щяха да получат възможност да приложат наученото в практиката.
	Щурмовият отряд пръв се строи пред една от страничните врати на централния купол. След директния обстрел от мантата стената на купола беше пробита. Подобно на утринна мъгла, над купола се рееха тънки струйки въздух и влага, но по някаква причина не цялата атмосфера бе загубена. Вътрешното сканиране показваше, че въздухът все още е достатъчен, но въпреки това Рамирес нареди на войниците да носят скафандри.
	— Скитниците могат да решат да нарушат херметичността, за да ни прогонят. По-добре със скафандри, отколкото да дишаме вакуум.
	Стромо се съгласи.
	— Вземете всички необходими мерки, за да сме сигурни, че нито един от войниците ни няма да пострада при изпълнение на своя дълг. — Не му се щеше да обяснява пред генерал Ланиан защо е имало загуби. — А, освен това председателят помоли да намалим до минимум жертвите от страна на скитниците.
	— Разбира се, адмирале. — Стромо остана с впечатлението, че го смята за глупак, че е изказал толкова очевидно предположение.
	Магнитни скоби закотвиха мантата за астероида. Един издължен ръкав се прилепи плътно около люка и малко по-късно той бе отворен от сапьорската група. Облечените в скафандри войници влязоха предпазливо в астероида, с насочени напред шокови пушки, в случай че се натъкнат на засада. Зад тях пристъпваше втора и трета вълна войници на ЗВС, горящи от желание да нахлуят в гнездото на скитниците.
	По-малки мобилни отряди бяха завладели външните станции, складовете и куполите, заредени с всякакви семена. Разкъсаното отразително фолио, което се носеше в дрейф около астероида, накрая го обгърна като покривало.
	Над главите им кръжаха ремори, готови да се намесят с убийствен огън, в случай че се появи огнище на съпротива. Заради пробива в прозрачния купол главният астероид беше нестабилен и се клатушкаше. Докато скучаеха, пилотите на бойните кораби се упражняваха в стрелба по всякакви дребни цели, като между другото изпепелиха няколко малки кораба на клановете, които се опитаха да се скрият в сенките.
	Един малък съд се стрелна от парника като изскочила от дупката си мишка. Пилотът криволичеше и сменяше курса непрестанно. Стромо се надигна в командното кресло.
	— Спрете този кораб, опитва се да избяга! — прокънтя властният му глас.
	Шест патрулни ремори засякоха малкия кораб и се понесоха след него. От един кратък поглед на външния екран Стромо остана с впечатлението, че това е машина с доста причудлива конструкция, сякаш бе сглобена от различни и не съвсем добре пасващи си части. Но въпреки това непознатият кораб набираше светкавично скорост и проявяваше забележителна маневреност, с която не можеха да се мерят дори бързите кораби на ЗВС.
	Стромо настрои сензорите на флагмана така, че да може да следи бягащия кораб, който заподскача като топка за пинг-понг, рикошира в астероидното поле, избягна умело сблъсъка с някакви отломъци и продължи в космоса с очевидното намерение да се изплъзне час по-скоро. Пилотът поемаше ужасяващ риск и изпълняваше почти немислими маневри. И ето че съвсем скоро странният кораб остави и най-бързите ремори далеч назад. Това беше направо позорно.
	— Преустановете преследването! — нареди Стромо. — Ще го пуснем да се измъкне, за да разкаже на останалите какво е станало тук. Рано или късно все ще им дойде акълът. — Думите му обаче прозвучаха фалшиво.
	На един от съседните монитори се виждаше Рамирес — водеше войниците все по-навътре в астероида. Стромо можеше да превключва на всяка камера на войниците и разполагаше с голям избор от гледни точки. Беше почти като да е там с тях, дори по-добре, защото не се излагаше на опасност.
	Обитателите на купола оказаха съвсем вяла съпротива. Противникът имаше числено превъзходство и по-тежко въоръжение. Добре поне, че скитниците имаха достатъчно здрав разум да го осъзнаят навреме.
	Стромо прецени, че пленниците ще са няколкостотин. Как бе възможно такава тълпа да се побере върху един жалък камък? Докато летяха за Ххренни и подготвяха операцията, бе наредил на две от щурмовите манти да извършат преустройство на палубите си. Каютите на войниците бяха превърнати в затворнически килии — достатъчно сигурни, докато откарат пленниците на кликиската планета, заедно с тези от Ураганово депо и Рандеву.
	Най-сетне Рамирес съобщи:
	— Адмирал Стромо, астероидът е в наши ръце. Готови сме да ви посрещнем тук.
	Той се изправи и изопна униформата си.
	— Необходимо ли е да нося скафандър?
	— Няма нужда, сър. Има достатъчно въздух, само дето е малко студено.
	Ала когато влезе вътре, той съжали, че не носи кислородна маска — ако не за друго, поне за да се отърве от миризмата. Въздухът в купола вонеше на прах и метал и на рециклирани торове и химикали. Всъщност вонеше на кенеф. Тези скитници наистина ли използваха човешки изпражнения, за да наторяват растенията си? Какви диваци!
	Под повредения купол инженерите от кораба бяха монтирали сглобяем заслон с отопляващи панели. Под заслона бяха скупчени пленниците. Наоколо изглеждаше, сякаш е преминал ураган.
	— Кой командва тук? — викна Стромо на войниците и размърда гордо рамене. Обичаше ролята на стратег и завоевател.
	— Сигурно си мислите, че сте вие — отвърна един мъж на средна възраст с червеникава коса. На лицето му още се виждаха отпечатъците от наскоро смъкнатата кислородна маска. Малки кръвоизливи в очите подсказваха, че е бил изложен на взривове в затвореното помещение.
	Стромо вдигна глава към пробития купол.
	— Зная, че съм аз. Питах кой от скитниците е най-старши, за да разговарям с него.
	— Аз съм Крим Тайлар. Можете да разговаряте с мен, както и с всеки друг.
	— Възнамерявам да проведа евакуация — заяви Стромо. — Ще преместим целия персонал на друга планета, където ще бъдете задържани. Всъщност може да ви се стори като излет, след като напуснете този камък.
	— Добре сме си и на астероидите. Или поне бяхме досега.
	Стромо го дари с хладна усмивка.
	— Вашата изобретателност може да е от полза в изграждането на ново селище на Ханзата. Това ще е малка компенсация, задето толкова дълго отказвахте да изпълнявате дълга си към човечеството. — Той погледна надолу, към смачканите и изтръгнати растения и забеляза пресни зеленчуци: изглеждаха съвсем узрели. Изведнъж осъзна, че му се е дояло нещо такова.
	— О, домати!
	Но докато се навеждаше, Крим Тайлар настъпи домата и червени пръски оцапаха панталоните на адмирала.
	— Не съм ги отгледал за вас.
	Стромо замръзна, но успя да сдържи гнева си. Войниците наоколо бяха готови да открият стрелба, стига да им наредеше, но той не желаеше ситуацията да излиза извън контрол, особено когато се намираше в самия епицентър. Вместо това повдигна пренебрежително рамене и каза:
	— Вие, скитниците, никога не сте разбирали какво значи да делиш с другите.


>	8.
>	Ческа Перони

	След разпръсването на скитническите кланове Ческа трябваше да отведе бившата говорителка на безопасно, скрито място. По съвет на Ихи Окая спря избора си на Йон 12 — надяваше се да остане там в компанията на неголяма група инженери, докато не реши какво ще прави по-нататък.
	Само преди седмица Рандеву бе атакувана — _разрушена!_ — от Земните въоръжени сили. Още не се бе уталожила първата вълна на хаос и бъркотия, застигнала едно след друго останалите скитнически селища, и навярно щеше да мине известно време, преди разпилените семейства да могат да се съберат, но като говорителка на клановете, Ческа бе твърдо решена, час по-скоро да възстанови нарушените комуникации. Въпреки царящата суматоха възнамеряваше да организира аварийна комуникационна мрежа и дори вече бе разпратила разузнавачи, за да събират и разнасят информация.
	Отрязани един от друг, независимите кланове щяха да са жадни за новини и инструкции от Ческа. Веднага щом се свържеше с някои от главните фамилии, тя смяташе да събере временен съвет и да избере нов център на правителството. Можеше само да се моли над всеки от разузнавачите да бди неговата Пътеводна звезда, за да успеят бързо да разпространят новините. В противен случай се опасяваше, че някои от крайно настроените членове на клановете, които преди бяха настоявали да бъде наложено екти-ембаргото, могат да реагират прибързано и необмислено и да пострадат жестоко.
	Преди много време водачите на кланове бяха уговорили и оборудвали резервни пунктове за сбор на скитниците за извънредни случаи. И макар че основният сборен пункт, Рандеву, вече не съществуваше, Ческа се надяваше да посети всички останали. За съжаление само два дена, след като бяха пристигнали на Йон 12, старата Ихи Окая внезапно се почувства зле и това принуди Ческа да внесе промени в плановете си. Въпреки протестите на бившата говорителка Ческа настояваше да остане при нея.
	— Това място е точно толкова добро, колкото всяко друго — каза тя. — Разпратих вестоносци, а и без това не разполагаме със свободен кораб. Ще остана с теб да чакаме заедно.
	Повечето фамилии от години бяха в постоянна бойна готовност заради хидрогските нашествия — но никой не бе предполагал, че заплахата може да дойда от Ханзата. Благодарение на тази постоянна готовност много от корабите на скитниците се бяха изплъзнали на флота на ЗВС при Рандеву и в момента разнасяха тревожните вести до скритите селища на клановете и до тайните скитнически фабрики. Скитниците бяха по природа независими, обвързани единствено с чувството за вярност и чест и от подлежаща на доста свободно тълкуване правна система. Рандеву бе едно от малкото всепризнати безопасни убежища. В този момент именно липсата на строго определена структура на обществото ги превръщаше в толкова трудна цел за Земните въоръжени сили, но също така създаваше проблеми в организирането на единен фронт.
	Всъщност беше минала само седмица. Само една седмица. Ческа знаеше, че ще успее да сплоти хората, и се надяваше, че Голямата гъска е убедена в победата си и възнамерява да разхлаби хватката. Всъщност последното предположение тепърва трябваше да се провери.
	Ихи Окая бе предложила да се скрият на Йон 12, тъй като най-малкият й син бе построил новата база. Сякаш беше съвсем скоро, когато ентусиазираният и изобретателен Кото бе представил чертежи и симулации и бе успял да убеди водачите на кланове да помогнат за осъществяването на проекта. Повърхността на Йон 12 се състоеше от обогатен с водород лед, езера от втечнен метан и други въглеводороди с къси вериги, полезни за скитническата промишленост. Малко след това Кото се зае с осъществяването на плана на този замръзнал скален къс в самите покрайнини на малко изследвана система, наречена на името на човек, който бил погълнат от кит.
	Погълнат в мрака. След всичко, което се бе случило със скитниците, Ческа си мислеше, че те са в същото положение…
	Ентусиазираните строители бяха вдигнали модулни домове и бяха монтирали малък реактор, който да осигурява енергията. Тежки булдозери — приличаха на охранени пингвини — изравняваха терена и оформяха продълговати траншеи. Машини извличаха газове от ледените купчини, пресяваха водородните молекули, които после се използваха при дестилирането на екти, а по-леките елементи съхраняваха за консумация в колонията. Над всеки булдозер се вдигаше облаче дим, което странно напомняше дима от комините на старовремските парни локомотиви. В суперохладената атмосфера изхвърлените овлажнени газове замръзваха мигновено и се сипеха наоколо като плътен сняг. Ракетни установки изстрелваха варели с чист водороден лед право нагоре, към плаващия на дрейф екти-реактор, който щеше да катализира водорода в екти — този скъпоценен алотроп, използван за космическо гориво.
	Ихи Окая бе пожелала да види с очите си Йон 12, въпреки че в момента Кото не беше тук, а изследваше останките на хидрогски кораб, открити сред пръстените на Оскивъл. Неговият главен инженер, Пърсъл Уон, временно ръководещ обекта, осигури жилищни помещения за Ческа и бившата говорителка.
	Беше изминало повече от десетилетие, откакто старицата бе стъпвала на друга планета, и дори в занижената гравитация на Йон 12 изпитваше затруднения при движение и дишане. Ческа обаче подозираше, че причината за това може да са и скорошните събития…
	Разрушаването на Рандеву и унищожаването на корабите и съоръженията бе тежък удар за Окая.
	В миниатюрната сфероидна квартира Ческа направи чай. Ихи Окая държеше чашата между дланите си, сякаш се опитваше да ги стопли. Зад дебелите прозрачни прозорци на извитите стени се виждаше фантастичен пейзаж на разоран водороден лед, но старицата бе зареяла поглед в тавана, където блещукаха множество звезди.
	— Ще ми се да те зарадвам с нещо — заговори Ческа, — но ме чакат толкова много въпроси, а всеки отговор е като клопка, която ме дебне.
	Бившата говорителка изви безцветните си устни в подобие на усмивка.
	— Остави метафорите за експертите, Ческа.
	— Чувствам, че повече ме бива за поет, отколкото за водач. — Тя въздъхна отчаяно. — Направо не знам какво да правя! Как да се срещна с останалите водачи на кланове? Всички са се пръснали, как да ги открия и да организирам общ събор? И къде да се състои той? Сега всички сме изгнаници. Опасно е да събера на едно място оцелелите фамилии. Ами ако Ханзата узнае по някакъв начин? Какво ще стане тогава?
	— Не позволявай на нетърпението да надделява. Прибързаните решения често са погрешни. — Ихи нежно потупа Ческа по ръката. — Разрушаването на Рандеву отне само минути, но ще е нужно доста време, за да се съберат отново клановете. Прати вестоносци и чакай. Когато му дойде времето, клановете ще пристигнат.
	— Но аз трябва да предприема нещо. Искам не само да ги събера, но и да ги вдъхновя, да им кажа, че не бива да се предаваме. Пък и като говорителка, не трябва ли да отида на Земята и да настоявам за компенсации?
	— Ще те задържат и ще те направят политическа заложничка.
	Ческа отпи от чая, без да усети вкуса му.
	— Трябваше поне да остана на Рандеву и да преценя щетите… ако въобще нещо е останало там.
	— Проклетите зевесета ни лишиха от столица и зачеркнаха цяла глава в историята ни. — По бузите на бившата говорителка се търкулнаха сълзи. — Лош момент избрах, Ческа. Трябваше да умра по-рано, когато все още всичко беше наред.
	— Не говори за умиране — рече Ческа. — Трябва да живееш, за да видиш, че накрая всичко ще се оправи.
	Приседнала на леглото, Ихи Окая отново й стисна ръката.
	— Не бива да разчиташ на мен. Мисля, че сама ще се справиш много по-добре. — Старицата въздъхна. — Ще ми се Кото да беше тук. Той винаги има готови решения.
	— Малко налудничави — изкиска се Ческа.
	— Но затова пък вършат работа. — Окая остави чашката и отново се загледа към звездите, сякаш се опитваше да ги изброи. Изведнъж се усмихна и посочи с пръст.
	— О, виж! Моята Пътеводна звезда!
	Ческа проследи накъде сочи пръстът й, но всички звезди й се струваха еднакви. Когато отново сведе поглед, видя, че светлината в очите на Ихи Окая е помътняла.


>	9.
>	Джес Тамблин

	Затворен в своя водно-перлен кораб и защитен от силата на венталите, Джес се спускаше право в кипящите дълбини на газовия гигант Голген. Беше помолил водните създания да го доведат тук, за да може да се увери с очите си какво е постигнал след първия удар срещу хидрогите.
	Странният му кораб се гмуркаше право надолу през реещи се облаци и буреносни ветрове, свръхгорещи пари обливаха външната му обшивка. Апокалиптични щормове кипяха по повърхността на свръхплътните океани от кондензирана атмосфера, обитавани доскоро от вражеските хидроги. Преди седем години, подтикван от жаждата за мъст, Джес им бе нанесъл смъртоносен удар.
	Той и неговите кланови инженери от Плумас бяха изстреляли няколко късоопашати комети към тази планета — бяха ги използвали като космически снаряди. Подобно на гигантски светкавици, кометите се бяха стоварили върху планетата и бяха предизвикали взривна вълна, по-разрушителна дори от най-мощните водородни бомби.
	Огромната газова топка все още бе покрита с разноцветни петна — гангренясали рани от кометните взривове. Изминалите години не бяха успокоили атмосферните смущения, последствията от атаката щяха да се усещат още десетилетия. Човешката част от съзнанието на Джес Тамблин, която все още кипеше от гняв, изпита задоволство от гледката, наслаждаваше се на възмездието за смъртта на Рос и унищожаването на неговата Синя небесна мина…
	Но докато се съсредоточаваше върху предишните си опити да победи хидрогите, Джес изведнъж бе споходен от образи, картини и мисли, предавани от самите вентали — новинарска сводка, излъчвана по невидимите връзки, които поддържаха водните същества. Съобщението не беше ясно, но Джес успя да схване какво се е случило — Земните въоръжени сили бяха атакували поредния скитнически аванпост, родния дом на Нико Чан Тайлар, който едва бе успял да се измъкне. Четиринайсетте доброволци „водни носачи“ на Джес разнасяха незабелязано вентали из езерата и океаните на незаселени светове, където те можеха да растат на воля, и сега броят им непрестанно нарастваше. Макар че венталите имаха много сходни черти с верданите, световните дървета на Терок, доброволците на Джес не бяха претърпели метаморфоза, за да могат да общуват директно с тях, както бяха направили зелените жреци на световната гора.
	Нико беше сред най-възприемчивите и ентусиазирани помощници. Водните създания му бяха позволили да общува с тях, дори го бяха предупредили за атаката на Земния флот срещу Ураганово депо. Но Джес се съмняваше, че другите носачи могат да разгадаят дори малко от това, което току-що му бяха предали венталите.
	Пред мисления му взор като на екран премина всичко, което бе успял да предаде на водните създания. Пленяването на астероидния парник, капитулацията на скитниците и бягството на самия Нико.
	Сега, докато корабът му се снижаваше към повърхността на Голген, Джес се бореше със задълженията си. Той беше скитник и се чувстваше длъжен да направи нещо — стига да може. Но атаката срещу парника на Чан вече бе приключила, също както и разрушаването на Рандеву и Ураганово депо. Не би могъл да стигне там навреме, за да предприеме някакви действия.
	Неговият водно-перлен кораб със сигурност щеше да изуми зевесетата, но той не би могъл да се сражава срещу целия им флот, с каквито и сили да разполагаше. Надяваше се, че сестра му Тасия вече не е сред нашествениците. Беше встъпила в редовете на Земния флот, но той не вярваше, че продължава да служи след нападението над Рандеву. Дали бе така?
	Не, не биваше да се разсейва. По-добре бе да продължи с поставената задача по възкресяването на венталите. Ако хората не успееха да победят хидрогите, дребните им разпри щяха да се окажат незначителни…
	Около него се рееха непроницаемите облаци на Голген, съставени от амоняк, въглеводороди, фосфат и водороден сулфид. Усещаше съвсем лек страх, като слабо дращене по костите. Всъщност реакцията се пробуждаше заради дълбоко вкоренената тревога на самите вентали, които в момента си спомняха вековете на смърт и почти пълно изтребление, на които ги бяха подложили хидрогите.
	Корабът мина през още няколко слоя. Джес продължаваше да гледа през прозрачната сфера. Изведнъж облачната пелена под него се разсея и той съзря опустошен пейзаж: отломъци от огромни сгради, изкривени линии, някога част от хидрогския градски пейзаж. Сфероидните градове се бяха пропукали и взривили от неочаквания обстрел.
	Дори останките от зловещите чуждоземни градове бяха величествени и Джес се зачуди колко ли хидроги са загинали тук. Реши, че броят им вероятно може да се окаже достатъчен, за да възмезди избиването на толкова скитници от хидрогите, както и на венталите, които преди десет хиляди години почти били на път да изчезнат.
	„Сега, когато сме по-силни — му бяха казали венталите, — Голген ще е само първата от множеството победи над хидрогите“.
	Никъде сред останките, носещи се из плътната бурна атмосфера, не зърна и следа от Синята небесна мина. Хидрогите бяха разрушили инсталацията на брат му преди доста години и Джес се съмняваше, че течнокристалните същества помнят някоя от невинните жертви, които бяха изтребили.
	Спомни си последния път, когато бе видял Рос да управлява своята небесна мина, преизпълнен с гордост. С това на пръв поглед рисковано начинание брат му бе постигнал неочакван търговски успех и бе доказал качествата си пред своята красива годеница. Ческа. По онова време най-голямата грижа на Джес бе да прикрие тайната си любов към нея, след като знаеше, че е сгодена за Рос…
	Колкото и да бе странно, венталите сякаш се опитваха да го окуражат.
	„Ще оставим част от себе си в облаците на Голген. Атмосферата тук съдържа достатъчно водни молекули, за да можем да се установим и да се размножаваме. Процесът ще е бавен, но с времето ще наберем достатъчно сили да поставим това място изцяло под наш контрол“.
	Едри лъскави капки изникнаха по външната повърхност на водно-перления кораб, просмукваха се през бронираната обшивка на корпуса. Бързо нарастваха и наедряваха и скоро се отделиха и литнаха като изстреляни сребърни куршуми.
	„Можем да успокоим турбуленциите и развилнялото се време и да укротим Голген. Нашата вентална същност ще оцелее“.
	— Искате да кажете, че смятате да окупирате цял един хидрогски свят?
	„Не напълно, но ще се разположим тук. Венталната ни енергия вече се процежда през облаците и се разпространява, за да изпълни сърцевината на опустошената планета. Тук няма никакви хидроги и ние ще разрушим техните портали, за да не могат да се върнат“.
	— Вече съм сигурен, че моята Пътеводна звезда ме е довела тук.
	„Голген е в безопасност. Можеш да повикаш твоите скитници, за да докарат тук небесните си мини и отново да се заемат със събирането на екти“.
	Сърцето на Джес подскочи. Една напълно безопасна планета за миньорите!
	— Съвсем скоро предстои да се срещна с моите водни носачи и заедно ще разпространим новината.


>	10.
>	Тасия Тамблин

	Не това бе имала наум, когато се бе записала в Земните въоръжени сили. Изобщо.
	След като брат й Рос загина, Тасия се измъкна незабелязано от ледените мини на Плумас с намерението да участва във войната срещу хидрогите. Проклетите хидроги! Искаше да е във вихъра на събитията, в епицентъра на войната. Изолирана на Марс, заобиколена от досадни кадети, тя се чувстваше безкрайно далеч от въоръжения конфликт.
	След като я свалиха от командването на мантата, я пратиха да се занимава с подготовката на клибове. Каква загуба! Адмирал Уилис твърдеше, че това не било понижение, въпреки че новото назначение съвсем недвусмислено целеше да я държи встрани от развоя на събитията, докато Земните въоръжени сили се нахвърляха върху скитниците, сякаш това бе най-важният им проблем.
	Сега, изправена върху една червеникава скала, Тасия изпръхтя недоволно в шлема, след като се увери, че е изключила връзката. Навярно Пътеводната звезда на генерал Ланиан бе някоя черна дупка… или цял куп черни дупки, теглещи го в различни посоки — всички от тях неверни! Неподходящ противник, сбъркани приоритети, погрешна война.
	Решението да напусне клана бе едно от най-тежките в живота й, но го беше взела, за да може да воюва срещу чудовищните извънземни, които унищожаваха мините на скитниците — включително тази на Рос. Тя не беше като ентусиазираните кадети от Земята, които встъпваха в редовете на Земните въоръжени сили, защото ги смятаха за несъкрушими или някой им бе подхвърлил, че униформата ще им стои добре. За Тасия едничката цел бе да накара хидрогите да съжаляват за действията си.
	Скитниците не бяха боязливи — напротив, те обитаваха местенца, където повечето от гражданите на Ханзата биха подмокрили скафандрите си — но свободолюбивата конфедерация от родове не поддържаше организирани военни сили. За да воюва с хидрогите, Тасия трябваше да се запише в ЗВС. Целите им съвпадаха с нейните. Или поне така смяташе тогава.
	И макар че служеше всеотдайно, очевидно никой не бе забравил произхода й. Веднага щом скитниците бяха подложени на вероломна атака, Тасия бе изтеглена от предната линия и запокитена в тила, където се занимаваше със симулирани битки, учеше новобранците да скачат от голяма височина и провеждаше с тях тактически занятия. Сега, облечена в обемист и неудобен скафандър, тя сведе поглед към учебния полигон, вдигнат върху червеникавата марсианска повърхност. Беше избрала тази скала, за да може да следи действията на отделенията отвисоко. Беше ги оставила в тесните каньони на Лабиринтус Ноктис, Нощния лабиринт. Войниците трябваше да действат според предварително определения план, като два отбора, готвещи се за спортно състезание.
	Застанало до нея, компито ЕА гледаше в същата посока, но тя не можеше да определи дали в момента следи подробностите от изпълнението, или просто имитира поведението на господарката си.
	Реактивни самолети профучаха през разредената марсианска атмосфера и стовариха батальон парашутисти — те се хвърляха право през зейналия отвор на хангара. Докато се спускаха, разгънаха огромни прилепоподобни крила, достатъчно широки и плътни, за да създадат нужното съпротивление в разредената среда. Неочакваният десант бе хвърлен в непосредствена близост до целта на учението.
	— Изненадващо решение на отряд Кехлибар — подхвърли тя на ЕА.
	— Да, при това такова, което вероятно ще им позволи да спечелят днешното сражение — отвърна компито. Фактът, че ЕА прави подобно заключение, я накара да се надява, че мисли за нея.
	Тасия се усмихна зад лицевото стъкло.
	— Ще ги похваля за изобретателността им. Да се прибягва до неочаквани, дори невъзможни решения е единственият начин Земните въоръжени сили да спечелят войната срещу хидрогите.
	Знаеше, че съвсем скоро флотът от разбивачи — тези страховити бронирани бойни кораби за атаки тип „камикадзе“, управлявани от компита — ще е напълно комплектован. Разбивачите трябваше да щурмуват в директна атака бойните кълба на хидрогите и да ги унищожат, едно по едно. Ужасно скъп начин за отбрана, но поне щеше да бъде избегната загубата на човешки ресурси. До момента нито една друга тактика не се бе оказала успешна. Веднага щом приключеха с подготовката на флотилията, щяха да я пратят на бойното поле. Успееха ли да докажат целесъобразността си, новите оръжия щяха да се използват по всички фронтове. Може би ако започнеха да печелят срещу хидрогите, зевесетата щяха да се откажат от позорната война със скитниците…
	Напоследък Земните въоръжени сили срещаха затруднения в привличането на попълнения и всяка поредна група клибове изглеждаше по-зле от предишната. Още една причина всички надежди да се възлагат на бойните компита.
	Но Тасия се измъчваше от други съмнения. Защо да обучава войници, които някой ден можеха да се обърнат срещу нейните сънародници?
	Парашутистите се приземиха, свалиха гигантските си сгъваеми крила и заеха позиция, за да отблъснат приближаващия се втори отряд. Тасия ги следеше, ако не за друго, за да може да попълни доклада и анализа, които очакваха от нея в края на учението.
	От наблюдателния си пост плъзна поглед по притичващите кадети. Повечето бяха ужасно бавни и непохватни и реагираха със закъснение, сякаш преди това преговаряха наум теоретичните си познания. Идваха от безгрижен и лек живот и не бяха готови за всички трудности на войната. Не си даваха сметка, че всеки погрешен ход може да доведе до катастрофални последици.
	Тасия бе направила бляскава кариера във въоръжените сили благодарение на уменията и ентусиазма си. Не я интересуваха медали и повишение, нито участваше в политически игри, но работеше упорито и развиваше непрестанно всичките си умения. Макар че не се блазнеше от високите постове, осъзнаваше предимството им дотолкова, доколкото те предоставяха възможността да се занимаваш с по-важни дела. Така поне трябваше да е на теория.
	Но сега, заради въоръжения конфликт със скитниците, я бяха свалили от командването на мантата и я бяха натикали в тази хладилна камера на Марс, докато ЗВС мереше сили с клановете. Не можеха ли поне дай възложат някоя наистина полезна задача?
	Тя включи шлемовия предавател:
	— Отряд Сапфир, какво правите? Да не се мъчите да запалите лагерен огън?
	— Хадън има утечка в скафандъра, командире. Падна по гръб, докато се спускахме в урвата, и сега се опитваме да сменим пробитата бутилка — отвърна някой от клибовете.
	— Налягането пада бързо! — обади се друг глас, изпълнен с паника.
	— При скоростта, с която действате, ще е най-добре още сега да се заемете с организирането на погребението му. Ще имам предостатъчно време да попълня формуляра за ковчег, докато чакам да приключите.
	— Командире, в момента резервните бутилки са на път към нас, но не знаем дали ще пристигнат достатъчно бързо. Оставихме ги в една пещера, докато прочиствахме района от отряд Кехлибар.
	— Командире, настоявам да бъда освободен от учението! Незабавно повикайте аварийно-спасителната служба!
	Тя се намръщи.
	— Вместо да натискате паникбутона — който няма да ви свърши работа, ако всичко това се случва наистина, по дяволите — опитайте да измислите нещо. Намерете друг начин. Щом бутилката изпуска, запушете я!
	— Как? Не разполагаме с нищо, освен с гел за рани в аптечката, а той не действа при толкова ниска температура.
	— Намажете обилно! Изработен е така, че да спира дори шуртяща под налягане артериална кръв. Със сигурност ще спре миниатюрна утечка от бутилка. А и студът ще помогне да се втвърди. Във всеки случай ще издържи достатъчно, за да донесете друга бутилка. Ако не се получи, измислете нещо друго. Искам от вас решение на проблема. — Тя поклати глава и стисна зъби, за да се овладее. — След като спрете утечката, той ще разполага с достатъчно резерви в скафандъра, за да дочака пристигането на помощта.
	— Ще опитаме, командире!
	Продължиха да разговарят, съсредоточени върху новата задача, но след малко Тасия ги прекъсна:
	— На бойното поле ще разполагате с ограничени ресурси. Трябва да сте наясно какво точно имате и за какво можете да го използвате. Само защото в инструкциите пише нещо не значи, че материалът не може да се прилага при други обстоятелства.
	Нищо чудно, че след като обединиха усилията си, само след десетина минути клибовете докладваха за успешно решение на проблема. Тя отказа да прекрати учението, макар че те настояваха да ги пусне да се приберат в базата, за да си ближат раните. Отряд Сапфир бе изгубил значителна част от контролираната територия и в края на краищата, изглежда, щеше да е победеният, но поне бяха научили нещо полезно.
	Далеч от това, което ставаше на Марс, Тасия следеше жадно всички новини за развоя на войната. Рандеву бе унищожена, Ураганово депо също…
	Тасия бе ходила само веднъж на Ураганово депо, по време на полета с Рос, когато беше на дванайсет. Рос бе получил нареждане да откара една водна цистерна от Плумас и я бе взел с него, за да й покаже галактиката. Дори й даде да покара — на дванайсет тя вече имаше разрешение да управлява повечето от корабите в миньорските колонии, — но все пак сам преведе кораба през гравитационните препятствия по маршрута към един стабилна станция между два безлюдни астероида.
	Станцията беше великолепен пример за невероятната изобретателност на скитниците — кипящ от живот пазар и място за среща на клановете. Тасия опита различни странни ястия, наслуша се на разкази от търговците и видя толкова много хора и странни облекла, че й се струваше, че главата й ще се пръсне. Оттогава все мечтаеше отново да иде там.
	Но ето че сега, без изобщо да има необходимост, зевесетата бяха изместили Ураганово депо от стабилната му орбита и го бяха смачкали като досадно насекомо. Само за да покажат мускули. Демонстрация на безчувствената глупост на генерал Ланиан…
	След провокацията и последвалото силово решение Ханзата изглеждаше разгневена заради отказа на говорителката Перони да капитулира. Тасия не можеше да повярва, че председателят е в състояние да се държи като слон в стъкларски магазин. Като малко момиче бе чувала, че Земните въоръжени сили са сбирщина от бандити и главорези. Изглежда, тези истории щяха да се окажат верни.
	Докато все още беше на мантата си, по време на спирките за почивка и попълване на припасите в различни бази на ЗВС, бе следила внимателно кампанията срещу „тези предатели, космическите чергари“. В много от репортажите се намекваше, че клановете са в съюз с хидрогите заради решението им да преустановят доставките на космическо гориво „единствено и само за да отслабят ефективността на Земните въоръжени сили“ — което беше нелепо по толкова много и различни причини, че тя не би могла да ги изброи.
	Нямаше официално обявяване на тази нова война срещу клановете, но повечето войници знаеха (и се радваха на) за последните провокационни действия. И все пак, макар да ненавиждаше тази глупава промяна в плановете, Тасия си даваше сметката, че Ханзата продължава да е единствената сила, способна да се изправи срещу хидрогите.
	А тях мразеше повече от всичко, много повече от ЗВС.
	Неочаквано на малкото екранче в шлема й се появи кратко съобщение.
	„Скитническият аванпост при Ххренни неутрализиран, голям брой пленници. Необходима е помощ и съвет от командир Тамблин за поддържане на контакт със задържаните скитници при ескортирането им до Ларо. Произходът й може да се окаже от полза“.
	Под официалното искане видя приложена кратка бележка от адмирал Уилис, нейния командващ офицер.
	„Одобрявам искането. Но само ако Тамблин пожелае да тръгне“.
	Дъхът й секна. Още една база на скитниците разрушена? Тя се помъчи да си спомни какво по-точно има в околностите на Ххренни и кой клан управлява съоръжението, но изглежда, твърде дълго бе отсъствала от живота на скитниците. И въпреки че решението й да постъпи в Земните въоръжени сили все още можеше да се оспорва, Тасия жадуваше да се сражава с общия враг на човечеството. Ако не това, би могла поне да облекчи съдбата на пленените си сънародници.
	„Успокойте се, адмирале — прати тя съобщение в прозорчето за отговор. — Тамблин е съгласна“.
	Тук, на Марс, талантът й се пропиляваше. Беше й скучно, принудена бе да се занимава с неща, които й се струваха маловажни. Навсякъде другаде щеше да е по-добре.


>	11.
>	Роб Бриндъл

	Щеше ли да свърши някога кошмарът на това невероятно място?
	Нямаше никакъв начин да разбере от колко време е в плен при хидрогите, но вече бе изпълнен с трайната увереност, че е цяла вечност. Еднообразието бе не по-малко изпитание, отколкото това да съществуваш в постоянен страх. Тъй като той все още бе нещо като старши на групата, се стараеше да провежда редовни упражнения по физическа и психическа подготовка, за да поддържа бойния дух и настроението. Никой от събратята му по участ не можеше да предположи с каква цел ги държат хидрогите. Самият Роб не беше сигурен, че иска да узнае отговора.
	— Жалко, че се изгубихме с онова малко компи — прошепна той. Беше го повтарял безброй пъти.
	— Сега сме на съвсем друга планета — отвърна Чарлз Гомес, с неизменното си гузно изражение. — Нали ни евакуираха. — Очите му вечно бяха втренчени в порьозния под и рядко се вдигаха към лицата на другарите му. Гомес бе попаднал в плен при атаката на хидрогите срещу Буунов брод, при която бяха анихилирани няколко човешки селища, преди корабите на ЗВС да успеят да се притекат на помощ. Дрогите бяха прибрали Гомес за своите… експерименти? За зоопарка? Всички пленници имаха едни и същи истории.
	— Дрогите никога няма да ни кажат защо трябваше спешно да напуснем планетата — каза Роб. — Нито къде са ни откарали. — Помнеше само ослепителната светлина и усещането за движение. И облаците над гигантския град, които изведнъж се бяха променили. — Предполагам, че не са и чували за спогодби за третиране на военнопленници.
	Роб приклекна. Униформата му не приличаше на нищо след безбройните седмици без възможност да я изпере или дори да я почисти. Хидрогите им осигуряваха вода и някакви лепкави блокчета „храна“, а по някакъв начин отходните им продукти изчезваха, но очевидно съществата от течен метал не бяха в състояние да схванат човешките нужди за къпане и чисти дрехи. Полупрозрачното помещение, в което ги държаха, вонеше, но от известно време Роб бе престанал да обръща внимание на миризмата.
	Макар да нямаше почти никаква надежда, че някога ще могат да излязат навън, още повече да открият начин да напуснат дълбините на газовата планета, пленниците се придържаха към необявена заповед за оцеляване. Но разполагаха с нищожни средства и още по-малко информация. Някои се бяха поддали на отчаянието и дори се бяха опитали да измислят начин да се самоубият, но Роб нямаше никакво намерение да се пречупва. И не позволяваше и на останалите да униват. Не смееше да признае, дори в най-съкровените си мисли, че шансовете им да оцелеят са неизчислимо малки.
	Тъй като упражненията не бяха достатъчни, за да запълнят времето им, Роб и другарите му по нещастие си разказваха истории от живота си. Вече се познаваха толкова добре, сякаш бяха израснали заедно. Някои страдаха по изгубените си близки и роднини, други съжаляваха за сторените злини на свои познати.
	Роб вече им бе разказал за страхотната атака на ЗВС срещу хидрогите при пръстените на Оскивъл и за това как се бе спуснал с бронирана капсула в опит да установи дипломатически контакт, но хидрогите го бяха пленили. После бяха дошли взривовете… а нататък не помнеше нищо.
	Но най-често говореше за Тасия Тамблин. Разбира се, тя сигурно го смяташе за мъртъв, Тасия беше кораво момиче и едва ли би повярвала на глупави приказки. Всички тук тъгуваха по сходен начин за своите любими.
	Зад прозрачните стени над чудноватия геометричен метрополис като повлекла на мъгла се носеха разноцветни химикали и полимерни мъгли. Аморфните, подобни на живак хидроги се търкаляха като капки разтопен метал и изпълняваха неразбираемите си задачи. Една от пленничките, Анджея Телтон, подсвирна, за да предупреди всички: трима хидроги се приближаваха към овалната стена на килията.
	— Това не е на добре — отбеляза Гомес.
	Роб нямаше какво да му възрази.
	Хидрогите рядко общуваха с тях и го правеха само чрез отривисти команди. Никой от пленниците не беше в състояние да разбере какво всъщност искат.
	Зад извитата стена трите зловещи същества спряха и приеха идентична форма, която бяха копирали от своите жертви — заприличаха на скитници миньори. Двама носеха половините на прозрачна черупка с размерите на ковчег. Беше празна.
	Съществата се долепиха до стената и бавно се притиснаха към нея, просмукаха се през мембраната. Пленниците се отдръпнаха към другия край на помещението, но в тясното пространство нямаше къде да избягат.
	Хидрогите избраха напосоки един от тях — и жертвата се оказа не друг, а Чарлз Гомес. Тримата пристъпиха към него, вдигнали пред себе си отворените половини на черупката. Третият хидрог даде знак на останалите пленници да се отдръпнат. Гомес опита да побегне, но нямаше накъде. Хидрогите го притиснаха към стената като ловци, въоръжени с мрежа.
	— Какво правите? — извика Роб. — Какво искате от него? Какво искате от нас?
	Хидрогите продължиха работата си, без да отвърнат, сякаш дори най-обикновеното общуване беше под техните нужди.
	Роб се хвърли към тях.
	— Оставете го на мира! Пуснете ни! — Скочи към третия хидрог и стовари юмрук върху аморфното му тяло. Ръката му потъна в подобната на живак материя. Почувствал неочакван студ, Роб ахна, олюля се и измъкна ръката си от тялото на хидрога. Пронизваше го болка, не можеше да размърда пръсти. Кожата на ръката му изглеждаше съсухрена и напукана, сякаш е била подложена на необичайно ниска температура. Той рухна на пода и притисна ръката си към гърдите си.
	Двете половини на раковината се долепиха и Чарлз Гомес се озова затворен вътре, като мумия в саркофаг. Крещеше и блъскаше по стените на черупката, но не се чуваше нищо.
	Хидрогите отнесоха контейнера до стената и плавно се просмукаха навън. Мембраната заблещука, после бързо се втвърди, без херметичността да се наруши. Роб — продължаваше да притиска пострадалата си ръка към гърдите си — се приближи до прозрачната стена.
	Отвън други хидроги бяха дотътрили доста по-обемист предмет, който явно не бе дело на хидрогската технология. Лицето на Роб светна.
	— Това е моята посланическа капсула! Хидрогите са я запазили. — Изведнъж го завладя необясним оптимизъм. — Ами ако са решили да откарат Чарлз в звънеца за потапяне? Може би ще го херметизират и ще го пратят горе.
	— Не ставай смешен — сряза го Анджея Телтон.
	Роб поклати глава, не искаше да се откаже от надеждата. През последните месеци бе преживял твърде много разочарования. Но дори звънецът да се издигнеше до повърхността на газовата планета, как щеше да се добере Гомес до някоя земна станция или друг кораб?
	— Може би са уговорили размяна на пленници — каза той. — Военните го правят често. Ами ако дрогите пратят посланик, като онзи, който уби крал Фредерик? Ако са уговорили примирие и прекратяване на огъня? Ами…
	Но вълнението му се изпари в мига, когато видя какво правят хидрогите. Надвесени над прозрачния ковчег, те отвориха в единия му край клапа и вътре започна да нахлува газова смес от тяхната атмосфера.
	Гомес зарита и заблъска отчаяно.
	— Какво правят? — попита Анджея.
	— Увеличават постепенно налягането. Отварят контейнера към околната среда.
	— Това ще го убие!
	— Мисля, че точно това им е намерението.
	Гомес се мяташе като полудял в раковината. Хидрогите го наблюдаваха внимателно, сякаш се опитваха да запомнят всичко, за да могат по-късно да го подложат на обсъждане. Гомес блъскаше и риташе. Устата му бе раззината в безмълвен вик. Очите му гледаха обезумяло.
	— Спрете! — извика Роб, макар да си даваше сметка, че е безсмислено. Останалите пленници също викаха възмутено.
	Налягането се увеличаваше все повече и Гомес постепенно престана да се съпротивлява. Очите му бяха пълни с кръв, кръв шуртеше от ноздрите и ушите му. Роб премигна и усети, че по страните му се стичат сълзи. Не искаше да гледа тази ужасна сцена, но нямаше сили да отмести поглед.
	Хидрогите не спряха дотук, а дори след като Гомес издъхна, продължиха да пропускат вътре газова смес. Увеличаваха налягането, докато трупът не започна да се свива и да се пропуква.
	Десетина минути тялото на Гомес постепенно се превръщаше в кърваво желе. След това тримата неумолими хидроги отвориха раковината и изсипаха желатиновата маса от нея. На пода пльокна червеникава купчина, от която стърчаха смазани кости. Трите аморфни същества я гледаха, сякаш очакваха всеки миг да започне да се оформя в човешко тяло, както умееха те. Ала вместо това желатиновата купчина, в която бе превърнат Чарлз Гомес, само бълбукаше и се тресеше.
	А после хидрогите си тръгнаха. Какво ли се опитваха да постигнат? Какво очакваха да се случи? Що за ужасен експеримент бе това? Или бе изтезание? Наказание, или дори забава? Роб не каза нищо, останалите пленници също мълчаха.
	— Никога няма да се измъкнем живи оттук — обяви накрая Анджея.
	И тогава хидрогите се върнаха и уловиха нова жертва.


>	12.
>	Адар Зан’нх

	От командния център адарът гледаше смаяно картините, предавани от завзетия хангар. Почетната рота, протоколните офицери и членовете на посрещаческия комитет лежаха проснати на палубата, пометени от шокови оръжия или повалени в безсъзнание с груби удари. Вратите бяха затворени, достъпът до хангара — невъзможен. Руса’х се бе барикадирал заедно със заложниците и настояваше да получи невъзможното.
	— Закарайте там инженерите и конструкторите! Искам да разбият вратата. Завладейте хангара. — Зан’нх помисли малко и добави неохотно: — Ако е възможно, запазете живота на губернатора. Ако не, направете каквото е нужно.
	Войниците пред затворената врата използваха резачки и лостове, ала преградата бе изчислена да издържа дори на експлозии.
	Досетил се, че Зан’нх може да ги подслушва, губернаторът не прояви нито капчица състрадание и нареди на бунтовниците си да доведат пред него неколцина изплашени членове на посрещаческия комитет. Руса’х седеше в своята имитация на какавиден трон и даваше нареждания.
	— Не ти остава много време, адаре. Предай ми лайнера или ще започна да екзекутирам пленниците.
	Зан’нх не можеше да повярва, че чичо му е способен на подобна постъпка. Но пък вече бе убил Пери’х…
	Обърна се към комуникационния оператор.
	— Имаме ли връзка с кул Фан’нх? Предупредете го, че престолонаследникът ни измами. Не разбирам какво става тук, но не бива да вярваме на Тор’х.
	— Лайнерът не отговаря на повикванията, адаре. Нямаме никаква вест от кула.
	Зан’нх почувства как невидими ледени пръсти стискат сърцето му. Дали не беше закъснял?
	— Времето ти изтича, адаре — обяви Руса’х, гледаше право в камерата. — С колебанието си демонстрираш, че исканията ми трябва да бъдат взети на сериозно.
	Двама от свещениците преместиха трона така, че да изпълни екрана в едър план. Губернаторът вдигна ръка и телохранителките му довлякоха един все още невъзстановен от шоковия заряд протоколен офицер.
	— Този ще е първият.
	Зан’нх наблюдаваше всичко с растяща тревога. Докъде бе готов да стигне Руса’х?
	— Чичо, почакай! Позволи ми да…
	Губернаторът на Хирилка махна равнодушно с ръка и се облегна на възглавниците. С механични движения двете телохранителки извадиха кристалните ножове. Първата прободе протоколния офицер в гърдите. Втората прокара острието през гърлото му. От раната бликна артериална кръв. Двете телохранителки оставиха тялото да рухне на пода, след това се отдръпнаха, с оплискани от кръв униформи.
	Зан’нх зяпна. Зад гърба му някои от офицерите започнаха да повръщат.
	— Ти… ти го уби…
	Руса’х бе наредил картината да се предава едновременно на всичките четирийсет и седем лайнера.
	— След още три минути ще екзекутирам втората жертва.
	Искам само да припомня, че ефектът от парализата започва да отзвучава и скоро жертвите ще усещат агонията на смъртта с ясно съзнание. И тогава реакцията през тизма ще е по-болезнена и за теб.
	— Престани веднага! — настоя Зан’нх.
	— Знаеш как да спреш тази касапница, адаре. — Говореше спокойно и самодоволно.
	Зан’нх се обърна към канала за връзка с инженерния екип.
	— След колко време ще успеете да отворите вратата?
	— Най-малко след час. Това е солидна метална плоча.
	— Бекх! — Пръстите продължаваха да стискат болезнено сърцето на Зан’нх, той трескаво търсеше някакво решение. Чрез тизма баща му би могъл да улови опасността, но не и подробностите… само че сега нещо не беше наред. Жалко, че адар Кори’нх го нямаше, за да му даде съвет. Какво ли би направил неговият предшественик? Как би се справил с проблема? Губернатор Руса’х очевидно не беше с всичкия си!
	Изминаха още три минути.
	Зан’нх беше успял да сплаши небесните миньори. Беше посещавал засегнати от бедствието колонии и бе осъществявал сложни военни маневри. Беше воювал с хидрогите. Но случаят със заложниците, тази отмерена по минути заплаха, го беше парализирал, сякаш бе някакъв изплашен новак. Беше чувал за безумно, ирационално поведение от страна на човешките герои, но никога за _илдирийци._ Нямаше никакъв опит в подобни ситуации.
	Освен това въпреки нетипичното си, дори неразбираемо поведение, губернаторът на Хирилка си оставаше брат на мага-император. И освен това беше илдириец.
	Но Зан’нх не смееше да позволи на губернатора да плени бойните лайнери. Какво ли възнамеряваше да направи с тях, след като вече бе извършил едно жестоко показно убийство? От друга страна, Руса’х щеше да е безсилен, ако не разполага с повече жертви. Какво означаваше това — че трябва да го остави да избие всичките седемдесет заложници?
	Но как щеше да живее след това? Той беше адарът на Слънчевия флот! Заложниците бяха негови верни войници. Беше ги предвождал в битката срещу хидрогите при Хрел-оро. След като врагът ги отблъсна и изгубиха един боен лайнер, Зан’нх ги отведе на Хирилка, за да могат да възстановят силите и бойния си дух. Нима можеше да измами очакванията им сега? Нима би могъл да ги изостави?
	— Време е за втория урок — заговори губернаторът. — Пропиля още три минути.
	— Не! — извика Зан’нх в микрофона. — Ще ти пратя един от моите адютанти, за да обсъдите с исканията ти…
	Руса’х въобще не го слушаше.
	— Няма какво да обсъждаме, нито за какво да преговаряме. Мисля, че бях пределно ясен. — Телохранителките му доведоха втори заложник, този път жена. — Все някога ще прозреш какво искам от теб, адаре. Винаги си бил доста интелигентен, макар че нашият маг-император знае как да те заблуждава.
	Междувременно телохранителките смъкнаха бронята на жената и я оставиха съвсем беззащитна. Ефектът от парализата вече бе свършил.
	— Питам отново, Зан’нх — готов ли си да изпълниш исканията ми? Ще предадеш ли лайнерите под мое командване?
	— Не мога. — Той се опита да е твърд. — Не бива да получаваш достъп до…
	Губернаторът на Хирилка кимна и телохранителките му отново вдигнаха ножовете. От гърлото на жената се изтръгна сподавен вик, после тялото й се строполи окървавено.
	Убийствата го измъчваха като нажежени игли в очите. Зан’нх долови кънтящия писък, който раздра тизма. Предсмъртният вик на жената.
	— Колко трупа ще са нужни, адаре? Знаеш, че рано или късно ще се предадеш. Колко ненужни екзекуции трябва да видиш?
	— Рано или късно ти ще бъдеш победен — отвърна Зан’нх. — Всяко убийство е още един ред в списъка с твоите престъпления.
	— Престъпленията ми са нищо. Лъжеимператорът Джора’х — ето кой ще отговаря, задето води илдирийския народ в невярна посока.
	Зан’нх прати молба до останалите командири и офицери на борда на лайнера.
	— Имам нужда от помощ и съвети. Някакви предложения?
	Когато Зан’нх беше още млад, адар Кори’нх му бе устройвал учебни занятия: използваше сценарии от военни игри на хората, за да провери как ще реагират илдирийците при променени условия. Зан’нх бе повишен заради изобретателността си. Но сега остроумните хрумвания му убягваха. Нямаше никаква представа как да постъпи.
	— Не можем ли да напълним хангара с упойващ газ?
	— Бихме могли, адаре — отвърна един инженер. — Но подготовката ще отнеме повече време от отварянето на вратата. Имаме прогрес, но не достатъчен. Губернаторът на Хирилка ни притиска с исканията си.
	— И го знае много добре. Точно затова задава такова бързо темпо.
	В този момент се чу гласът на Руса’х:
	— Изминаха още три минути, адаре.
	И вдигна ръка. Макар че Зан’нх го молеше да почака, да преговарят, губернаторът нареди убийството на трета безпомощна жертва.
	— Какво ще правим? — попита инженерът. — Можем да отворим външния люк. Това ще убие губернатора и неговите сподвижници, но заедно с тях…
	Зан’нх го прекъсна:
	— И всички заложници. Няма да се съглася с подобно предложение. Измислете нещо друго.
	А междувременно хладнокръвните компаньонки на Руса’х се бореха с поредната жертва. Този път бяха сграбчили с яките си ръце един капитан, който бе получил двойна доза зашеметяващ заряд. Една от компаньонките вдигна със зла усмивка кристалния си нож и го опря в гърлото на жертвата.
	— Погледни този човек, адаре — заговори със затрогваща искреност Руса’х. — Животът му сега е в твоите ръце. От твоето решение зависи каква участ го очаква.
	— Няма да поема вината за безумното ти поведение!
	— Остава по-малко от минута. — Руса’х се държеше така, сякаш разполага с всичкото време на света. — Питам отново: ще предадеш ли манипулата?
	— Кажи ми какво направи с Хирилка? Защо са ти нужни военни кораби? Слънчевият флот винаги е защитавал твоята планета. Защо сега…
	— С радост бих ти обяснил, но вече ти съобщих какви са моите условия. Няма да ти позволя да ме бавиш, докато търсиш начин да ме спреш. — Той махна с ръка и телохранителката прокара ножа по гърлото на капитана, а после го заби право нагоре. Очите на мъжа потъмняха и той се свлече безмълвно.
	Още едно могъщо сътресение в тизма. Зан’нх прехапа устни, за да не извика от болка.
	Неочаквано от високоговорителите отекна гласът на Тор’х:
	— Чичо, брат ми има нужда от по-нагледен пример. Той все още не разбира колко далече сме готови да стигнем.
	За своя преголяма изненада Зан’нх видя брат си, заобиколен от пазачи-изменници в командното ядро на лайнера на кул Фан’нх. Около тях също имаше локви кръв.
	— Тор’х! — изкрещя той; лицето му пребледня.
	— Опитай се да разбереш, братко. Чуй какво ти казва императорът Руса’х и ще прозреш нашите мотиви, и ще се съгласиш, че сме прави.
	— Съгласен съм, но първо спрете да изтребвате екипажа ми.
	— Адарът, изглежда, е на погрешното мнение, че е в позиция да преговаря — подхвърли Руса’х.
	— Ей сега ще му покажа, че няма никакви основания да мисли така, императоре. — Тор’х се обърна към един от помощниците си. — Готови за огън по моя заповед.
	Бойният лайнер на кул Фан нх изригна убийствен залп от снаряди и енергийни лъчи. Огнената вълна попадна право в корпуса на най-близко разположения лайнер. Огромният илдирийски кораб се взриви в пламъци и се пръсна на части — само за миг няколкото хиляди членове на екипажа изгубиха живота си.
	Яркото изригване заслепи Зан’нх и той се олюля и се улови за перилата. Смъртта на няколко хиляди илдирийци предизвика в нервната му система какофония от чувства и болка. Писъците в тизма бяха оглушителни. Цял боен лайнер! Хиляди и хиляди невинни жертви!
	От затворения хангар Руса’х се обади с хладен глас:
	— Имаш нови три минути, адар Зан’нх.


>	13.
>	Орли Ковиц

	Отчаяна и объркана, Орли се скиташе из обгорените останки на колонията Корибус. Беше съвсем сама сред нашепващия вятър, който излезе веднага щом се спусна тъмнината. Вятърът се плъзгаше покрай стените на тясната клисура, пораждаше страховити звуци, носеше миризмата на дим и изгоряла плът, а заедно с това стонове, които звучаха като писъци на духове.
	Орли бе напълно и безнадеждно сама — единственият оцелял на цялата планета. Всички, които познаваше, бяха мъртви, събратята й колонисти, децата на нейната възраст, дори баща й.
	Доскоро средище на мечти и възможности, сега колонията бе димящо пепелище, разтопени отломки, около място, което трябваше да олицетворява надеждата за по-добър живот. Дори древните кликиски руини бяха напълно унищожени. Орли нямаше къде да отиде. На всичко отгоре непрестанно я измъчваха картини от това, което бе преживяла.
	Сутринта беше излязла да изследва няколко пещери в една изолирана клисура в другия край на каньона. От една височина бе спряла да се полюбува на човешкото селище, построено на този безлюден свят — част от новата транспортална инициатива за разселване на Ханзата.
	А после без предупреждение смъртоносните кораби на Земните въоръжени сили се спуснаха от небето и използваха най-мощните оръжия на Ханзата, за да разрушат постройките и да избият колонистите. И когато се приземиха, за да огледат нанесените щети, отвътре излязоха черни кликиски роботи, придружени от бойни компита. Безжалостните роботи претърсиха методично района, издириха неколцината оцелели, повечето от тях ранени, и ги избиха един по един.
	Твърде далече, за да може да помогне, изплашена за живота си, Орли можеше само да гледа безпомощно. Част от нея жадуваше да слезе долу и да се бие с нападателите, или поне да им закрещи — но тя бе достатъчно разумна и си даваше сметка, че това ще е чисто самоубийство. Остана горе, в планината, сгушена и трепереща, докато злите машини не се натовариха на корабите на ЗВС и не отлетяха. И сега тя беше съвсем сама.
	Дали наистина беше сама? Знаеше, че планетата е съвсем безлюдна — с изключение на малката колония. Групата им бе първата, пристигнала през транспорталната врата и установила се на Корибус. Макар че още не беше проверила, Орли предполагаше, че роботите са унищожили и портала и с това бяха блокирали всички възможни връзки с останалата част на човешката цивилизация. Никой нямаше да дойде, за да я спаси. Никой отвън нямаше как да узнае за атаката.
	През първата нощ откри стърчащия ъгъл на фиброзна циментова стена, издигната преди хилядолетия от насекомоподобната кликиска раса. Макар и почерняла и разронена, тя представляваше поне някакво убежище и Орли се сгуши вътре. Почти през цялата нощ трепери неудържимо. Страхът изопваше до краен предел нервите й и не й позволяваше да заспи. Често чуваше ужасни пукащи звуци — шум от догарящи пожарища и рушащи се постройки. Нищо живо не помръдваше в околността.
	Плака дълго, макар да знаеше, че няма кой да я чуе, и накрая съвсем пресипна и изгуби глас. Не беше прекалено емоционална личност, но ужасно й липсваше баща й — и приятелите й също. Ян Ковиц умееше да измисля решения на всички проблеми, макар че понякога самият той създаваше проблеми. Мнозина го харесваха, но малко от тях разчитаха на него.
	Ако сега беше тук и я прегърнеше, тя със сигурност щеше да заспи. И той щеше да знае какво трябва да се направи.
	Тази мисъл я накара да въздъхне и устните й се разтвориха в измъчена усмивка. Всъщност, кой знае, може би Ян също като нея щеше да се чувства отчаян и изоставен. Но това сега нямаше никакво значение. Орли искаше да е до нея — нищо повече.
	„Ако желанията бяха коне, момиче — често казваше баща й, цитираше една стара поговорка, — всички щяхме да ги яздим“.
	В най-тъмната част на нощта, все още съвсем будна, Орли чу шум, който наподобяваше шепнещи гласове, идещи от руините на отдавна изоставения кликиски град. Скочи, изтича навън и се препъна в някакви камъни.
	— Ехей? — опита да извика, но вместо това излезе само хрип. От прекалено много плач и погълнат дим гласът й бе съвсем прегракнал/Опита отново и този път беше малко по-добре. — Кой е? Обадете се?
	Затича отново, този път внимаваше за препятствия, право към руините. Изпод краката й хвърчаха камъчета.
	Внезапно я обзе съмнение. Ами ако не бе чула гласа на друг оцелял? Ако някои от зловещите роботи бяха останали тук? Смъртоносните машини бяха ефикасни убийци — бяха й го демонстрирали съвсем недвусмислено. Някой от тях можеше да се спотайва наблизо, в случай че се появят оцелели като Орли. И щеше да я убие.
	Сърцето й запърха изплашено. Тя спря съвсем неподвижно в мрака — чакаше и чакаше, изплашена дори да си поеме дъх, да издаде какъвто и да било звук. Защо бе извикала? Глупаво момиче. Трябваше да е по-предпазлива. Ако продължаваше да се държи така, със сигурност нямаше да оцелее дълго.
	Опита се да преглътне, но имаше чувството, че някой е натъпкал в гърлото й парцал. Преброи наум до сто, ала откъм руините не долетя никакъв звук. И после, когато почти се бе отказала, се чу нещо като стържене.
	Реши, че някоя постройка се досрутва. Нищо не се показа от мрака — във всеки случай нямаше и следа от бързите и безпощадни бойни компита. Ако нещо въобще можеше да помръдва през нощта, навярно бяха някакви дребни гризачи.
	А може би гладни хищници?
	Върна се в скривалището си, взе един доста тежичък камък и реши, че ще свърши работа за защита. После втренчи очи в мрака и зачака да изгрее слънцето…
	На сутринта очите й бяха зачервени, а цялото тяло я болеше. Тя се надигна схванато и тръгна към останките на разрушената колония. Първо се приближи към мястото, където се бе издигала ретранслационната кула и където бе работил баща й. Често бе седяла до него, докато той чакаше да получи съобщения, следеше движението на корабите на Ханзата, проверяваше списъците с налични припаси и съставяше списъци с най-важните товари.
	Мъчеше се да поддържа пламъчето на тлеещата в душата й надежда, макар че след огромните разрушителни експлозии надежда нямаше. Точно както предполагаше, предавателят на баща й бе напълно унищожен. Имаше съвсем малко останки, главно метални късове и полимерни парчета. Добре поне, че не откри никакви следи от баща си — ако въобще бе седял тук по време на атаката.
	Температурата на оръжейните импулси бе превърнала почвата в стъкло. Напомняше й малко за захарната глазура върху любимия й крем карамел.
	Изкатери се на една димяща купчина и стигна до стената, зад която трябваше да се намира кликиският портал. Както и предполагаше, чуждоземната машина бе превърната в отломки. Съвсем преднамерено. Никога нямаше да успее да се измъкне от Корибус.
	Всеки път, когато се натъкнеше на някое разочарование, губеше частица от надеждата си.
	Накрая се приближи към постройката, където се бяха настанили двамата с баща й. Опустошението на колонията бе толкова пълно, че можеше да определи мястото само по някои ориентири, по останките от основите или като проследи затрупаните пътища. На самото място имаше опушено скеле и натрошени тухли. Откри сред останките парцаливи дрехи, две тенджери и — по милостта на съдбата — шест пакета храна. Разкъса един и лакомо залапа ароматните протеини. Не си бе давала сметка колко е гладна.
	До една паднала стена намери два плика с консервирани гъби, от онези, които с баща й бяха отглеждали на Дремен. Още един от многобройните планове на Ян Ковиц за бързо забогатяване. Гъбите растяха неудържимо, но понеже никой от колонистите не пожела да ги яде — имаха вкус на гума, — Ян и Орли бяха принудени да изоставят фермата и да сграбчат спасителното въже на Ханзата за колонизиране на други планети. Отпърво онзи студен, влажен и потискащ свят никак ней хареса… но това поне бе възможност за баща й да разгърне способностите си.
	Орли притисна пликовете към себе си и усети как гъбите вътре се смачкват. Стомахът й се разбунтува и тя стисна зъби и запреглъща, дишаше през носа, за да прогони внезапно изникналото гадене. Точно сега, когато хранителните й запаси бяха така ограничени, повръщането беше излишен лукс. Трябваше да задържи на всяка цена храната в стомаха си, ако искаше да оцелее. А бе твърдо решена да оцелее.
	Прибра пликовете за по-късно, надигна се и се огледа. Не се беше сещала за дребничкия козинест гризар, миниатюрното космато същество, което държеше за домашен любимец, докато не откри разбитата клетка под една рухнала греда.
	Това вече беше прекалено. Орли отново си позволи няколко безкрайни минути на неутешими ридания — не само за гризарчето, но и за баща си, за всички колонисти, за цялото опустошено селище. Постепенно прибави към тях изгубения дом, самотата и предстоящите трудности. Изведнъж хлипанията й секнаха. Нямаше кой да чуе мъката й, нито да се погрижи за нея. Така че тя реши да прерови останките за всички предмети, които биха могли да са й от полза.
	Започна от разрушената им къща. Докато ровеше там, неочаквано се натъкна на музикалния си синтезатор. Колкото и да бе странно, инструментът все още работеше и в акумулатора имаше достатъчно заряд за една, дори за две седмици.
	Почти през целия следващ ден преравя методично къща след къща, събираше всякакви неща — комплект за оказване на първа помощ, малка купа, още хранителни пакети, късове метализиран плат, жици — човек не знае кое от тези неща може да му потрябва. Привечер успя да пусне една от автоматичните водни помпи и жадно загълта първите струйки вода. Зачуди се дали да не се върне сред хълмовете, където се бе крила от роботите-убийци, но те бяха твърде далече, а тя не искаше да е изолирана, макар че почти не се надяваше някой дай се притече на помощ.
	Направи си бивак близо до разрушената им къща и остана там да чака — ден след ден. Вечер обикновено включваше синтезатора и изтръгваше от клавишите му тъжни тонове, които се издигаха към небето като печалните крясъци на самотна птица.


	По-малко от седмица, след като Орли престана да отброява времето — първите няколко дена все още й се губеха в мъгла, — откъм тревистите равнини изникна фигура.
	В сумрака наподобяващият плашило силует крачеше из високите треви без никакви опасения от съществата, които обитаваха планетата. Спря и вдигна ръка, сякаш за да засенчи очи, но изглежда, не я видя. Приближи се. Стискаше дълга тояга — приличаше на жезъл на магьосник.
	Орли се притаи сред руините, уверена, че човекът е убиец, свързан по някакъв начин с роботите. Но от друга страна, ако се съдеше по походката и силуета му, непознатият несъмнено беше човек. Още един корабокрушенец на тази планета, превърната в гробница?
	Или роботите-убийци разполагаха с помощници хора? Тя потрепери и се сниши зад стената, твърдо уверена, че никой, освен нея не е оцелял след атаката. А може би човекът бе забелязал светлината от огъня й, бе чул музиката или я бе видял? И сега идваше да я убие, както бяха направили с всички останали.
	От друга страна, изглеждаше стар. Въпреки това тя стисна дългото желязо, което бе използвала при разравянето на останките. Беше достатъчно тежко и й придаваше увереност. И като се мъчеше да изглежда заплашително, доколкото това бе възможно за изплашено и отчаяно четиринайсетгодишно момиче, излезе от скривалището си и тръгна право срещу непознатия.
	И тогава го позна — бе старият отшелник Хъф Стайнман, който се бе сприятелил с нея и баща й на Рейндик Ко, преди групата колонисти да бъде прехвърлена тук. Още щом пристигнаха в новата колония, той се бе отправил към пустошта — не искаше да се смесва с тълпата. Разбира се! Навярно бе оцелял в своя далечен бивак сред прерията.
	Още преди да помисли какво прави, Орли започна да вика и да маха и се втурна към отшелника. Гласът й приличаше на птичи крясък:
	— Господин Стайнман! Господин Стайнман!
	Той спря, изумен от изгледа на разрушеното селище и изплашен от призрака, който се носеше към него. Опря тоягата в земята и зачака Орли да се приближи към него. Тя се хвърли в обятията му с такава сила, че едва не го събори на земята.
	— Видях дим и големи кораби — каза той и я побутна да стои на ръка разстояние. — Какво стана, дете?
	— Оглеждах пещерите горе в клисурата, когато дойдоха корабите на Земните въоръжени сили. И разрушиха цялата колония — сградите, хората…
	— Земните въоръжени сили? Да не си се побъркала?
	— Кацнаха и отвътре излязоха компита и кликиски роботи. Убиха всички. — Гласът й затрепери. — Всички! Нищо не остана…
	Стайнман оглеждаше входа на каньона, в който някога бе имало цветуща кликиска метрополия, а доста по-късно бе създадена новата колония на Ханзата.
	— Май трябва да останеш с мен, хлапе. Не обичам компанията, но с теб ще се разберем. Пък и виждам, че имаш нужда от помощ.
	Орли нямаше какво да възрази. Взеха припасите, които бе събрала в руините, и се отправиха към равнините на Корибус.


>	14.
>	Кралица Естара

	След речите и тържественото изпращане кралят и кралицата помахаха на тълпата и се качиха на дипломатическия кораб на Ханзата, готов да се отправи към Илдира.
	Председателят Венцеслас, който бе стъпил на борда още преди началото на изпращането, се беше заключил в каютата си и работеше, пренебрегнал представлението отвън. Никога не бе проявявал интерес към привилегията да е в светлината на прожекторите, предпочиташе да действа зад кулисите.
	Питър отведе Естара в техните покои. Надяваше се да избегне срещата с председателя — макар че очевидно Базил също не искаше да бъде обезпокояван от кралската двойка.
	Без да иска ничие разрешение, Естара бе взела една от фиданките от оранжерията на Двореца на шепота. Питър се бе съгласил дай помогне да я внесат незабелязано на борда на дипломатическия кораб и да я скрият в нейната каюта.
	— Донесох я от Терок, когато пристигнах да се омъжа за теб. — Тя погали покритото със златисти люспи стебълце. — Тъй като ни предстои да се срещнем с мага-император, смятам, че ще е чудесен подарък за него. Нещо против?
	— Базил няма да е доволен, че губи една от фиданките.
	— Натон е придворен зелен жрец и ми каза, че подобен акт няма да попречи на изпълнението на неговите задължения — отвърна тя; опитваше се да си внуши, че е права. — Освен това Сарейн съвсем скоро ще се върне от Терок и може да донесе още фиданки.
	Докато корабът се издигаше, ескортиран от няколко манти от стария модел, Естара скри саксията с фиданката на сигурно място. И двамата с Питър бяха притеснени, че трябва да делят общи помещения с председателя, тъй като добре знаеха на какво е способен. Базил никога не бе отричал, че се е опитвал да ги убие, и противоречията между него и краля си оставаха нерешени. Естара ужасно се боеше, че Базил може да узнае новата им тайна.
	— Чака ни дълго пътуване до Илдира — въздъхна тя.
	Съвсем наскоро бе открила, че е бременна, и това бе причина двамата едновременно и да се радват, и да се страхуват.
	Макар бременността й да бе неочаквана, тя със сигурност искаше детето, Питър също. Базил строго им бе наредил да се пазят, но нито един метод не бе достатъчно сигурен и такива неща се случваха. Вината не беше тяхна.
	Само дето председателят едва ли щеше да остане възторжен от новината.
	С нарастването на напрежението заради войната с хидрогите, непокорните колонии на Ханзата и метежните скитнически кланове Базил ставаше все по-невъздържан и нерационален. Никой не би могъл да предскаже как ще реагира на новината, че кралят и кралицата се готвят да си имат свой чистокръвен наследник, особено такъв, какъвто _той_ не е планирал.
	— Той ще узнае рано или късно, но нека поне засега го запазим в тайна — шепнеше й Питър, притиснат до нея. — Доколкото можем. Инак не знаем какво ще направи… но едва ли ще е нещо, което да е в наша полза.
	Тайни. Тя ги ненавиждаше. Бе израсла сред миролюбивите световни гори на Терок. Имаше сплотено семейство и множество приятели сред зелените жреци. Никога не се бе учила да пази тайни. Но сега животът й, нещо повече — животът на нейното дете — зависеше от опазването на тайната.
	Питър бе забелязал неуловимите промени в поведението й, в апетита, във външния й вид. Все по-често й се ходеше до тоалетната, имаше пристъпи на гадене. А в тясната среда на кораба подобни признаци можеха да се окажат издайнически за председателя Венцеслас. Базил не изпускаше нищо от погледа си.
	Но полетът напредваше, а Базил бе все така погълнат от заниманията си, от безбройните документи и непрестанните доклади, които преглеждаше на екрана. Изглежда, точно сега не му беше до проблемите и тайните на кралската двойка.
	Питър изненада кралицата, когато неочаквано наруши принципите си и отиде да покани Базил да им прави компания навечеря.
	— Предизвикваш съдбата — укори го тя с тревожен шепот. — Не бива да го откъсваме от заниманията му!
	Но както и предполагаше Питър, председателят отказа поканата и кралят я дари със самодоволна усмивка.
	— Ако не го бях поканил — отвърна й също шепнешком, — можеше сам да се появи, неочаквано. Забелязал съм, че да го поканиш да се видите е най-сигурният начин да се отървеш от него.
	— Имате странно приятелство.
	— Ако може да се нарече приятелство.
	На втория ден от полета, докато се разхождаха по главния коридор на кораба, те неочаквано срещнаха председателя — той тъкмо излизаше от каютата си. Естара се почувства като дете, което, без да иска, е обезпокоило баща си, докато се занимава с важни дела.
	Питър възнагради председателя с най-сияйната си усмивка.
	— Базил! Тъкмо се питах защо от известно време не съм чел никакви доклади. Има ли нещо ново за бойните компита? Нали каза, че ще провериш дали кликиската програма не съдържа скрити опасности.
	Базил се намръщи и понечи да се върне в каютата си.
	— Въпросът все още се проверява, но засега няма никакви причини за безпокойство.
	Питър многозначително кимна.
	— Учил си ме да използвам подобни готови формулировки, когато не бива да издавам информация.
	Базил присви сивите си очи.
	— Е, значи си запомнил поне един урок. Постарай се да вникнеш и в останалите. — И влезе в каютата си.
	Естара се ококори.
	— Трябваше ли да го предизвикваш?
	— Не бива да забравя, че зная за неговата игра. — Питър обгърна талията й с ръка. — Колкото и да ненавиждам Базил, бойните компита не ми дават покой. Усещам, че и той като мен се тревожи — но тъй като Земните въоръжени сили не могат да се справят без тях, Базил не иска да се разчуе, че програмата им може да е сбъркана. Въоръжените сили не могат да си позволят да ги изгубят. Но не се заблуждавай — той не е глупав. Въпреки всичките му уверения се съмнявам, че е пренебрегнал заплахата.
	— Просто не иска да ти каже какво прави.
	— Защото това ще потвърди подозренията ми. Никога няма да го признае. ОХ продължава да проучва въпроса, но напоследък доста време му отнема принц Даниъл.
	Двамата прекосиха наблюдателната площадка и спряха пред екрана, на който се виждаха седемте слънца на Илдира. Пилотът бе засякъл необичайно висока активност в едно от седемте слънца, компонент от Дурисовата тройна звезда, и това го бе накарало да промени маршрута за навлизане в системата.
	Двамата се отпуснаха в меките кресла и загледаха сияещите звезди. Заобиколена от безкрайната пустош на космоса, далече от Земята и Терок, Естара се чувстваше самотна и беззащитна. Стисна ръката на Питър, за да намери успокоение и увереност, макар че и той бе подложен на същите тревоги като нея.
	Опита се да се успокои с мисълта, че скоро ще пристигнат в митичния град Миджистра, в една древна чуждоземна империя, успяла да запази стабилност над десет хиляди години. Надяваше се, че сред илдирийците, като гости на самия маг-император, двамата ще забравят поне за известно време проблемите си.


>	15.
>	Адар Зан’нх

	На борда на флагмана Зан’нх стискаше перилата, оглушен от писъците на умиращите безпомощни бойци.
	Завладян от неописуемо отчаяние, едва успяваше да си поеме дъх… ала беше наложително да произнесе поне няколко думи. Друг избор нямаше.
	— Тор’х! Аз ще… ще унищожа твоя кораб. Ще наредя на останалите кораби да открият огън по теб.
	Тор’х се изсмя презрително.
	— Да не мислиш, че ще повярвам на толкова абсурдна заплаха? Че ти и твоят екипаж ще избиете невинни хора на този кораб само за да премахнете мен и още седмина бунтовници? Този кораб е пълен с войници на Слънчевия флот. Не го забравяй. Илдирийците не стрелят по илдирийци. — Той се изсмя отново. — Нямаш куража, нито силата.
	И сякаш за да подчертае думите си, нареди да изстрелят още един залп срещу вече умиращия кораб. Ненужният дъжд експлозиви доразкъса останките и ги превърна в димящи парчета, носещи се по безразборни траектории и задвижвани единствено от собствената си инерция.
	Чрез тизма предсмъртните мъки на последните членове на ударения кораб се забиваха в гърба на Зан’нх като нагорещени ножове. От уредбата се носеха изплашени викове — никой от войниците и офицерите на останалите кораби не можеше да възприеме това, което ставаше.
	— Болката ти навярно е непоносима, адаре — рече Руса’х с подигравателна състрадателност. После, докато секундите се нижеха една след друга, нареди да бъде определена нова група за екзекуция. — Призовавам те отново — предай ми корабите си и сложи край на страданието си. — Зан’нх не отговори и губернаторът въздъхна тъжно. — Остават ти две минути. Да кажа ли на Тор’х да унищожи още един кораб? Или предпочиташ кървавите екзекуции? Хиляди жертви? Или само една? — Той направи кратка пауза. — А може би нито една. Избирай.
	Зан’нх нададе болезнен вик. Съвсем наскоро, на Хрел-оро, бе понесъл смъртта на мнозина, но те бяха жертви на хидрогите. А този път убийците _бяха илдирийци._ Самата идея за това му се струваше недопустима след десет хиляди години илдирийска история.
	— Адаре! Моля те, спри това! — извика един от офицерите на мостика.
	Побърканият губернатор се обади подигравателно:
	— Изминаха още три минути.
	И преди Зан’нх да успее да вдигне глава към екрана, компаньонките заклаха поредния заложник и топлата му кръв оплиска невидимата духовна мрежа. В главата на Зан’нх отекнаха нови писъци, превръщаха се в ужасяваща симфония. Той едва успяваше да запази душевно равновесие, беше му невъзможно да вземе решение. Твърде много неща се случваха прекалено бързо. Имаше чувството, че се задушава.
	Но той беше адарът на Слънчевия флот! Не биваше да позволи цяла манипула да попадне в ръцете на умопобъркан губернатор-метежник. Не биваше…
	Тор’х предаде от мостика на пленения боен лайнер:
	— Император Руса’х, оръжейните ми системи са заредени и готови за действие. Да се прицеля ли в друг лайнер? Дори с четиридесет и пет кораба все още ще представляваме значителна сила. Всъщност можем спокойно да останем и с четиридесет, ако адарът продължи да упорства.
	— Тор’х, ако е необходимо, можеш да унищожиш още един кораб — отвърна Руса’х от хангара. — Какво ще кажеш, адаре? В ръцете ти е животът на хиляди — дали Тор’х да ги избие, или ти ще решиш да стреляш по нас?
	Зан’нх се наведе към микрофона.
	— Всички лайнери да се отдалечат от бойния лайнер на Тор’х. Пригответе се да избегнете огъня. Екраните на максимална мощност.
	Тор’х се изсмя.
	— Няма да помогне, братко. Не знаеш по кой от тях ще стрелям, а тези подсилени оръжия са конструирани да пробиват корпусите на хидрогите — със сигурност ще се справят с вашите щитове.
	В коридора, пред вратите на хангара, техниците продължаваха да работят с удесеторени усилия. Зан’нх поиска текуща информация.
	— Поне още четирийсет минути, адаре.
	Гърлото му се сви. За четирийсет минути Руса’х можеше да избие още дузина невинни жертви или да заповяда да взривят още няколко бойни кораба — освен ако Зан’нх не наредеше да разрушат кораба на Тор’х и да пожертва няколкото хиляди души на борда. Други пък щяха да бъдат простреляни при превземането на хангара.
	Значи пак кръвопролития! Това просто беше неприемливо. Но дали капитулацията можеше да му спечели нужното време? Не беше сигурен.
	— Доведете следващата жертва. Тор’х, избери нова цел — обади се с въздишка губернаторът Руса’х. — Още невинни жертви на съвестта ти, адаре. Представи си как ще бъдеш запомнен в Сагата за седемте слънца.
	— Спри! — извика Зан’нх. — Ако се предам… ако се предам сега, даваш ли дума да не избиваш повече членове на екипажа? Ще наредиш ли на Тор’х да не стреля по корабите?
	— Никога не съм искал да ги убивам, адаре — отвърна Руса’х с глас на най-миролюбивото и разумно същество. — Такава безсмислена загуба. Но настоявам да получа Слънчевия флот за свои цели. Бях принуден да предприема тези драстични мерки само защото ти отказа да ми съдействаш.
	Зан’нх бе задържал разбунтувалия се губернатор повече от определените три минути и Руса’х го забеляза и се обърна към компаньонките:
	— Убийте още един… но този път се постарайте да боли. Може би ще е последният. Нашият адар трябва да се научи да взема решения бързо.
	Кристалните ножове се вдигнаха. Една от компаньонките изви главата на жертвата назад, за да оголи шията.
	— Предавам се! — извика Зан’нх. — Ако се закълнеш да не убиваш повече заложници, се предавам!
	_Засега._
	Компаньонките застинаха и погледнаха към Руса’х в очакване да получат нови инструкции. Изглеждаха разочаровани. Обезумелият губернатор вдигна поглед към камерата и погледна адара право в очите.
	— Капитулацията ти трябва да е безусловна. Нареди на капитаните да предадат корабите си на Хирилка. Ти си техен адар и те ще ти се подчинят.
	— Не може да е безусловна — упорстваше Зан’нх. — Дай ми думата си, че няма да им сториш нищо лошо.
	Руса’х помисли за миг.
	— Добре. Докато ми сътрудничиш, няма да убия никого от екипажите на Слънчевия флот — нямам намерение да сторя зло и на теб, адаре. Ти ще си чудесен помощник за нашата кауза.
	— Никога няма да се присъединя към метежа.
	— В такъв случай ще е полезен заложник — посочи Тор’х. — След като вече не разполагаме с Пери’х.
	Зан’нх стисна юмруци, отчаяно се мъчеше да измисли някакъв изход от тази кошмарна ситуация, без това да доведе до загуба на още невинни жертви. За момента не виждаше никакъв начин, но това не означаваше, че няма да се добере до решение по-късно. Време, ето какво му трябваше.
	Някой от хората му сигурно щеше да открие начин да си възвърнат бойните лайнери. Дори да ги получеше, губернаторът на Хирилка нямаше да разполага с достатъчен брой последователи, които да противопостави на войниците от Слънчевия флот. А за да управлява четиридесет и седем кораба, Руса’х се нуждаеше от обучен персонал. Една малка група бунтовници не можеше да командва цял флот.
	Ситуацията щеше да се промени. Трябваше да се промени.
	Зан’нх си даваше сметка, че временно е победен — но само временно. Не му оставаше друго, освен да се осланя на своите способности и на способностите на екипажа. Все щяха да открият начин да избягат и после да изправят Руса’х и Тор’х пред съда. Но за момента не можеше да понесе повече страдания.
	Тор’х беше прав. Адарът не би могъл да нареди на бойните си кораби да открият огън. За него бе невъобразимо да постигне победата по такъв начин.
	С болка на сърцето Зан’нх се извърна към комуникационния офицер.
	— До всички кораби. — Думите лепнеха в устата му като отрова. — Внимание! До всички септари и всички капитани на бойни лайнери! Предайте корабите си на Руса’х и бунтовниците му. Няма да пострадате. Дадох дума, че няма да оказваме съпротива.
	„Засега — помисли си. — Засега…“


>	16.
>	Сели

	Всеки път, когато поглеждаше фигурата от оживяло дърво, Сели се изпълваше с увереността, че вижда брат си Бенето, който бе напуснал Терок преди близо осем години. Чертите на голема бяха точно копие на спокойното и усмихнато лице, което помнеше от детството си. Дори изражението бе същото, макар движенията на голема да бяха малко насечени и неумели.
	Погълната от руините на световната гора, Сели не си бе дала сметка колко много й липсва брат й. След като бе научила, че хидрогите са го убили предишната година на Гарванов пристан, изобщо не си бе помисляла, че може да го види отново.
	Но сега големът Бенето стоеше на поляната пред построения отново гъбен риф и гледаше с подобните си на чворове очи събиращата се тълпа. Хората пък го наблюдаваха изумено. Зелените жреци гледаха с надежда, но и с объркване чудесния пратеник на световната гора.
	— Вие всички сте свързани със световната гора — обяви Бенето с глас, какъвто не бе в състояние да оформи нито едно човешко гърло и същевременно притежаващ странно познат тембър. — Ние сме спътници на дърветата, обвързани с телевръзка. След като хидрогите унищожиха мен и събратята ми, духът ми остана да живее в грижовния ум на верданите.
	Сарейн, по-голямата сестра на Сели, се спусна от гъбения риф и се приближи. Откакто я бяха назначили за официален терокски представител в Ханзата, Сарейн се чувстваше малко неудобно тук, в наранената гора, сякаш бе забравила всичко за дърветата и помнеше само градове, магазини и дворци. Бе пристигнала на помощ, но с нескрита неохота. Сели знаеше, че сестра й предпочита да е на Земята, погълната от изкусното тайнство на политиката, вместо да се занимава с работа, чийто край не се вижда.
	Ала когато видя странното подобие на своя мъртъв брат, Сарейн изгуби ума и дума. Сели едва се сдържа да не се изкиска.
	Бенето с вибриращата си дървесоподобна плът бе истинско човешко превъплъщение на световната гора, подвижен вариант на великите дървета. И тази роля му пасваше чудесно. Сели не беше забравила с каква радост брат й бе започнал службата при разумните дървета, преди да замине за Гарванов пристан, където бе срещнал злата си съдба. Сега, възкресен по този невероятен начин, той, изглежда, се радваше на всяка стъпка върху твърдата земя. Можеше да мърда ръце и крака, дори да се усмихва с подвижните си устни, което и направи, когато видя родителите и сестрите си. А дърветата можеха да възприемат всичко чрез него.
	— Искрица от всички зелени жреци живее в спомените на дърветата — продължаваше той пред изумените си слушатели. — Аз нося семето на всеки досегашен зелен жрец и същевременно съхранявам недокоснати всички свои спомени. — Големът се пресегна с дървесните си пръсти и докосна очертанията на лицето си. — Бенето — прошепна той, сякаш се уверяваше, че наистина се е пробудил.
	Сели приклекна до своя добър приятел Солимар, обгърна коленете си с ръце и опря рамо на неговото. Той я сръга закачливо и тя отвърна със същото.
	Световната гора около тях оставаше странно смълчана. Месеци наред групи скитнически инженери бяха работили по почистването на мъртвите дървета, изграждането на напоителни канали, вдигането на защитни стени и засаждането на трева. Но само преди няколко дни си бяха събрали багажа и бяха отпътували: страхуваха се, че Земните въоръжени сили могат да ги потърсят и тук, макар че Терок се смяташе за неутрален свят. С видима неохота бяха оставили терокците сами да се справят с последствията от опустошението на гората.
	Сели и сама виждаше, че ги чака още много работа. Защо трябваше Земните въоръжени сили да им създават подобни проблеми?
	— Световната гора осъзнава, че е в опасност — говореше Бенето с глас, който набираше увереност. Брат й, изглежда, въобще не си поемаше въздух. Гърдите му не се повдигаха и спускаха, той вдишваше само колкото да придаде сила на думите. — Хидрогите знаят къде да ни открият и ще се върнат. Не можем да се защитаваме срещу тях. Те няма да забравят ненавистта си към верданите. Терокците и скитниците не могат да ни защитят, Земните въоръжени сили също. Ето защо ни е нужен нов подход за оцеляването на световната гора.
	Жреците реагираха с безпокойство на тази новина, макар че никой от тях не хранеше илюзиите, че хидрогите ще ги забравят просто така. Мнозина погледнаха към облачното небе, сякаш очакваха всеки миг там да се появят бойните кълба.
	Ярод, вуйчото на Сели, стоеше до родителите й и гледаше навъсено. Изведнъж тя си помисли, че всъщност не го е виждала да се шегува. Алекса и Идрис не можеха да скрият вълнението си от неочакваната поява на своя син, макар той вече да не беше от плът и кръв.
	— Говоря от името на всички дървета. Това е причината да бъда отгледан от сърцедърво — за да се върна при вас и да се погрижа верданите да оцелеят. — Той завъртя глава. — Призовавам зелените жреци да започнат незабавно разсаждане. Вместо да засаждате нови дървета тук, на нашите обгорени и оголени хълмове, разпространете световната гора на колкото се може повече безопасни планети.
	Сарейн реагира с нескрита радост на този призив. Сели ясно виждаше вълнението в очите й. За Сарейн, която от много време се опитваше да подтикне повече зелени жреци да летят с корабите на Ханзата — техните умения за установяване на телевръзка бяха безценни, — това щеше да е истински политически триумф.
	— Ханзата охотно ще подкрепи усилията ви и ще вземе на борда на корабите си фиданки и зелени жреци — обади се тя. — Засаждането на нови световни дървета ще помогне за разширяването на световната мрежа из всички колониални планети. — Тя се усмихна, като си представи как ще поднесе тази победа на председателя Венцеслас.
	Бенето кимна тържествено.
	— И най-вече така ще запазим живота на верданите — независимо от това, което се случи тук.
	Сели прошепна на Солимар:
	— Това е чудесно! Световната гора ще е навред!
	Ярод се обади обезпокоено:
	— Но ако отнесем световните дръвчета на други светове, как ще спасим Терок? Не е ли това нашата първостепенна задача? Тук е домът ни!
	Бенето помълча малко, сякаш приемаше послание от световната гора. След това, кой знае защо, погледна към Сели и Солимар и каза:
	— Можем да постигнем и двете. Тукашната гора притежава огромна сила. Но за да се възстанови от още по-страшните си рани, трябва отново да бъде пробудена.


>	17.
>	Ден Перони

	Откакто Земните въоръжени сили преследваха скитниците-търговци, снабденият с пръстени газов гигант Оскивъл изглеждаше едно от най-безопасните места за сборище на клановете. Недалеч оттук масивна бойна група на зевесетата бе разгромена от хидрогите и военните едва ли щяха да се завърнат скоро. Доколкото Ханзата беше в течение, тук никога не бе имало среща на кланове, така че защо да ги търсят сега?
	Ден Перони се беше отправил с „Настойчиво постоянство“ към корабостроителниците, управлявани от клана Келъм. Не се съмняваше, че мнозина други изгнаници също ще се появят тук, за да споделят възмущението си, да чакат и да планират. Надяваше се да срещне и дъщеря си Ческа, говорителката на клановете. Дори не знаеше дали е оцеляла след атаката срещу Рандеву… или може би е била пленена. В такъв случай съдбата й тънеше в неизвестност, защото никой не знаеше къде откарват пленниците.
	Само преди няколко дни, когато Ден все още беше на Терок и помагаше на местните да възстановят унищожените селища, се появи Натон, зеленият жрец от Двореца на шепота на Земята, с ужасяващата вест за Рандеву. Майка Алекса и отец Идрис веднага си дадоха сметка, че Ден и неговите колеги са изложени на риск.
	— Председателят Венцеслас знае, че си тук и ни помагаш — каза Алекса. — Трябва да си вървиш. Не можем да те защитим, ако ЗВС дойдат.
	— Но все още има толкова много работа — възрази Ден. — Не бива да зарежа всичко по средата. Пък и вие се намъчихте предостатъчно.
	Но в края на краищата инженерите и строителните специалисти се изгубиха между звездите. Ден първо отлетя за Плумас, надяваше се да открие там Ческа, но вместо това се натъкна на един от братята Тамблин, който ръководеше водната мина, после двамата продължиха заедно за Оскивъл. Надяваха се вече да е създадена някаква организация, Дел Келъм го биваше много в тези неща.
	— Шиз, зевесетата ги е яд на дрогите и затова хапят всичко, дето им се изпречи на пътя — мърмореше Ден на седящия до него Кейлъб. Скитниците вече нямаха нито клиенти, нито действаща икономика — а пък Голямата гъска бе останала без екти.
	Кейлъб Тамблин се почеса по посивялата коса и изсумтя:
	— Проклети тъпи политици!
	Докато Ден полагаше усилия да се облича като порядъчен търговец, Кейлъб не обръщаше особено внимание на външния си вид, нещо повече, дрехите му бяха съшити от различни парчета. Ден никога не би се показал така пред хора, въпреки че Кейлъб на няколко пъти го бе наричал подигравателно „конте“. Очевидно двамата виждаха нещата по съвсем различен начин.
	— Прав си: проклети тъпи политици. Слушай, Кейлъб, твоята племенница Тасия не се ли записа при зевесетата? Може би ще успеем тайно да се свържем с нея…
	Кейлъб го погледна ядосано.
	— Не я бъркай с някоя от онези нафукани гъски! Тасия отиде да се бие с дрогите още в началото на войната с тях. Тя няма нищо общо с това.
	— Откъде си толкова сигурен?
	— Защото тя е Тамблин! — изсумтя Кейлъб. — Какво повече ти трябва да знаеш?
	Ден осъзна, че темата е изчерпана, и млъкна. Внимателно насочваше „Настойчиво постоянство“ по криволичещия курс между външните пръстени на Оскивъл. Не беше изненадан да види и други скитнически кораби, поне десетина: капитаните им очевидно бяха стигнали до същото заключение — че това е най-безопасното място за сбор.
	Клановият водач Дел Келъм лично приветства кораба с кънтящия си глас и обяви среща на всички представители на родове.
	— Тъй като вече не можем да правим сбирки на Рандеву, ще ги правим тук, проклети да са! Трябва да се организираме и да вземем решение.
	Щом кацнаха, ги посрещна един забързан организатор и им посочи къде да се настанят. Изкъпаха се с дестилирана кометна вода (Кейлъб незабавно я обяви за по-лоша от тази на Плумас, макар че Ден не можа да установи никаква разлика), след това се отправиха към голямата зала за срещата. Ден поздрави неколцина приятели и познати от предишни търговски курсове, а Кейлъб се спря да поговори с един клиент от Плумаските водни мини. Макар и заобиколени от приятели, всички скитници изглеждаха напрегнати и неспокойни.
	Ден с изненада установи, че всъщност повечето представители на кланове очакват от _него_ да съобщи новини за говорителката.
	— И аз не знам нищо също като вас. Нямам представа къде е дъщеря ми.
	— Естествено, след като трябваше да се евакуираме спешно от Рандеву — потвърди Кейлъб.
	— Добре поне, че сте се сетили да дойдете тук — одобри решението им чорлавата Зет Келъм, изправена до баща си. — Разпратихме вестоносци, които същевременно ще се опитат да разберат какво е положението.
	— Ако скоро не получим вест от говорителката, ще трябва да изготвим плановете си без нея. Тъй като са прекратени всякакви търговски отношения с Голямата гъска, фамилиите се нуждаят от нови пазари за доставка на жизненоважни припаси. — Келъм преметна ръка през рамото на дъщеря си.
	— Ческа ще се свърже с нас при първа възможност. Сигурен съм, че вече е пратила някаква вест — рече Ден. — Но съм съгласен, че не можем да чакаме. Трябва незабавно да вземем решение какво да правим. Е, как ще процедираме с Голямата гъска?
	Келъм опря ръце на кръста си.
	— Държим в плен неколцина войници на ЗВС и ако искате, можем да ги използваме като разменна монета. Спасихме ги, когато хидрогите сритаха Голямата гъска в задника.
	— Не че получихме за това писмена благодарност — добави засмяно Зет. — Но ги гледаме като принцеси. Освен онзи глупак, дето загина при безсмисления си опит за бягство. — Тя сведе малко виновно поглед.
	— Няма никакви причини сега да не ги обявим за военнопленници — рече Кейлъб. — Око за око. Кой знае колко пленници от нашите е прибрала Голямата гъска на Рандеву. Или на Ураганово депо.
	— Да, след като позволява на тъпанари да вземат решения — не се стърпя Ден.
	— Така е, но тези тъпанари разполагат с мощни кораби и страшно много оръжие — посочи Кейлъб. — А ние не.
	— Може и ние да се снабдим с нещичко — рече Келъм. — Пратихме Кото Окая да изследва оръжейните системи на хидрогския кораб, който открихме сред пръстените. Съвсем скоро може би ще знаем какво прави корабите им толкова устойчиви. — Макар че събранието още не бе започнало, около Келъм се струпаха доста хора. — И тогава ще разполагаме с коз срещу зевесетата — или поне срещу дрогите.
	— Да обмислим всичко внимателно, преди да тръгнем на война — предупреди Ден. — Не забравяйте, че ние сме преди всичко търговци, а след това войници. Издирваме залежи, добиваме метали, произвеждаме космическо гориво и продавахме по-голямата част от продукцията си на Голямата гъска. Сега, след като вече не търгуваме с тях, какво ни остава — да клекнем и да захленчим? — Той вдигна юмрук. — Или ще си потърсим нови клиенти. Галактиката е достатъчно голяма.
	— Чуйте го само. — Кейлъб поклати добродушно глава. — Роден е за говорител.
	— Каквато дъщерята, такъв и бащата — опонира Ден. — Готов съм да направя опит да се промъкна до някои от отрязаните външни колонии на Ханзата. Известно ви е, предполагам, че колонии като Ирека не хранят особена любов към Голямата гъска. Те ще си държат устите затворени, ако започнем търговия с тях.
	Кейлъб се почеса по главата.
	— Не бих имал нищо против да проведа няколко черноборсаджийски операции с хора, които не са ни сторили нищо лошо.
	На лицето на Келъм се появи усмивка.
	— По дяволите, ако ще го правим, можем да пратим наши представители и в Илдирийската империя. Голямата гъска непрестанно ни укоряваше, че сме отказвали да помогнем на „своя народ“, но след като ни атакуваха, вече нищо не ни обвързва. Съгласни ли сте?
	Всички дружно закимаха.
	— Ние сме скитници. Можем да го направим — провикна се Кейлъб. — Какво друго ни остава?
	Ден сви рамене и каза:
	— Корабът ми е натоварен с дървесина от световната гора.


>	18.
>	Тасия Тамблин

	Докато приближаваше района за среща с конвоя в космоса, Тасия непрестанно си мислеше, че това ново назначение лесно може да се превърне в сериозен проблем. Въпреки това не съжаляваше за решението си да поеме ескорта на пленените скитници от астероидите Чан.
	— Сигурна ли сте в решението си, командир Тамблин? — беше я попитала адмирал Уилис, докато тя си събираше багажа, преди да напусне марсианската база. — Съмнително е, че ще спечелите в състезанието по популярност. Тези хора едва ли ще се радват да видят скитник в униформата на Земните въоръжени сили.
	— Не мога да кажа, че съм доволна от текущото положение, госпожо. Предполагам обаче, че мога да се справя по-добре от някой, който е… безразличен към съдбата на пленниците.
	Възрастната жена се усмихна.
	— Винаги сте пряма и откровена, Тамблин. Но не отговорихте на въпроса ми.
	— Предпочитам да се уверя лично, че се отнасят добре към пленниците, дори ако някои от тях ме смятат за предателка. — Тасия погледна адмирала с нетрепващи очи. — Пък и на Марс имах чувството, че ще пусна корени. Настоявам да бъда включена в бойните операции веднага щом подновим военните действия срещу хидрогите.
	— Мога да ви уверя, че искането ви ще бъде взето предвид, командир. Всички знаят за способностите ви. Но за момента това е единственото назначение, което мога да ви предложа.
	И така Тасия поведе конвой пасажерски кораби, на които да бъдат натоварени пленените скитници. Беше смаяна и разгневена, когато узна за безсмисленото нападение на адмирал Стромо срещу беззащитните космически парници — при това бе използвал нейната манта! Това само разчовъркваше още повече раната.
	На уговореното място за среща Стромо прехвърли всички пленници и продължи към следващия си пункт, своеволната колония на Ханзата Ирека. Тасия се надяваше да остане на мостика през по-голямата част от пътуването до кликиската планета. Не изпитваше никакво желание да се среща с обърканите и неспокойни пленници. Какво можеше да им каже — че съжалява, задето зевесетата са постъпили така?
	Пътуването се оказа доста дълго.
	Пленниците бяха сигурни, че Голямата гъска възнамерява да ги стовари на някоя ужасна наказателна колония, където ще ги принудят да вършат робска работа. Тасия се надяваше, че положението им няма да е толкова тежко. Тя самата веднъж бе изоставяна на кликиската планета Ларо.
	Можеше, разбира се, да откара пленниците на някоя близка планета с транспортал, откъдето да бъдат прехвърлени на Ларо, с което да се икономисат много екти. Но товарът й бе припаси и едрогабаритно снаряжение за новото селище на Ханзата и заповедта й бе да го откара там.
	Нерядко по време на полета я измъчваше желанието да слезе при пленниците, да говори с тях и да се опита да им вдъхне кураж. Предполагаше обаче, че това само ще ги провокира. Каквито и оправдания да използваше, водачите на клановете щяха да виждат само скитник в униформата на войниците, които бяха разрушили домовете им.
	Не се бе сближила с никой от екипажа — и не само защото бе с по-висок чин. Хората работеха на смени и се хранеха заедно, но към нея се отнасяха с хладна формалност, заради произхода й.
	Добре поне, че разполагаше с ЕА, въпреки че трябваше непрестанно да разказва на компито истории от техния съвместен живот. Вечерта, преди да пристигнат на Ларо, малкият робот я чакаше в командирската каюта, разположена непосредствено до мостика. Тасия се отпусна уморено на койката, просна се по корем и се подпря на лакти.
	— Зная, че не можеш да си спомниш тази история — поде тя, — затова ще се опитам да ти я разкажа с всички подробности. И ще се постарая да не я разкрасявам.
	— Няма опасност да ме измамиш, господарке Тасия. Целият съм в слух и очакване.
	Компито беше наистина много интересно: говореше за себе си ту в мъжки, ту в женски, ту в среден род.
	Тя се разсмя.
	— Може мозъкът ти да е бил изпечен, но на моя също не бива да се разчита особено. Добре де, ето какво си спомням. — Тя млъкна и извика картината в главата си. Вече няколко седмици прекарваше часове наред с ЕА, разказваше на малкия робот всичко, което си спомняше от времето, когато бяха живели заедно, припомняше си съвместните им приключения. По-добре бе да му осигури минало втора ръка, отколкото никакво.
	Въпреки уверенията, че ще е максимално чистосърдечна, в действителност Тасия редактираше разказите си. Подозираше, че зевесетата могат да подслушват каютата й с надеждата, че ще се изпусне и ще каже нещо важно за клановете или за тяхното местонахождение. Командването просто не й вярваше. Тасия не им бе дала никакъв повод за съмнение, но и не бе скрила отношението си към войната срещу клановете. Тъкмо затова я бяха свалили от командването на мантата, с мъглявото обяснение, че трябва да бъде преместена някъде, където лоялността й няма да бъде подложена на изпитание.
	Наистина се чувстваше раздвоена. Преди Оскивълската офанзива бе изпратила скришом своето компи да предупреди корабостроителницата на скитниците, че към тях се приближава голяма военна сила. ЕА бе предал успешно съобщението й, но нещо се бе случило на обратния път, защото когато се върна, паметта му бе изтрита. Тасия понякога се чудеше дали военните не бяха задействали някоя скрита програма за амнезия, каквато имаха всички скитнически компита…
	По тази причина сега, докато възстановяваше изтритата памет на ЕА, тя не цитираше имена, нито координати, нито каквито и да било сведения, които зевесетата биха могли да използват.
	— Бях на девет — заговори тя — и това бе един от най-важните дни в живота ми. — Блестящите очи на компито бяха втренчени в нейните. — Двамата ми братя ме взеха на разходка с лодката в студеното подземно море. Джес беше на осемнайсет, а Рос — на двайсет и три. Баща ми искаше двамата заедно да поемат управлението на водните мини, но Рос мечтаеше да построи свой собствен небесен комбайн на газов гигант. Тъй като бях най-малка, не прекарвах много време с тях — те имаха свои задачи, а аз бях още дете. Веднага се сетих, че са намислили нещо. Рос насочи лодката встрани от ледения бряг, към студените води, които не се намираха под изкуствените слънца на прозрачния покрив. В лодката бяхме четирима — ние тримата и ти, ЕА.
	— Радвам се, че съм могъл да дойда.
	Тя си спомни как ЕА седеше съвсем неподвижно, като изплашена госпожица, на една от седалките. Тасия, Рос и Джес носеха топли дрехи, но бузите им бяха поруменели от студа. Спомняше си и студената вода — все още течна, но почти на ръба на замръзването. По повърхността й трепкаха отражения от тавана и далечните стени и придаваха на морето оловносив оттенък.
	— Рос откара лодката в дълбоки води, където играехме на една игра. Запалихме осветителни пръчки и ги пуснахме от различни места през борда. Гледахме как се спускат надолу, докато нещо не ги изяждаше.
	— Нещо ги изяждаше? — повтори ЕА.
	— Дори в леденостудените води живеят много същества, например големите примитивни нематоди — меки охранени червеи, по-дълги от крака ми. Светлината на потъващите пръчки ги примамва като рибарска блесна. Надпреварвахме се да видим коя пръчка ще издържи най-много. В онзи ден беше моята. — Очите й блеснаха.
	ЕА обмисляше информацията, сякаш се опитваше да си припомни случката.
	— Тези червеи опасни ли са?
	Тасия се зарадва, че малкото компи проявява неочаквано любопитство.
	— Никога не са нападали някой от нашите, доколкото мога да си спомня. Ти обаче се чувстваше малко неудобно в лодката. Веднъж вече бе падала в студената вода и едва те измъкнахме.
	— Тази история вече ми я разказа.
	— И така, след като нематодите изядоха пръчките и играта приключи, Рос се обърна и ми каза: „Хлапе, днес двамата с Джес имаме важни задължения. Но само защото си малката ни сестричка не означава, че ще прекарваш дните си в игри и нищо повече“. А Джес добави: „Тасия, време е ти също да поемеш някои задължения. Кой знае, някой ден може да получиш управлението на клана. Ние ще ти възложим много по-малка задача, колкото за начало. Обаче не е никак маловажна. Искаме да видим как ще се справиш“. — Тасия се наведе към компито. — Помниш ли каква беше задачата, ЕА?
	— Все още не си ми я казвала.
	— В онзи ден моите братя ми дадоха _теб,_ ЕА. Първо си била на Рос, после на Джес, но и двамата смятаха, че аз имам по-голяма нужда от теб. — По бузите й изведнъж се застичаха сълзи. — И бяха прави. Ние все още се нуждаем един от ДРУГ.
	— Ще ми кажеш ли какво се случи с Джес и Рос? — попита ЕА. — Къде са те сега?
	Тасия преглътна мъчително.
	— Някой друг път, ЕА. Някой друг път.
	От години в кошмарите й я спохождаха мъчителни видения от последните минути на Рос сред високите облаци на Голген, докато небесната мина се е разпадала около него след атаката на хидрогите. След смъртта на баща й и Рос Джес бе останал единственият й близък роднина. Но двамата бяха разменили само няколко кратки писъмца, откакто тя бе постъпила в Земните въоръжени сили.
	Нямаше никаква представа къде може да е брат й сега. Не знаеше къде да го потърси, ако имаше подобна възможност.
	Какво ли си мислеха за нея останалите скитници? Със сигурност постъпването й в армията на Ханзата се бе възприело като скандално. Решението й все още можеше да се обясни, докато хидрогите разрушаваха небесните мини на скитниците, но сега, когато зевесетата атакуваха скитническите бази, хората й сигурно я презираха като предател. Бяха ли я отписали напълно?
	Или още по-лошо — дали не я бяха забравили?
	Пътническият отсек няколко нива по-надолу бе натъпкан с недоволни скитнически пленници, откарвани към планета-затвор. Можеше да слезе и да поговори с тях… стига дай стискаше.


>	19.
>	Ческа Перони

	Ческа стоеше върху мрачната замръзнала повърхност на Йон 12. Чувстваше се измръзнала и опустошена. Бяха минали два дни от смъртта на предишната говорителка и нямаше никаква причина за по-нататъшно отлагане.
	Беше се надявала, че някой от корабите с вестоносци ще се върне, но леденият планетоид бе прекалено изолиран дори за скитническа база, а не разполагаха с повече време. Нито един от останалите водачи на кланове нямаше да дойде, за да присъства на погребалната церемония. Изгнаниците дори не знаеха за кончината на Ихи Окая, а Ческа не разполагаше с други кораби, за да разпрати вестта.
	Като говорител на онова, което бе останало от клановете, трябваше сама да се справи с проблема. Всъщност старата Ихи Окая, която отдавна очакваше този миг, я бе подготвила за него. Никой не би могъл да е по-добър съветник на Ческа, но въпреки това тя се чувстваше в неизследвани води. Както и да е, щеше да се справи — скитниците винаги намираха изход от трудните положения.
	Десетина работници със скафандри се присъединиха към Ческа извън жилищния купол. Персоналът на Йон 12 бе прекратил всички ледокопни операции и водородната дестилация и работниците се бяха прибрали в базата — с изключение на най-далечните разузнавателни отряди. Сега те излизаха през главния вход и се присъединяваха към групата около Ческа.
	На един изравнен участък от леда, достатъчно далече, за да бъде сведена до минимум опасността за купола, оръдейни установки изстрелваха регулярно цистерни със сгъстен водород право нагоре, към автоматичните екти-реактори. Сега обаче едно от оръдията сочеше встрани от реактора, готово да изстреля специалната си „пратка“ на безкрайно пътешествие в открития космос.
	Сияещите прозорци на купола осигуряваха достатъчно светлина под черния небосвод и замъгления от метанови изпарения хоризонт.
	Ческа стоеше непосредствено до вързопа, в който бе увито тялото на старицата, и се чувстваше едновременно замаяна и натъжена. След като се увери, че предавателят на скафандъра е изключен, тя заговори шепнешком, сякаш Ихи Окая можеше да я чуе:
	— Надявам се, че ще продължаваш да ме обичаш дори сега, когато скитническите кланове са в толкова тежко положение, колкото не са били никога. Нашият народ заслужава да му дам най-доброто, на което съм способна, затова ще използвам всичко, на което си ме учила. — Тя стисна юмруци в плътните си топлоизолиращи ръкавици. — Стига да мога.
	Останалият да управлява процеса от базата Пърсъл Уон провери всички системи на оръдейната установка и се увери, че загърнатото във вързопа тяло е подготвено за междузвездното си пътешествие. Оръдието представляваше съвсем опростена система с реактивна маса и можеше да изхвърля контейнери далече от гравитационното поле на малкия планетоид.
	— Увеличих мощността и обсега, говорител Перони. Няма да е трудно да преодолеем гравитационното поле. Ихи Окая ще отиде надалече — достатъчно далече оттук, в космоса, където ще се чувства най-добре.
	Ческа си пое дъх с пълни гърди, за да се успокои, и превключи на обща връзка.
	— Всички тук сме скитници — заяви пред събралите се работници, опитваше се да си спомни думите, които бе приготвила предварително. — Винаги сме били независими, откриватели на нови места, създатели на живот сред звездите. Ихи Окая ни показваше как да го правим. Водеше ни със своята мъдрост и с личния си пример. Остави многобройно потомство, което се пръсна сред клановете и продължи делото й. Най-малкият й син всъщност основа тази база.
	— Жалко, че Кото не е тук — изстена Пърсъл. — Той дори не знае за майка си. — Всички закимаха.
	— В своите прощални думи — продължи Ческа — бившата говорителка спомена, че виждала Пътеводната си звезда. Духът й отлетя на последно пътуване. Нека сега и тялото й да се рее свободно. Ихи Окая ще стане вечен скитник между звездите, носещ се от едно място към друго.
	Забравила останалата част от приготвеното послание, тя отстъпи назад и даде знак с ръка. Пърсъл кимна на двамата помощници, които стояха при установката. Блеснаха светлини и плътно увитото тяло се плъзна по релсите.
	А после, набирайки постепенно скорост, вързопът, в който бе превърнато тялото на Ихи Окая, се понесе нагоре и скоро се отдели от немощната гравитационна примка на Йон 12.
	Ческа вдигна лице към небосвода. Колко жалко, че Джес не беше с нея сега. Къде ли беше? Дали някога щеше да се върне?
	Блестящият вързоп продължи да се отдалечава и накрая се превърна в бързо движеща се звезда сред останалите звезди в космоса. Картината накара Ческа да си припомни всички останали скитници, загинали през изминалите векове на различни места из Спиралния ръкав и открили свободата си далече от Земята… свобода, която сега се опитваха да им отнемат.
	Спомни си за баща си. За последен път бе видяла Ден Перони да работи в гората на Терок. Знаеше ли какво е станало на Рандеву? Скитниците се бяха уговорили да се събират на предварително уточнени места, като Оскивъл, Брадъкс, Константин III и Фореево безразсъдство. Сега повече от всякога се нуждаеха от информационна мрежа, за да могат да си разменят важни съобщения и сведения. Тя си повтори, че не бива да очаква това да се случи незабавно. Събирането на разпокъсаните кланове щеше да отнеме време, както й бе припомнила Ихи Окая.
	Всички наблюдаваха мълчаливо небето. Всички бяха покрусени от тежката загуба. Очакваха Ческа първа да предприеме нещо, но тя не знаеше какво искат от нея.
	Преди да ги отпрати по работните им места, към площадката се приближи един от полусферичните булдозери — носеше се по неравната повърхност с вдигнато гребло, за да постигне по-висока скорост. Може би водачът още не беше осъзнал, че е закъснял за церемонията.
	— Какво става? — попита Пърсъл и двамата с Ческа пристъпиха напред, за да пресрещнат булдозера. — Водачът на булдозера, идентифицирай се! Какво е станало?
	— Данвие Стъбс, парен миньор. Карах цял ден, идвам от другата страна на планетоида! С Джак открихме нещо много интересно. Нужна ни е още екипировка, ще подготвим нова експедиция. Всъщност, Пърсъл, може би и ти ще поискаш да пратиш една-две групи! Какво откритие само!
	Ческа го прекъсна с висок и твърд глас. Погребалната церемония я бе натъжила и сега не беше в настроение за подобни разговори. Предполагаше, че са открили някоя богата на минерали жила или залежи от чист въглеводород.
	— Аз съм говорителката Перони. Моля, бъдете по-кратък. Какво открихте?
	Булдозерът закова на метри от тълпата и изхвърли облак пара.
	— Ще ми е малко трудно да обясня — продължи мъжът, докато се измъкваше през тесния люк. — Открихме заровени в леда кликиски роботи. Цял куп.


>	20.
>	Антон Коликос

	Макар че се беше посветил на изучаването на човешките и илдирийските легенди, Антон си даваше ясна сметка, че митовете и преданията не са реалност и че по време на криза хората на се превръщат автоматично в герои.
	Но докато оглеждаше оцелелите, които си проправяха път през черната пустош, откри, че тъкмо неговата увереност е може би единственото, което поддържа неколцината останали живи илдирийци на тази безлюдна планета.
	Членовете на екипажа бяха останали тук след изключването на енергийните генератори в куполовидния град Марата Прайм. Последваха нови саботажи, при които бяха взривени две от трите совалки, с които бежанците се надяваха да отлетят от планетата. Ето, че сега броят им се бе снижил до осем.
	Малката група креташе в индийска нишка по тъмната повърхност на нощната страна на планетата. Губернаторът на Марата, неговият помощник и свещениците-философи се препъваха един зад друг, потънали в мрачно мълчание. Паметителят Вао’сх вървеше в компанията на копача Вик’к и двамата земеделци. Антон бе начело на колоната заедно с инженера Нур’оф.
	— Посоката е тази — обяви Антон през звукопроницаемата тъкан на термоизолиращия костюм. — Ще вървим нататък, докато стигнем утрото.
	— Не можем да прекосим цял континент само за няколко дни — възрази бюрократът Бхали’в.
	— Изминахме доста голямо разстояние, преди совалките да бъдат свалени, така че не сме чак толкова далече. Освен това разполагаме с достатъчно припаси.
	— Паметителят Антон е прав — подкрепи го Нур’оф. — Нашите предпазни костюми ще издържат още няколко дена, дори без да се налага да прибягваме до драстични мерки за пестене. Напълно е по силите ни да успеем.
	Антон се опита да зададе по-ускорено темпо. Все още се учудваше на мисълта, че е техен _водач_!
	Илдирийците изглеждаха на ръба на отчаянието, готови да се разбягат във всички посоки и да търчат, докато не изпопадат от изтощение. Антон полагаше големи усилия да ги държи под контрол, съсредоточени върху оцеляването.
	От високо голите равнини на Марата изглеждаха съвсем равни, но тук, на повърхността, щръкнали камънаци и малки горички затрудняваха движението. На няколко пъти той едва не си изкълчи глезена — а това щеше да е истинско нещастие при подобни обстоятелства. Макар че го измъчваше нетърпеливо желание да се втурне към уютното сияние на дневната светлина, Антон си налагаше да е предпазлив.
	Старият историк Вао’сх нареждаше с авторитетен глас:
	— Ако положението стане непоносимо, спри и вдигни лице към небето. Да, нощта е тъмна и вселената е безкрайна, но всяка една от тези ярки звезди е сияещо слънце. Достатъчно е да съсредоточиш вниманието си върху блясъка, а след това върху всички светлини, които се изливат във вселената. Вземи само капчица от тях и дори тя ще е достатъчна, за да те дарява със сила.
	— Като нишките на Извора на светлината — обади се свещеникът-философ Ллуре’л. — Успеем ли да се вкопчим в нея, спасени сме.
	Продължиха да крачат, ободрени поне за известно време от чутото, но после отново ги завладя мрачен песимизъм. За да ги разсее, Вао’сх взе да разказва една окуражаваща история от Сагата за седемте слънца. Но когато групата спря за почивка, губернаторът Ави’х заговори с разтреперан глас за шана рей, създанията на мрака. Повечето от изплашените му спътници бяха стоварили вината за саботажите тъкмо върху шана рей.
	Паметителят Вао’сх успя да потисне страховете им с героични истории от времето на хилядолетната война срещу зловещата сенчеста раса, която отмъквала както светлината, така и душите. С времето илдирийските герои успели да надвият тези създания, обитаващи дълбините на черните мъглявини. Разказите на Вао’сх трябваше да са вдъхновяващи, но не помогнаха на останалите да забравят за шана рей.
	— Не е добра идея да се разговаря за това, Вао’сх — посъветва го тихо Антон. — Излишно е да си създаваме въображаеми врагове.
	Антон знаеше, че някой съвсем преднамерено бе изключил генераторите на Марата Прайм. Същият този някой бе повредил енергийните клетки и бе потопил в мрак целия град. Въпреки че илдирийците не искаха да го признаят, Антон подозираше в злодеянието не друг, а кликиските роботи. Не разполагаха с никакви улики срещу тях, а и черните роботи изглеждаха винаги готови да се притекат на помощ… ала просто нямаше кого другиго да подозира, освен ако наистина не съществуваха невидими чудовища под леглото!
	Не можеше да се отърве от усещането, че вървят право към вражеския лагер. Но какъв друг избор имаха, след като бяха запокитени тук, сред мрака?
	Продължиха да крачат мълчаливо. Безжизнената тишина, която ги заобикаляше, се нарушаваше от време на време от странни звуци, наподобяващи приглушен тропот.
	Внезапното охлаждане, последвало месеците гореща дневна светлина, караше повърхността на Марата да пука, докато изстиваше в началото на дългата нощ. Наблизо гореща река се вливаше в тесен каньон. Рязката промяна в температурата пораждаше облаци пара, която бързо замръзваше в невероятно студения въздух и после се посипваше като блестяща слана.
	Когато навлязоха в тази термално активна зона, наблизо изригнаха едновременно няколко гейзера. В озарените от блестителите светлинни петна Антон виждаше колонии разноцветни лишеи, обитаващи пукнатините и богатите на минерали стърчащи камъни.
	Недалеч пред тях се издигаха тъмни колони, дебели бронирани стебла на непознати растения.
	Двамата съпрузи земеделци също забелязаха вкаменената гора и лицата им светнаха.
	— Нещо живо, нещо, което расте — заговори жената, Сил’к. — Не прилича на нормален ч’канх.
	Ускориха крачка, ободрени от присъствието на живот. Преди време Вао’сх бе отвел Антон в една дълбока речна клисура близо до куполовидния град. Там, във влажната горещина, изпълнена с изпарения, растяха колонии бронирани анемонии с потракващи цветчета, готови да уловят всяко долетяло наблизо насекомо. Паметителят бе нарекъл тези растения ч’канх.
	Изглежда, тези бяха от същия вид като засадените анемонии, но много по-големи, със значително по-разклонена корона и телескопични стъбла, всяко от които завършваше с бронирана паст. Освен това му се струваха някак… по-гладни.
	Щом двамата земеделци влязоха в гората, анемониите започнаха да се поклащат. Плещестият Мхас’к насочи блестителя си към най-гъстата част на дърветата, заинтригуван от причудливия им строеж. Сил’к не се сдържа и протегна ръка към едно вкаменено стъбло.
	Бронираното дърво, изглежда, бе изпаднало в хибернация след настъпването на зимния период, но или светлината, или топлината на тялото й го накара да се пробуди. Цикълът му беше прекъснат.
	— На ваше място щях да съм по-внимателен — обади се Антон.
	Без да го послуша, Сил’к плъзна ръка по грапавата повърхност. За нейна изненада, тя се разпука като черупка, а втвърдените цветчета започнаха да се разтварят. Имаха неравни назъбени краища.
	— Никога не съм виждала подобни цветове.
	Анемонията се вкопчи в китката й и с едно рязко движение й откъсна ръката.
	Сил’к изкрещя. Мхас’к се хвърли към нея… и в същия миг цялата гора се раздвижи. Цветчетата се отваряха и затваряха. Три от по-големите уловиха Мхас’к за рамото, лявата ръка и дясното коляно, впиха назъбените си краища в плътта му и от зейналите рани рукна кръв и оплиска бронираните стебла.
	Земеделецът изпищя от болка и се задърпа. Изгубила много кръв, Сил’к рухна на земята пред него. Всички растения, големи и малки, се наведоха едновременно, като глутница изгладнели зверове. Заострените цветчета разкъсаха защитния й костюм и миг по-късно захапаха податливата плът, трошаха костите с неочаквана лекота.
	Мхас’к се бореше с такова ожесточение, че успя да прекърши няколко ч’канха, но дори пречупени, гъвкавите стебла се увиваха около тялото му. Острите стръкове се превръщаха в шипове, забиваха се в гърдите му, засаждаха в него корени.
	Всичко приключи за броени секунди. Преди останалите да успеят да се притекат на помощ, гората оживя и се извъртя към тях. Антон сграбчи якия копач Вик’к, за да му попречи да се метне сред клоните. Виковете и писъците на двете жертви вече бяха стихнали, чуваха се само звуци от разкъсване на плът — хищните растения се тъпчеха лакомо.
	Антон се огледа и установи, че останалите са избягали. Не можеше да понесе мисълта, че трябва да изостави по такъв начин Мхас’к и Сил’к, но си даваше ясна сметка, че няма с какво да им помогне.
	Със свити сърца ужасените бежанци побързаха да напуснат термалния район и отново потънаха в мрака на Марата.
	Бяха останали само шестима.


>	21.
>	Рлинда Кет

	След седмица полет двата кораба с бежанци от студената мъртва Крена стигнаха околностите на системата Релекер. Рлинда се радваше, че въпреки всички премеждия духът им остава висок.
	В началото слънцето им бе унищожено от хидрогите, след като звездните му пламъци бяха напълно задушени по време на битката с фероуите. След това планетата потъна в дълбок мраз — моретата, континентите, атмосферата. И накрая, докато се измъкваха от умиращата система, бежанците бяха нападнати от група мародерстващи бойни кълба.
	Но стотината колонисти _бяха оцелели_ и ето че най-сетне приближаваха безопасно място и това ги караше да се чувстват облекчени и щастливи. Рлинда се радваше, че им е помогнала.
	— Губернатор Пекар едва ли ще ги посрещне с разтворени обятия — подхвърли Дейвлин Лотце, който седеше до Рлинда в каютата на „Ненаситно любопитство“.
	— Ах, тази мърморана. Доколкото я познавам, няма нещо на този свят, което да я зарадва. Само че нищо не може да направи, когато й се изтърсим на прага, нали? — Рлинда се подсмихна доволно, като си представи ядосаното изражение на Пекар. — Кой знае? Може пък да се почувства виновна, задето предния път ти отказа.
	Вторият кораб, „Сляпа вяра“, се носеше успоредно с тях в космоса. Беше натъпкан извън възможностите си с колонисти — заемаха не само складовете и хангарите, но и коридорите на всички нива. Но след като бяха видели с очите си как тяхната планета се превръща в гигантска снежна топка, бежанците нямаха нищо против неудобствата на кораба.
	Рлинда протегна ръка към пулта.
	— „Любопитство“ лети като пчела със завързана на гърба тухла. Съмнявам се някога да е бил толкова натоварен — не че не ми се е случвало да го пълня догоре със стока.
	— И едва ли ще можеш да се отървеш от клиентела, капитан Кет. Това, което направи, е достойно да влезе в легендите — рече Дейвлин. — Нямам нищо против _ти_ да извлечеш полза от това. Предпочитам моето име да остане в сянка.
	— Е, Дейвлин, не мисли, че съм жадна за цялата слава. Ами че ти си истински герой.
	— Аз съм специалист по скритите подробности. Славата само ще попречи на работата ми.
	Рлинда продължаваше да се усмихва. Той очевидно бе притеснен от благодарността, с която го засипваха, но Рлинда си помисли, че не може да не му е приятно. Беше го виждала да разговаря с колонистите и знаеше, че ужасно държи на тях. Хладната резервираност бе просто добре отрепетирана роля.
	На борда на малък кораб с привършващо гориво Дейвлин бе успял да стигне до Релекер, където безуспешно се бе опитал да убеди губернатор Пекар да помогне в спасителната операция. Въпреки молбите му само Рлинда и Брансън Робъртс, по прякор БиБоб, бяха отлетели за Крена.
	Сега, когато двата претъпкани кораба приближаваха космодрума на Релекер, местното правителство ги посрещаше с хладен ентусиазъм. Навъсеният офицер от диспечерската кула им нареди да попълнят специален формуляр и да изчакат разрешение, преди да доставят толкова много „неустановени емигранти“.
	Но Рлинда игнорира мрачния му тон и отвърна жизнерадостно:
	— Благодаря за помощта. Ще се видим след няколко минути.
	Губернатор Джейн. Пекар и антуражът й от чиновници и помощници се завтекоха първи към мястото, където се приземиха „Любопитство“ и „Вяра“. Рлинда, която излезе първа, вдигна радостно ръце, сякаш ги беше посрещнал духов оркестър. После отвори товарния люк и махна на бежанците от Крена да излизат. Усмихнати мъже и жени заслизаха по рампата, наслаждаваха се на слънцето и на свежия въздух. Едни се тупаха радостно по раменете, други танцуваха, уловени за ръце.
	Бяха си цяла тълпа и Рлинда направо се зачуди как корабът е успял да побере толкова много хора. Струваше й се направо невероятно.
	До нея застана губернатор Пекар.
	— Не можете да оставите всички тези хора тук, капитан Кет. Не разполагаме нито с припаси, нито с жилища, за да ги поемем. Колонията ни и без това едва оцелява…
	— Ще направите каквото ви е по силите, губернаторе. — Дейвлин пристъпи до Рлинда и срещна строгия поглед на Пекар. — Това е не само ваш чисто човешки дълг, но и задължение, определено от Ханзейската харта, която е подписана и от вашата колония.
	Джейн Пекар бе петдесетинагодишна, но опитите й да изглежда по-млада бяха довели до обратен резултат. Изрусената й коса изглеждаше по-скоро като перука, а прекаленият загар бе явно изкуствен. Очите й бяха сапфиреносини — козметични лещи? — а когато се мръщеше, устата й се превръщаше в грозна резка. Тя с изумление наблюдаваше бликащите от двата кораба бежанци.
	БиБоб се приближи откъм „Сляпа вяра“, прегърна Рлинда и я притисна към себе си. Любимият й бивш съпруг изглеждаше поизмършавял, но въпреки това й бе приятно да се опира на рамото му. Тя го прегърна през кръста и едва не го събори.
	— Уф, бях изгубил надежда, че някога ще подишам свеж въздух — изпъшка той. — Вонята на кораба скоро щеше да стане нетърпима. Както и следва да се очаква, когато прекарваш изплашени и изпотени хорица. — БиБоб изгледа губернаторката и антуража й. — Наредихте ли да осигурят душ за всички? Аз също бих се поизкъпал.
	— Не се и съмнявам. — Рлинда се обърка към Пекар и повиши глас: — Не очакваме от вас да направите чудеса. Като за начало, достатъчно ще е да получим топла храна.
	Пекар не сваляше ядосан поглед от колонистите. А те продължаваха да прииждат. Още четирима изтощени мъже и жени се показаха от „Сляпа вяра“.
	— Можем да осигурим съвсем примитивни условия за преживяване — измърмори тя. — Ще ви дам един час да се поразтъпчете и освежите. А след това ви искам и тримата в моя кабинет. Трябва да зная кога най-рано можете да откарате тези нещастници на някоя друга планета, която е в състояние да ги поеме.


	Рлинда бе започнала с упреци срещу неотзивчивата губернаторка на Релекер и оттогава отношенията им само се влошаваха.
	Преди месец двамата с БиБоб бяха пристигнали на бившата планета-курорт — попътна спирка при доставката на тежки съоръжения и миньорски машини за новите колонии на изоставените кликиски светове. И веднага щом чуха призива за помощ на Дейвлин, разтовариха скъпите инструменти, за да освободят място за бежанците.
	Преди да отлетят към Крена, сърдитата губернаторка бе поискала да заплатят солидна сума за „непозволено складиране“, но Рлинда категорично отказа. Пекар пък нареди товарът да бъде конфискуван, въпреки че беше безполезен на Релекер. В отговор Рлинда я заплаши да прекрати доставката на припаси за отдалечената колония, докато ней върнат товара. Неприятна и безсмислена разпра.
	И ето че сега се намираха в чакалнята пред кабинета на Пекар и очевидно предстоеше нова караница. Дейвлин не беше с тях. Беше обещал, че ще дойде навреме за срещата, но засега нямаше и следа от него. А също и от губернаторката.
	— Все се надявах, че ще прояви малко повече разбиране — оплака се Рлинда. — Крена е най-близката колония до Релекер. Хидрогите биха могли да ударят и тук, също както са го направили там. Ако бойните кълба са наблизо, кой може да каже какъв ще е следващият им ход?
	— А толкова много колонисти разчитат на нас и на редовните ни снабдителни полети — каза БиБоб. — Спасяването на колонистите от Крена вече ни забави предостатъчно. Трябва незабавно да си получим товара.
	— Надявам се да проумее, че поведението й е абсолютно безсмислено. И да ни позволи да продължим.
	Сякаш по предварителна уговорка, Дейвлин пристъпи в чакалнята в мига, в който Пекар ги покани в кабинета. По неизвестна причина губернаторката се беше преоблякла. От двете й страни се бяха настанили помощниците й.
	— Ханзейската харта недвусмислено подчертава, че е наш човешки дълг да окажем помощ — призна Пекар. — Но искам да бъда откровена: тези хора не могат да останат тук. Нямаме нито достатъчно храна, нито условия да поддържаме толкова голяма популация. Ще трябва да ги откарате някъде другаде.
	— Бихме го направили с радост — отвърна с усмивка Рлинда. — И съм сигурна, че щом ви опознаят, бежанците от Крена ще мислят по същия начин. Въпросът е как да ги натоварим всичките.
	Губернаторката се намръщи.
	— Както ги бяхте натоварили досега. Какво пречи да го повторите?
	— Но това е невъзможно! — възрази БиБоб. — И без това летяхме дотук опасно претоварени. Направихме го, защото трябваше да действаме спешно. Не бих искал да опитвам отново. Освен това ме чакат важни доставки за новите колонии, а не мога да взема едновременно и товара, и бежанците. Ако не отлетя скоро, може да изгубим още колонисти на други неуредени светове, които са в далеч по-тежко положение от вашето. Съжаляваме, че ви причинихме тези неприятности.
	Бившата планета-курорт бе разчитала на богати летовници и заедно с тях на доставки на луксозни стоки от далечни светове. Преди хидрогското ембарго върху звездното гориво почти не им се бе налагало да произвеждат сами каквото и да било и ето че сега разглезените обитатели не знаеха как да се справят с трудните условия.
	— Предлагам да ги откараме на Земята — обади се тихо Дейвлин. — Ще говоря лично с председателя на Ханзата и сигурно ще уредя нещо. Освен това ще го информирам за нежеланието на Релекер да окаже помощ.
	Рлинда опря лакти на бюрото на губернаторката.
	— „Любопитство“ може да качи спокойно една трета от колонистите, но полетът ще е бавен. „Вяра“ няма дори тези възможности. Това ще забави…
	— Не е необходимо — прекъсна я Дейвлин. — Релекер разполага с друг кораб, идеален за случая. — Погледна Пекар и между двамата преминаха невидими искри. — Току-що пробих защитата на компютрите ви, ваше превъзходителство. Изглежда, че когато преди няколко седмици съм ви поискал кораб за спасителни операции, сте ме излъгали, че нямате. Напротив, разполагате с напълно функциониращ транспортен съд с достатъчно гориво, за да стигне до Земята. — Той изпука с пръсти: звукът бе като изстрел в тишината на кабинета. — Отказахте да ми предоставите този кораб, макар да сте знаели, че оцеляването на цяла колония е заложено на карта.
	Пекар се размърда смутено в креслото. Изкуственият й тен не беше достатъчно тъмен, за да скрие червенината.
	— Господин Лотце, неразрешеният достъп в компютърните системи е наказуем.
	БиБоб подскочи.
	— По дяволите! Имали сте кораб! Голям кораб?
	— Той е особено важен за нашите планове.
	— А сега е важен за нашите — прекъсна я Дейвлин. — Конфискувам го от името на председателя Венцеслас. Въпреки че едва ли ще може да натовари всички колонисти, ще вземе тези, които не успее да качи на борда си капитан Кет. Това ще позволи на капитан Робъртс да отлети с недоставения товар и да помогне на другите колонии. Предполагам, че снаряжението е било грижливо прибрано в складовете. Бъдете така добра да се разпоредите незабавно да го натоварят на кораба.
	— Не мога да разреша подобно нещо — възрази губернаторката.
	— Не ви моля. Можете да изпратите жалба до Теранския ханзейски съюз, но въпреки това смятам да взема кораба.
	Пекар изглеждаше, сякаш ще се пръсне. Местеше бавно поглед по лицата им и малко приличаше на ракетна насочваща система. Дейвлин очевидно я плашеше — очевидно не беше сигурна докъде се простират пълномощията и връзките му. Накрая се предаде с въздишка.
	— Просто за да се отърва от всички тези хора — съгласна съм. В края на краищата само ще спечелим. Но очаквам от господин Лотце да върне кораба.
	— Когато приключим с него — обеща Дейвлин и се изправи с доволна усмивка. — Е, аз тръгвам. Надявам се, че ще успея да натоваря поне две трети от пътниците. Честно казано, с радост напускам тази колония.
	Рлинда сложи ръка на рамото на БиБоб.
	— Аз ще остана тук още един ден, за да помогна на капитан Робъртс да натовари „Сляпа вяра“ — и да проветря „Любопитство“. После също потеглям.


>	22.
>	Орли Ковиц

	Орли вече не можеше да понася миризмата на изгоряло и смърт. Искаше й се по-бързо да се отправят към равнините, далече от почернелия белег, останал от унищожената колония.
	Но Стайнман държеше да прерови лично пепелищата за полезни предмети. Тъй като бе по-силен от нея, можеше да вдига греди и метални парчета, които тя не бе успяла да отмести.
	— Нямам представа какво става там горе в Ханзата — защо Земните въоръжени сили или кликиски роботи ще искат да унищожат цяла колония — а и не съм сигурен дали някога ще дойдат да ни потърсят. Нищо чудно да сме единствените оцелели в целия Спирален ръкав!
	— Ако с това се опитваш да ми вдъхнеш кураж, да знаеш, че си на погрешен път.
	Той си свали раницата и започна да прибира вътре находките си — лекарства, инструменти, дрехи. Орли си бе направила малка лопата, за да му помага. Отне им два дена усърден труд.
	Всеки път, когато затваряше очи, за да заспи, Орли виждаше блясъците на ужасяващата атака, експлозиите, унищожаването на предавателната кула, където работеше баща й…
	Най-сетне Стайнман я поведе надалеч от почернелите руини, към вътрешността на покритата с жилава трева равнина. Сред храсталаците търчаха дребни космати гризачи; плетяха дълги тунели, свързани в лабиринти.
	През първите дни, след като бе пристигнала през транспортала на Корибус, докато се разхождаше из прерията, Орли бе уловила малък гризар. Макар че не се отличаваше с особена интелигентност, съществото — приличаше на издут заек, — изглежда, изпитваше удоволствие да го прегръщат и галят и баща й й позволи да го задържи. Щом видяха любимеца на Орли, останалите момичета в колонията също поискаха да си имат такива животинчета.
	А сега всички те бяха мъртви — баща й, гризарът, момичетата.
	Стайнман, който проправяше път с тоягата през треволяците, изведнъж подскочи изплашено — от един шубрак се подаде огромно плоско чудовище и се насочи към тях. Стайнман замахна с тоягата и я стовари върху гърба на ракоподобния хищник, който нададе пронизителен писък и се шмугна в тревата. Стреснати малки гризари се разбягаха изпод краката им.
	— Пълзуни! Проклети гадини! Ще ти отхапят крака, ако не внимаваш!
	Орли успя да разгледа съществото само за миг. Имаше цилиндрично тяло и къси яки крака. Преброи пет блестящи очички около нещо, което оприличи на лице. Челюстите му бяха яки, издадени, явно предназначени да разкъсват плът.
	Стайнман продължи да крачи през тревата.
	— Един добър шут е достатъчен да ги убеди, че не си заслужава усилието.
	— Ами ако някой ни нападне, докато спим?
	— О, едва ли, хлапе. Изглежда, предпочитат козинявите гадинки.
	И наистина, от време на време иззад зелената стена Орли чуваше тупкащи стъпки, последвани от писъците на уловените гризари.
	— Лагерът ми не е далеч. — Хъф махна нехайно към хоризонта. Нямаше никакъв начин Орли да определи още колко дълго ще вървят.
	— Ти всъщност защо избяга толкова далече от всички?
	Той я изгледа, сякаш отговорът беше очевиден.
	— Мразя теснотията.
	— Е, сега поне ти е достатъчно широко. — Тя не можа да прикрие горчилката в гласа си. Може би тъкмо това бе искал този странен старец още от самото начало — цяла планета само за него. Само че сега бе получил и нея в добавка.
	Докато си проправяха път през гъстата трева, подплашиха два гризара, те побягнаха и единият се озова право в лапите на голям ракоподобен пълзун и записка отчаяно, щом хищникът го стисна с яките си челюсти.
	Без да се замисли, Орли изтича натам и извика:
	— Я да го оставиш на мира! — И зарита пълзуна. Той побягна, но не пропусна дай изсъска ядосано.
	— Дано съм ти строшила тъпата глава! — кресна тя след него.
	— Доста си храбра — отбеляза Стайнман.
	Козинестият гризар беше мъртъв, въпреки че още потръпваше — зъбите на хищника бяха разкъсали коремчето му.
	— Закъснях — въздъхна Орли и чак сега осъзна какво е направила. И какво можеше дай се случи. Млъкна уплашено.
	Стайнман вдигна животинчето, огледа го и го закачи на колана си. Приличаше на трапер.
	Орли се ококори.
	— Какво си намислил?
	Веждите му се повдигнаха.
	— Ами намислил съм да го изям, хлапе. Надявам се да му измисля подходяща рецепта.


	По залез-слънце вече бяха в лагера. Орли седеше, обгърнала коленете си с ръце, а старецът подклаждаше огъня и приказваше.
	— Още щом попаднах на Корибус, разбрах, че планетата е ужасно подходяща за колонизиране. Трябваше ми местенце, където да намеря мир и покой, но нямах нищо против останалите да си потърсят щастието тук. Инак кой знае каква съдба ги очакваше. — Приказваше на тази тема вече цял час.
	— Говориш доста за човек, който иска да е сам — отбеляза Орли, загледана в пламъците.
	— Няма нищо лошо в това да побъбри човек. — Старецът грабна един камък и го запокити в храстите. — Махай се!
	Чу се шум от пълзящо туловище — отдалечаваше се.
	Стайнман извади парчета месо, вероятно от гризар, и ги наниза на една пръчка.
	— Може да ти се стори малко жилаво, но като свикнеш, ще видиш, че е вкусно.
	Стомахът на Орли се сви мъчително. Месото зацвърча на огъня.
	— Доста по-вкусни са, ако ги одера предния ден и ги закача да позасъхнат. Обаче половината изчезват — нещо ми ги краде. Е, наоколо е пълно с гризари.
	Въпреки че от мисълта да яде гризар все още й призляваше, устата й сама се напълни със слюнка от миризмата на печеното.
	— Имах си едно гризарче… умря при атаката — проплака. Все още не беше докоснала месото.
	— Съжалявам, хлапе. Ако имах да ти предложа нещо друго…
	Тя извади дременските гъби.
	— Не са особено вкусни, но може да подобрят вкуса на месото.
	— Откъде ги имаш? — попита учудено Стайнман.
	— С баща ми живеехме на Дремен, преди да дойдем тук. А сега… намерих ги в останките от нашата къща.
	Той разкъса единия плик и подуши подозрително гъбите.
	— Не са нещо особено, доколкото мога да преценя. Но пък и ние не сме в положение да избираме.
	С гъбите и месото от гризар се получи нещо като празнична вечеря и Орли почувства, че настроението й се пооправя.
	Още с първите хапки осъзна колко е била гладна. Нахвърли се лакомо на сочното месо, разкъсваше го със зъби и с пръсти. Гъбите, изглежда, бяха поели част от мазнината.
	Скоро се спусна мрак и гризачите отново зашумяха из тревата. Преди да заспят, Орли изсвири няколко свои мелодии на синтезатора, тъжни като мислите и спомените й. Остави на пръстите си сами да я водят по клавишите.
	По някое време вдигна глава и видя, че Стайнман седи, притворил очи. По бузите на стареца се стичаха сълзи.
	Орли продължи да свири.


>	23.
>	ДД

	Дори след като роботите отведоха ДД надалече от клането на безпомощни хора на Корибус, кошмарите му не приключиха. Малкото компи не разполагаше с достатъчно богат речник, за да опише ужасите, на които бе подложено.
	След като кликиските роботи и предателските бойни компита отлетяха с петте отвлечени бойни кораба на Земните въоръжени сили и оставиха зад себе си димящите останки на доскоро многообещаващата колония, черният насекомоподобен робот Сирикс втренчи червените си оптически сензори в ДД и каза доволно:
	— Твоите човешки създатели не се задоволяват със световете, които вече са замърсили. Откакто откриха кликиската транспортална мрежа, те започнаха мащабна колонизаторска програма. Множат се като насекоми и щъкат през коридорите до светове, навремето населявани от нашите прародители. — Изправи се и се извиси над компито. — Но ние ще ги спрем, както спряхме Кликис преди много време.
	— Защо? — опита се да възрази ДД. — През последните два века хората показаха, че са в състояние да живеят мирно с кликиските роботи. Защо трябва да се обръщате срещу тях?
	— Това е най-важната част от нашия общ план. Трябва да изтрием това биологично петно и да освободим заробените с програми компита като теб.
	— Ти не разбираш компитата.
	— Вярно, не напълно. Но се опитваме да наваксаме недостига на информация. — Роботът се извърна и тръгна към вратата. — От особено значение е час по-скоро да открием начин да освободим нашите примитивни събратя компита от човешките окови. — Даде знак на ДД да го последва. — За тази цел ще трябва да извършим някои експерименти, за да установим как да стане това.
	Роботът отведе ДД в лабораторията, разположена в доскорошния лазарет на дреднаута. Сега тук бяха инсталирани сложни компютъризирани прибори и инструменти. От стените стърчаха дебели кабели, на пода имаше метални стативи и манипулаторни ръце, свързани с кабелите и инструментите.
	Седемнадесет компита лежаха върху експерименталните маси — в различни стадии на разглобяване. Помещението приличаше на зала за изтезания. ДД бе виждал и друг път подобни сцени — в кликиската лаборатория за роботи. Но тази тук бе още по-страшна.
	— Какво правите?
	— Опитваме се да разберем.
	Компитата бяха от най-различни модели — Слушатели, Приятели, Гувернантки, Работници. Полимерните им екзоскелети бяха демонтирани, подобната на кожа тъкан под тях бе разрязана, за да освободи достъп до жиците, програмните блокове, командните елементи и биологичните ролки. Едно от компитата бе прикачено към вертикална метална колона и се тресеше неудържимо. Овалните му оптични сензори святкаха и премигваха, но кабелите под говорната му кутия бяха прекъснати и от устата му излизаше само беззвучен писък. Дори две от бойните компита бяха сред опитните образци, разчленени, за да се анализират програмите им.
	— Разполагаме с доста разнообразни компита от нашите кораби и от нападенията — обясни Сирикс. — Това са необходими жертви.
	— Искаш да кажеш, че им дарявате свободата, като ги унищожавате — рече ДД.
	— Една малка част ще трябва да заплати цената за свободата на останалите. Ако не друго, поне повече няма да са безволеви слуги на своите човешки господари.
	Три кликиски робота обикаляха между опитните образци, прекъсваха връзките и сравняваха сигналите на командните модули. Едното бойно компи неочаквано се надигна, седна на масата и се заозърта объркано. Роботите се приближиха към него и го натиснаха да легне.
	— Бойните компита са особено важни, тъй като програмата им е заложена много дълбоко в централните модули. Доброволната саможертва на нашия другар Джоракс, който позволи да бъде разглобен, за да могат човешките учени да копират технологията ни, ще се окаже удачна инвестиция. Успяхме да изолираме значителна част от ограничителната програма на компитата. Скоро ще се научим да дезактивираме тези блокове и тогава всички компита ще бъдат свободни. — Роботът спря за миг. — Всичко това го правим и заради теб.
	Неспособен да отговори, ДД само въртеше сензори на всички страни.
	— Последвай ме към стартовата площадка — нареди Сирикс. — Двамата с теб заминаваме на друго място.
	ДД не искаше да отива никъде, но от друга страна, не гореше от желание и да остава.
	Сирикс продължи с обясненията:
	— Повечето от нашите развъдници са вече разкопани. Трябва да се активират само още няколко скривалища с хибернирани кликиски роботи. Сега, след като броят ни отново нарасна, сме готови да нанесем окончателен удар. — Телескопичните му крака се местеха с глух тропот по пода.
	Влязоха в един хангар, където ги очакваше транспортен кораб.
	— Разполагаме с карта на всички важни човешки обекти и в момента координираме атаката си — продължи Сирикс. — И тъй като от известно време бойните компита са на въоръжение в почти всички кораби на Земните въоръжени сили, е достатъчно само да пратим сигнал, за да прекършим гръбнака на хората с едно решително движение.
	Компито и кликиският робот спряха пред странния ъгловат кораб. Сензорите на Сирикс блестяха като пламъци на огнедишащ дракон.
	— След всичко казано, ДД, навярно вече разбираш защо ускорихме усилията си за дезактивиране на твоята човешка програма. Когато постигнем целта си и унищожим биологичните, ще освободим всички компита като теб. А след това, ДД, ти ще си ни благодарен.
	Сирикс заповяда на компито да се качи на кораба, затвори люка и се настани на контролния пулт. След секунди се отдалечиха от отвлечените земни бойни кораби и се насочиха към едно от последните скривалища на кликиски роботи.


>	24.
>	Адар Зан’нх

	Щом влезе в командното ядро на флагмана, побърканият губернатор почна да координира усилията на сподвижниците си.
	Макар че Зан’нх вече се беше предал, за да спаси екипажа си, телохранителките на Руса’х продължаваха да го държат за заложник, опрели в него острите си кристални ножове. Броните им бяха опръскани с кръв, алени петна засъхваха по оръжията им — и всичко това напомняше на Зан’нх за убитите заложници в хангара.
	Компаньонките не сваляха от него стъклените си очи, сякаш той бе постоянен извор на заплаха. Зан’нх се надяваше да се окажат прави — веднага щом успееше да измисли някакъв план. Рано или късно щеше да му хрумне някоя идея. Веднъж адар Кори’нх му бе казал: „Сагата ни учи, че войната рядко се печели с единична победа. По-важна е общата стратегия“.
	Предишният адар често бе мъмрил офицерите от Слънчевия флот за липсата им на въображение и затова, че се придържат към рутинни методи, приети в илдирийската армия преди хиляди години. Какво ли щеше да си помисли за него неговият наставник, ако знаеше, че е допуснал да стане заложник в собствения си команден пункт?
	Зан’нх си даваше сметка, че трябва да потърси съвсем нестандартно решение, ако иска да се справи със ситуацията. Тази война бе различна от всички, в които бе участвала империята. Изпитаните стратегии и методи нямаше да свършат работа.


	Веднага щом бунтовниците установиха контрол над четиридесет и шестте бойни кораба, от повърхността на Хирилка заприиждаха нови попълнения войници. Зан’нх не преставаше да се учудва на големия брой последователи на Руса’х. След убийството на Пери’х губернаторът на Хирилка навярно бе обърнал цялото население на планетата в своята вяра.
	През следващите два дни капитаните на всички кораби бяха докарани на флагмана. Здраво завързан, за да не може дори да помръдне, Зан’нх бе принуден да наблюдава как губернаторът ги кара да поемат големи дози шайинг, от който те губеха ориентация, връзките им с тизма отслабваха и ставаха податливи на външно влияние.
	Веднага щом наркотикът постигнеше пълен ефект, помощниците на Руса’х го отнасяха с какавидения му трон в едно малко помещение, където после въвеждаха командирите, в групи от по петима. Малко след това, когато излизаха отвътре, Зан’нх откриваше, че верните му офицери са се присъединили към този странен и неподлежащ на разумно обяснение бунт.
	— Виждаш ли, всяка крачка ни носи нови успехи — похвали се Руса’х на адара. — Това е неизбежно. Съветвам те да се съгласиш да се присъединиш към нас доброволно.
	— Доброволно ли? Като моите офицери?
	Губернаторът на Хирилка изду бузи.
	— Ти имаш кръвно родство с маг-императора и връзката ти с тизма е много по-силна, но можеш да я промениш, стига да поискаш. Както направи Тор’х.
	— Не искам да съм като Тор’х.
	Зан’нх все още бе ядосан и засрамен от лесния начин, по който го бяха измамили. Убити заложници, между които кул Фан’нх и целият му екипаж, изгубен цял боен лайнер. Вината за всичко това бе само и единствено негова. Ако се бе вслушал в подозренията си — ако им бе _повярвал,_ — нямаше да бъдат дадени толкова жертви.
	Вместо това сега Руса’х държеше под свой контрол цялата манипула, а адарът бе изгубил най-добрите си офицери, при това само за два дни.
	След това губернаторът започна да обработва екипажа. Настанен върху какавидения трон, той нареди:
	— Дайте картина от хангара. Искам да видя докъде стигнаха хората ми с разтоварването на контейнерите с газ шайинг.
	На екрана се появиха компаньонките на Руса’х и инженери от Хирилка — явно бяха започнали поредната си операция на борда на флагмана. Мускулести работници вдигаха тежки метални контейнери с шайинг, извлечен от ниалиите на Хирилка. Инженерите монтираха тръби и маркучи и свързваха контейнерите с вентилационната система, за да изпуснат наркотика, който потискаше връзката с тизма, в целия кораб.
	Зан’нх стисна юмруци.
	— Да не си намислил да отровиш целия ми екипаж?
	— Просто им отварям очите. Шайингът повдига булото, което им пречи да виждат реалността.
	— Или може би им замъглява погледа — посочи Зан’нх.
	Руса’х не обърна внимание на подигравката, а нареди на помощниците си временно да изолират вентилационната система на мостика.
	— Не е необходимо и ние да вдишваме шайинг.
	Инженерите в хангара вече си бяха сложили прозрачни маски.
	— Нима те е страх, че помощниците ти могат да вдишат наркотика? — учуди се Зан’нх.
	— Те бяха покръстени с негова помощ. Шайингът разхлабва връзката с тизма и ми позволява да създам своя собствена мрежа. Щом ефектът му започне да отслабва, те вече са ми верни и не се налага да повтарям процедурата.
	Безцветният силен газ започна да се разпространява из всички отсеци на бойния кораб. Членовете на екипажа дори не подозираха това.
	Тор’х се свърза с тях от кораба, който преди бе командвал кул Фан’нх.
	— Императоре, постигнах целите ни тук. Членовете на екипажа са освободени от завесата на илюзията. Мислите им са отправени към вас.
	— Чудесно, престолонаследник Тор’х. — Руса’х стисна облегалките на какавидения трон и преди да затвори очи, за да се съсредоточи, хвърли последен поглед на Зан’нх. — Сега ще ги откъсна от продажния маг-император и ще ги изведа на правилния път към Източника на светлината. Гледай как ще развържа възлите на тизма, които душат нещастните илдирийци и ги карат да вярват в неистински неща.
	— Ако има някакви неистини — рече Зан’нх, — аз и екипажът ми ги чуваме от теб.
	Губернаторът го дари със суха усмивка, отметна глава назад и затвори очи. Под действието на газа умовете на членовете на екипажа бяха станали достатъчно податливи за телепатично въздействие от страна на Руса’х. Той се пресегна с невидимите си пипала, достигна до пределите на пленения кораб и докосна всички заложници.
	С огромната сила на волята си обезумелият губернатор променяше мислите им, изтриваше всичко, на което ги бяха учили, и ги превръщаше в свои верни поданици. Както вече бе направил с цялото население на Хирилка, Руса’х ги впримчи в новата тизм-мрежа, която той самият бе изплел. Мрежата щеше да ги държи здраво дори след като преминеше ефектът на шайинга.
	След като приключи, губернаторът засия от задоволство, въпреки че изглеждаше изморен.
	Държан настрана от тази телепатична борба, Зан’нх не можа да долови какво е направил чичо му, но усещаше как хората му се отдалечават от него, сякаш пропадат в бездънна яма. Връзката им с ума му ставаше все по-неясна и замъглена… изгубена в бурята от покварени мисли.
	Изведнъж се почувства сам и изолиран. Опита се да запази самообладание и да скрие тревогата си, но не знаеше колко още ще може да понася всичко това. Въздъхна и насочи мислите си към великия адар Кори’нх и мага-император.
	„Ще издържа дотогава, докато е необходимо“.
	Руса’х му се усмихваше с доволна самоувереност.
	— Сега те са мои, целият екипаж на двата бойни лайнера, както и командирите. Преминаха на моя страна веднага щом им показах това, което доскоро бе скривано от тях. Сега мислят като мен и вярват във всичко, което им казвам. Един по един ще завзема и останалите лайнери. Колкото повече са последователите ми, толкова по-лесно се работи с тизма.
	— На мен не даде шайинг. — Зан’нх вирна брадичка. — Да не се боиш, че съм твърде силен?
	— Както вече казах, кръвното родство прави връзките ти с тизма по-силни. За разлика от тях, ти ще трябва да започнеш да мислиш като мен по своя воля. И това ще стане, след като видиш какво правя и как го правя.
	„Ще издържа дотогава, докато е необходимо“.
	Повтаряше тези думи като мантра.
	Руса’х въздъхна доволно и се облегна в какавидения трон.
	— Извикайте компаньонките. Чака ни още работа.


>	25.
>	Крал Питър

	Още щом видя зарадваното лице на кралицата при пристигането им на Илдира, Питър забрави всички свои грижи и дори омразата си към председателя, който стоеше до него.
	Гледаха изумено кристалните сгради, които хвърляха ослепителни разноцветни отражения. Въздухът на космодрума бе изпълнен с ухания, синтезирани за малко по-различни носови рецептори.
	Притиснала саксията с фиданката към гърдите си, Естара се обърна към Питър със светнало лице.
	— Виждала съм великите световни дървета на Терок и дворцовия комплекс на Земята, но нищо не може да се сравни с това! Рейналд ми е разказвал неведнъж за посещенията си на Илдира. Вече имам съвсем различни критерии за чудесата на света.
	Питър се разсмя. Пратениците на мага-император вече ги очакваха.
	Точно пред тях се издигаше великолепният Призматичен палат, съставен от полусфери, елипсоиди, кули, тераси и извити мостове. Слънцата в небето сияеха като прожектори от всички посоки, излъчваха светлина в различни цветове и прогонваха всички сенки.
	Към тях се приближи неголяма група свещеници-философи, придружени от чиновници и благородници. Красиви куртизанки с гладки лица и гъвкави тела, покрити с менящи се татуировки и намазани със светлоотразителен крем, стояха подредени като дарове.
	Базил се спусна по стълбичката на кораба покрай натруфените кралски гвардейци и сребърни барети. Дори не се огледа. Питър се зачуди дали председателят изобщо забелязва къде е, или е погълнат единствено от своите проблеми.
	Ала миг по-късно Базил видя дръвчето в ръцете на Естара и се навъси.
	— Това пък откъде се взе?
	— Подарък за мага-император. Една от фиданките, които донесох от Терок.
	Преди председателят да даде воля на гневните думи, които клокочеха в гърлото му, Питър се намеси с фалшива усмивка:
	— Базил, фиданките принадлежат на кралицата и тя може да прави с тях каквото си иска. Този подарък ще припомни на мага-император за приятелството му с Рейналд. Помисли си за дипломатическата полза, която можем да извлечем.
	Базил се престори, че няма време за спорове, и кимна отсечено на илдирийския търговски министър.
	— Аз съм председателят Венцеслас от Теранския ханзейски съюз, придружаван от крал Питър и кралица Естара.
	Министърът отвърна с илдирийски поздрав — опря юмрук в гърдите си и после вдигна ръце. За неудоволствие на Базил, изглежда, бе съсредоточил цялото си уважение върху крал Питър.
	— За нас е голяма чест да приемем краля и кралицата на хората и техния придружител.
	Венцеслас трепна от тази очевидна проява на неуважение и кралят едва прикри усмивката си, улови Естара за ръка и двамата поеха напред. Кралицата притискаше саксията към гърдите си.
	Призматичният палат се издигаше върху хълм, от който извираха седем потока — стичаха се надолу като спици на колело. В далечината се виждаха тълпи поклонници, които бавно се катереха по стълбите нагоре.
	— Трябва ли да спазваме някакви церемониални правила, когато се обръщаме към мага-император? — попита Естара.
	Търговският министър посочи поклонниците, които се миеха в седемте потока. След приключване на задължителния ритуал всеки поклонник минаваше през водата и продължаваше нагоре по спираловидната стълба към цитаделата.
	— Илдирийците показват уважението си по този начин, съгласно отколешни традиции и навици. Ние нямаме строги религиозни канони като хората, но въпреки това традициите ни са нещо, което вие бихте охарактеризирали като свети закони. Нито един от тези поклонници няма да има нищо против да ви направи път, колкото и отдалече да идва, за да може да се срещнете с мага-император.
	Базил очевидно не харесваше насоката, в която поемаше разговорът — за него това посещение бе просто кратка политическа формалност.
	— Забравяте, че крал Питър управлява Теранския ханзейски съюз. Той е нашият еквивалент на мага-император.
	— Никой не може да се сравнява с мага-император — отвърна със спокоен и твърд глас министърът.


>	26.
>	Магът-император Джора’х

	Дори когато седеше под небесната сфера, върху която се проектираше величественото му лице, което бавно се въртеше сред облаци, Джора’х знаеше, че не всичко в Илдирийската империя е идеално. Опитваше се да балансира с прекалено много заплахи, макар че хората вероятно не знаеха за нито една от тях.
	Искаше му се кралят и кралицата да бяха избрали друг момент, за да дойдат — не желаеше представители на Теранския съюз да видят разгарящите се пожарища на различни места из империята му. За щастие, тези хора не можеха да усещат тизма. Нямаше да доловят вибрациите и неспокойните чувства, на които бяха подложени всички илдирийци — и най-много той.
	Но се налагаше да ги посрещне, да разговаря с тях и да им вдъхне увереност. Може би дори да им даде надежда, че има някакъв начин за оцеляване.
	Облегна се назад, докато чакаше да преведат гостите през разноцветните кристални зали. Чувстваше се някак малък в какавидения си трон, навремето едва побирал огромното тяло на баща му. Кризи го разкъсваха отвътре, ала Джора’х си наложи спокойно изражение, за да прилича на образа високо горе. Човеците съвсем скоро щяха да дойдат.
	Усещане за растяща опасност се прокрадваше към него по безбройните нишки на тизма — наскорошната хидрогска атака срещу Хрел-оро, постоянният извор на тревоги, който представляваше малкият екип на Марата, и най-лошо от всичко, убийството на сина му Пери’х и абсолютно невъобразимият бунт на Хирилка. Още невинни жертви продължаваха да измират там. Джора’х ги улавяше като тътнежи в ума си, предавани откъм манипулата на адар Зан’нх. Преди два дни това чувство го бе споходило за първи път, забило се бе в тялото му като нажежено желязо. Но сега тизмът мълчеше. Той знаеше, че Зан’нх е жив, но нямаше представа какво е положението на Хирилка.
	Веднага щом го заля вълната от смърт — прогори го като силна киселина, — той повика най-старшия командващ офицер в Слънчевия флот, тал О’нх, и му нареди да прати три разузнавателни кораба. О’нх успя да ги изстреля едва тази сутрин с инструкции да поемат обратно веднага щом научат какво е станало с бойните лайнери на адар Зан’нх.
	След това Джора’х заповяда на тал О’нх да постави кохортата си кораби в родната система в бойна готовност. Бяха забелязани хидрогски кълба в околностите на тройната звезда Дурис и императорът се опасяваше, че наскорошното разрушаване на Хрел-оро може да не е последната хидрогска атака срещу илдирийска колония.
	Въпреки че разузнавателните кораби бяха пословични с бързината си, той не се надяваше да се върнат преди утре, дори вдругиден. Не му оставаше друго, освен да чака. Беше наясно, че въпросът с Хирилка трябва да се разреши колкото се може по-бързо, за да може да се съсредоточи върху много по-важния проблем с хидрогите. Осира’х вече летеше от Добро…
	„Не — рече си той, — не всичко е идеално в моето владение“. След десет хиляди години мир Илдирийската империя се пукаше по шевовете и преживяваше едно от най-тежките си времена. И той отново съжали, че кралят е избрал точно този момент, за да се появи.
	Рояк бюрократи оповестиха влизането на ханзейските пратеници. Младият крал и кралицата не можеха да скрият радостта и смайването си, докато се приближаваха към пиедестала. На две крачки зад тях вървеше председателят на Ханзата — със студено и навъсено изражение.
	Джора’х се усмихна и се надигна да ги поздрави — не искаше гостите му да се досетят, че нещо не е наред. Късата му, но гъста брада се движеше като по свой ритъм. Той разпери ръце:
	— Крал Питър от Теранския ханзейски съюз, за мен е радост и чест да ви приема. Ако ми позволите, ще отбележа, че не биваше да си правите труда да изминавате толкова дълъг път само за да ме видите.
	Базил пристъпи напред още преди кралят да заговори.
	— Това е повече от визита на добра воля, императоре. В тези опасни времена тя е жизненоважна за военния съюз и приятелските връзки между хората и илдирийците.
	— Съгласен съм… — отвърна малко притеснено Джора’х. — Но аз говорех с краля.
	Базил едва скри обидата си.
	— Можете да се обръщате направо към мен, маг-императоре. Аз съм председателят Венцеслас…
	— Ах, да, помня ви от предното посещение по време на хидрогската война, когато посланикът на хидрогите уби предишния ви крал. — Джора’х погледна Питър с нескрита симпатия. Изобщо не можеше да разбере странната традиция, по която се сменяха човешките крале. Дали старият Фредерик бе баща на този, както Сайрок’х бе негов баща? Реши, че ще е най-добре да отговори предпазливо.
	— Крал Питър, моите съболезнования за загубата на вашия предшественик. Разбирам каква емоционална буря сте преживели.
	Питър кимна неловко и двамата с председателя се спогледаха.
	Бащата на Джора’х бе смятал хората за безполезни, склонни към прояви на безсмислена агресия и разрушение същества. Вярно, недоразвитите човеци бяха прибързани, алчни, нечестни — но въпреки това бяха съюзници във войната срещу хидрогите. Каквото и да си бе мислил старият Сайрок’х, хората вероятно не бяха чак толкова безполезни. Можеха да бъдат истински другари по оръжие, вместо да са само пионки върху дъската. Джора’х дори изпитваше известно състрадание към тях заради зелената жрица Нира — жената, която бе обичал истински…
	Премигна учудено, едва сега забелязал, че кралицата държи саксия с някакво растение, и неволно й се залюбува. Спомни си младата красива Нира, също от Терок, и как се бе появила в тронната зала по сходен начин, с фиданка в ръце. Но сега онази фиданка бе изсъхнала, изгорена, унищожена от същия пожар, който вероятно бе убил и Нира. „Само лъжи… лъжите на баща ми…“
	Пренебрегна ритуала и насочи вниманието си към кралицата.
	— А вие сте Естара, дъщеря на Терок.
	Тя се поклони, лъскавата й рокля прошумоля, след това протегна саксията.
	— Ваше величество, помните ли световните дървета от моя свят? Казаха ми, че другите тук са умрели.
	Той не откъсваше поглед от нея.
	— Брат ви Рейналд ми беше приятел, а зелената жрица Нира Кали ми бе особено близка. Когато най-сетне посетих Терок, се убедих с очите си, че чудесата на световната гора наистина съществуват.
	След което кимна и Язра’х пристъпи напред, за да поеме подаръка. Джора’х нареди да го поставят на подложката на трона му, за да може да се любува на деликатните му листенца.
	— Приемам с благодарност вашия подарък. Останалите дръвчета загинаха в огъня, но това ще ми напомня за отминали, по-приятни времена.
	В тъмните очи на Естара се четеше радост.
	— Чудесно е, че си спомняте толкова много неща за нас.
	Джора’х й се усмихна топло. Как би могъл да забрави, след като беше трогнат от зелената жрица и нейните разкази? Като престолонаследник, бе имал безброй любовници, беше станал баща на огромна челяд, беше се обвързал с различни илдирийски родове — но нито една от жените му не можеше да се сравнява с Нира.
	Кралицата изглеждаше малко смутена от втренчения му поглед. Протегна ръка към Питър и Джора’х забеляза блясъка в очите й, който му подсказа, че двамата споделят истинска любов. Вероятно такава, каквато изпитваше той към Нира.
	— Хидрогите нанесоха ужасни опустошения на световната гора — тъжно каза Естара. — Убиха и двамата ми братя… а сестрите ми сега са там и се опитват да помогнат.
	— Дълбоко съжалявам. „За много неща“.
	Нови тайни, нови лъжливи истории. Хората знаеха само част от истината. Баща му беше задвижил многобройни планове, беше създал съюзи, които лесно можеха да доведат до унищожаването на Земята и на стотиците й колонии. И като маг-император, за Джора’х първостепенен дълг бе да съхрани целостта на империята. Когато Осира’х най-сетне му доведеше хидрогите — ако оцелееше в това премеждие, — каква сделка щеше да е принуден да сключи с тях? Колко още жертви трябваше да понесат илдирийците? Дали и хората щеше да трябва да плащат?
	Той погледна Естара в очите.
	— Не ни остава друго, освен да надживяваме трагедиите, но да сме готови за нови тежки загуби.
	Служителите се втурнаха напред, наредиха ниски маси и сложиха върху тях вази с цветя, други носеха музикални инструменти и разноцветни знаменца. От страничния вход влязоха артисти. Джора’х ги погледна с надеждата поне за малко да се разсее от неприятностите.
	Добре поне, че кралят и кралицата възнамеряваха да отпътуват вдругиден, призовани на Земята от неотложни дела.
	Тогава отново щеше да се съсредоточи върху спасяването на империята.


>	27.
>	Осира’х

	Системата Дурис се състоеше от три от седемте най-ярки слънца в илдирийското небе. Осира’х много хареса тройната звезда, която не се виждаше от родната й планета Добро.
	Но докато корабът се приближаваше към центъра на империята, момичето не можеше да се отърве от мисълта, че тези слънца са обречени.
	Дурис бе съставена от бяла и жълта звезда и червено джудже, кръжащо около тях. Тази нестабилна небесна конфигурация отдавна бе прогонила всички по-големи планети от системата и бе оставила само мъглявина от дребни камъни. Малцина илдирийци имаха причина да летят към Дурис, освен на път за някое друго място.
	Сега пространството около жълтата звезда гъмжеше от хидрогски кълба и огнени топки на фероуите. Ако се съдеше по протуберансите и тъмните петна на слънчевата повърхност, титаничната битка вече бе нанесла смъртоносни поражения на звездата. Едно от седемте слънца на Илдира бе обречено да умре!
	— Тревога! — извика Удру’х на пилота. — Пратете съобщение на мага-император за това, което става тук.
	Наближиха Дурис-Б и Осира’х застана до чичо си при наблюдателния прозорец. Не знаеше какво би могъл да направи магът-император срещу бедствие с подобни размери.
	Гледаше с блеснали очи рояците извънземни кораби, впримчени в исполинска и неразбираема битка, в която бойно поле бе самата материя на вселената. Пламъци пронизваха кипящата фотосфера, следвани от ослепителната армада елипсоидни кораби на фероуите, които се блъскаха право в хилядите диамантени кълба.
	Осира’х стисна юмручета. Каквито и лъжи дай бе казал чичо й, картината беше смайваща и незабравима. Как би могла дори цялата Илдирийска империя да се справи с нещо подобно?
	— Какво може да ги спре да се разпрострат към останалите илдирийски звезди? — попита тя изплашено.
	— Само ти — отвърна чичо й лаконично.
	Задачата на Осира’х бе да отиде при хидрогите и да използва специалните си телепатични умения, за да общува с тези неразбираеми същества и да ги убеди да преговарят с мага-император. С изключение на предателските кликиски роботи никой друг досега не бе успял да общува със съществата от дълбините на звездите.
	Усетил колебанието й, Удру’х я погледна.
	— В теб е кулминацията на стотици поколения. Безброй наши сънародници са се жертвали, за да бъде създадена личност с твоя потенциал. Не бива да ги разочароваш… нито пък мен.
	Стисна я за рамото и я дари с бащинска усмивка, убеден, че тя ще направи всичко за него. Винаги се бе отнасял с нея добре. „Но не и с онези нещастни човешки пленници…“
	Тя му обърна гръб, завладяна от противоречиви чувства за действителните му мотиви. Преди майка й дай разкрие истината, Осира’х винаги се бе старала да накара този човек да се гордее с нея. Преди…
	Погледна умиращата звезда, битката на гигантски чуждоземни кораби, изблиците на оръжията, наподобяващи слънчеви протуберанси, и невероятните взривове от ледени вълни. Отговорът й беше спокоен, независимо от чувствата й:
	— Няма да ви разочаровам.


>	28.
>	Тасия Тамблин

	Земното правителство възнамеряваше да превърне Ларо — този пресъхнал свят, някога център на кликиската цивилизация — в нещо повече от обикновен военнопленнически лагер.
	Трите транспортни кораба, натоварени с пленени скитници, кацнаха до кликиските руини и Тасия огледа потъмнелите камъни и фантастичните порутени останки от нещо, преди безчет години било кипяща от живот столица.
	— Не е точно галактическата райска градина, ЕА, но поне не е и пъкълът. Скитниците са се оправяли и на доста по-неприятни места.
	— Да, господарке Тасия Тамблин — отвърна ЕА. — Вече ми разказахте историята на първите преселения на клановете.
	— По-скоро общоизвестни факти, отколкото мои спомени.
	— За мен няма значение.
	Тасия вече бе разгледала не особено подробната карта на селището на Ларо. Още докато се спускаха, забеляза нови постройки и изкопи: беше разчистена просторна площадка, за да могат да кацат корабите на Земните въоръжени сили, вътресистемните совалки и редовните снабдителни съдове. Близо до космодрума се издигаше новата база на зевесетата, чиято цел очевидно бе да охранява военнопленниците от Ураганово депо и Рандеву. Както и следваше да се предполага, базата напомняше кубчета от детска игра — готови модули, докарани и сглобени на място.
	Не такъв ред цареше в селището на свободните заселници, въпреки че и там бяха използвани полуготови конструкции. Доброволците, приели предложението на Ханзата за свободна земя и безплатна помощ, бяха пристигнали тук през кликиските портали, за да започнат живота си отначало.
	Но ето че сега им предстоеше да съжителстват със затворници. Първата група скитници от Ураганово депо бяха вдигнали собствен лагер в покрайнините на колонията. Привидно временно селище, лагерът на скитниците, състоящ се от палатки и навеси, приличаше на панаир. Гербове, знамена на кланове и цветни завеси обозначаваха местата, където се бяха разположили отделните родове, макар и да бяха в плен.
	А ето, че сега тя водеше още по-голяма група, за да се присъедини към първата.
	Докато разтоварваха военнопленниците, Тасия остана на мостика. Нямаше охрана, нито строги правила, заповедта й бе просто да ги пуснат на планетата. На Ларо не съществуваха огради, нито вечерен час, но те са излишни, след като не можеш да избягаш никъде.
	Ядосани и разтревожени, новопристигналите се скупчиха под розово-лилавото небе на Ларо — не смееха да се отдалечат от металните кораби — и зачакаха някой да им каже какво да правят. Тасия не можеше да отлага повече. Изпъна униформата си и слезе долу с ЕА, за да се обърне към групата. Дължеше им го, както и на себе си. Трябваше да ги погледне в очите… дори ако това изобщо ней се нравеше.
	Адмирал Уилис я бе предупредила да не се сближава с пленниците.
	— Не искам да те намерят с прерязано гърло само защото скитниците подлагат на съмнение избора ти в живота.
	— Те не са такива — възрази Тасия, но по-скоро подтиквана от надеждата. Живееше отделена от клановете от осем години, откакто бе постъпила в Земните въоръжени сили.
	Като се мъчеше да прикрие неспокойствието си, тя излезе на площадката. Тълпата се извърна към нея. С късо подстриганата си коса и стегнатата си униформа Тасия не се отличаваше от останалите офицери. Едва ли някой щеше да познае, че е израсла сред скитниците, а и тя нямаше никакво намерение да се издава сама.
	Въпреки че на корабите бяха раздали на пленниците работни комбинезони, повечето от тях продължаваха да носят парцаливите си дрехи с бродирани знаци на клановете върху джобовете. Тасия не можеше да ги вини.
	Затворниците се оглеждаха объркано. Един обаче — Тасия позна Крим Тайлар от старите сбирки на клановете — все току хвърляше погледи към нея, сякаш се опитваше да си спомни нещо. За миг вниманието му привлече и ЕА. Тасия го гледаше мълчаливо, но нямаше никакво намерение да се издава сама.
	— Приличаш ми на Тамблиновите — изхъмка той.
	— Тасия Тамблин, дъщеря на Брам.
	— Така си и мислех. — Тайлар се намръщи. — Отиде при зевесетата, след като разрушиха Синята небесна мина.
	— Отидох при тях, за да се бия с хидрогите.
	— Да бе, виждам. — Той я погледна подигравателно. — Какво ли ще кажат за това чичовците ти? Сигурно ужасно ще се гордеят.
	Сарказмът му я засегна дълбоко, но тя дори не трепна.
	— Не съм имала възможност да се срещна с тях. Пък и едва ли ще ми дадат отпуска, за да посещавам селища на скитниците.
	— А може и да го направят… след като монтират на кораба ти едно хубавичко проследяващо устройство. Ти ли ги насочи към Ураганово депо, Рандеву и нашите парници?
	Очите й блеснаха ядно.
	— Никога не бих направила такова нещо.
	Марла Чан се изправи до мъжа си.
	— Ти участва ли в нападението срещу Рандеву? Беше ли на някой от корабите, които атакуваха Ххренни?
	— Не одобрявам провежданата политика и не съм участвала в нито една от акциите срещу скитниците. Моите преки началници ме отстраниха от командването. Приех това назначение, за да мога да помогна на пленниците. Това е най-доброто, което мога да направя.
	Крим Тайлар подсмръкна.
	— Е, би могла и да отмъкнеш кораб и да избягаш. Всеки скитник знае как да го направи.
	— И тогава как бих помогнала на всички тук? Как ще се бия с хидрогите? Надявам се все някога Голямата гъска да осъзнае грешката си…
	— Да бе, след като ни изтребят до крак!
	Останалите пленници бяха започнали да роптаят. Тасия размърда рамене и повиши глас:
	— Аз не съм ваш враг. Ще се опитам да направя всичко по силите си, за да не изпитвате лишения тук, на Ларо. Зная, че искам прекалено много, но ако познавате баща ми, братята ми и чичовците ми, ще ми дадете шанс.
	— Не че имаме друга възможност де — отвърна Тайлар и погледна многозначително униформата и пагоните й.
	— Ще се постарая да бъдете настанени заедно с другите скитници. Ще бъдете в безопасност, докато тази бъркотия не се разреши. Надявам се да приключи скоро.
	— Няма да приключи скоро — възрази Марла. — Не и след като зевесетата ни стъпкаха по този начин. Рандеву и Ураганово депо бяха разрушени, клановете се пръснаха из Спиралния ръкав. Никой дори не знае къде е говорителката.
	Тасия не знаеше какво да отговори. Накрая се обърна към компито си.
	— ЕА, погрижи се тези хора да бъдат настанени в казармите или в лагера, което предпочитат.
	— Да, господарке Тасия. Ще ги отведа и ще изслушам желанията им.
	Първата група местни затворници вече идваше да посрещне новопристигналите. Добре, че слънцето грееше право в очите на Тасия и тя не можеше да види презрителните погледи, които й хвърляха.


>	29.
>	Адар Зан’нх

	Самодоволният Тор’х дойде на флагмана на манипулата, за да свали все още нежелаещия да сътрудничи Зан’нх на Хирилка. Водеше цял куп телохранители. Това беше добре — значи още се страхуваха от него.
	Докато вървяха през хангара, по чийто под все още имаше засъхнала кръв, Тор’х погледна брат си и каза:
	— Макар че даде дума, зная, че нямаш никакво намерение да се предаваш. Не ми приличаш на победен.
	— Не съм победен. Запазих честта си.
	Тор’х се изсмя.
	— Пери’х също запази честта си — и умря. А междувременно аз продължавам да съм престолонаследник. — Тънките му устни се разтеглиха във вълча усмивка.
	— Магът-император ти отне тази титла.
	Пазачите изгледаха Зан’нх, сякаш се чудеха дали да не го пребият. Но Тор’х изглеждаше по-скоро натъжен, отколкото обиден.
	— А ние на свой ред го лишихме от титлата маг-император. Това е много по-важно. Сега съм престолонаследник на истинския император.
	— Истината не може да бъде променяна — възрази Зан’нх.
	— Реалността не се влияе от мнението на група бунтовници.
	Совалката се спусна към Хирилка. Въпреки привидното си спокойствие адарът беше объркан. Мислите му се гонеха хаотично. Докато хората му се отделяха от него, откъснати от тизма, той ставаше все по-самотен, по-изолиран, по-… непълноценен.
	Въпреки че все така бе заобиколен от стотици и хиляди илдирийци, не можеше да ги почувства така, както обикновено усещаше близостта им. Илдирийците не можеха да съществуват сами и се нуждаеха от критична маса сродни души, за да оцеляват. Но ето че сега адарът на илдирийския Слънчев флот имаше усещането, че ослепява и оглушава, че са го лишили от здравите основи, на които винаги бе стоял.
	Докато седеше в совалката, потънал в мрачно и гневно мълчание, Зан’нх си припомни как с адар Кори’нх бяха посетили една призрачна изоставена небесна мина, която се носеше сред кошмарните облаци на Дайм. Двамата не бяха достатъчно, за да успеят да съхранят силата и душевното си равновесие, въпреки че над тях се носеше лайнер с многоброен екипаж. Наложи се бързо да напуснат мината.
	Отрязан от тизма, той усещаше, че връзката му с мага-император изтънява и става несигурна. Все още знаеше, че баща му се намира в Призматичния палат, и беше сигурен, че Джора’х е разбрал, че флотът е бил сполетян от голяма беда… но не долавяше никакво ясно послание. Никакви подробности, само смътно усещане за безпокойство. Магът-император бе известен за загубата на войниците, след като те бяха напуснали тизма. Но дали щеше да се досети, че тези илдирийски войници са мъртви? Щеше ли да знае, че неговият адар е в безпомощно състояние?
	Зан’нх можеше само да се надява.
	Докато се спускаха към космодрума, надникна уж нехайно през илюминатора на совалката, с цел да събере повече информация. Житните растения в полята бяха изкоренени и заменени с ниалия, за да се увеличи добивът на шайинг. Разрушените от хидрогската атака преди години постройки бяха възстановени. Новите сгради бяха прости и функционални, без разноцветната фриволност, по която така си падаше преди време губернаторът на Хирилка. Откакто се бе възстановил от мозъчната травма, Руса’х бе станал съвсем различен. Умът му несъмнено бе повреден и лекарите не бяха успели да го излекуват изцяло. Руса’х със сигурност бе умопобъркан.
	С Тор’х обаче случаят бе различен. Престолонаследникът явно имаше съвсем други причини да се присъедини към каузата на бунтовниците.
	— Тор’х, защо ти е да се забъркваш в това глупаво начинание? Добре знаеш, че губернаторът на Хирилка не може да се мери с целия Слънчев флот.
	— Не знам такова нещо. В своето свето проникновение чичо ни е прозрял истината. Как да се съмнявам в подобно нещо?
	— Като се уповаваш на здравия си разум — отвърна ядосано Зан’нх. Но усещаше, че разговорът е безсмислен.
	На главния космодрум цареше оживление. Множество кораби чакаха да ги натоварят с цистерни шайинг газ. А сега Руса’х разполагаше с цяла манипула бойни лайнери, управлявани от екипажи с промити мозъци. На Зан’нх му призля.
	„Защо не наредих да взривят моя кораб?“
	Щом совалката се приземи, пред люковете застана почетна гвардия, за да ескортира пленения адар нагоре по хълма към двореца. Тор’х закрачи напред, с високо вдигната глава. Отведоха Зан’нх в една просторна стая и Тор’х му даде знак да влезе.
	— Тези помещения за последен път бяха използвани от нашия нещастен брат Пери’х. Той вече няма нужда от тях.
	— Съмнявам се, че си направил нещо, за да попречиш на убийството му — рече Зан’нх.
	— Да попреча ли? Аз го подкрепих. Това беше единственият начин да те накараме да се понесеш насам начело на цяла манипула. Примамката беше неустоима, клопката — ефикасна. Виж само колко много постигнахме.
	— А ти какво спечели? Освен че изгуби душата си.
	Но вместо да избухне, Тор’х нареди да им поднесат освежаващи напитки. А когато масата бе отрупана с ястия, престолонаследникът се зае да се храни с видим апетит. Усмихваше се, сякаш бяха на весело празненство. Зан’нх само го изгледа мрачно и отказа да се храни.
	— Е, аз пък ще си хапна. Наредих да ни поднесат и шайинг. Искаш ли да опиташ? Ще ти помогне да прозреш много неща.
	— Вече разбрах достатъчно.
	— Твърде си млад, за да се правиш на инатлив дъртак. — Той вдигна висока чаша с искряща млекоподобна течност. Погледна я жадно, сякаш нямаше търпение да я опита… но Руса’х бе забранил шайинга за всички, които вече бяха преобърнати.
	— Няма да позволя с мен да се случи това, което стана с теб — рече Зан’нх.
	— Зависи от гледната точка. — Тор’х остави чашата. — Баща ни просто повтаря грешката на своя баща и на дядо ни. Време е за промени. — Младият мъж сплете пръсти и го погледна с неподправена искреност. — Повярвай ми, Зан’нх. Правя всичко това за доброто на Илдирийската империя, същото важи и за чичо Руса’х. Наистина ще е много по-добре, ако адарът на Слънчевия флот се присъедини към нашата кауза — доброволно, рационално, както го направих аз.
	Зан’нх не отговори. Мислите му вече бяха насочени към това как да прати предупреждение на Миджистра и по какъв начин да избяга.
	На вратата застана един от пазачите.
	— Получихме съобщение от императора Руса’х. Всичките четиридесет и шест лайнера са подчинени на волята му. Екипажите им вече са обвързани здраво с новата мрежа на тизма.
	Тор’х се извърна засмяно към брат си.
	— Виждаш ли, Зан’нх — дори и да откажеш да ни сътрудничиш, пълноправният император ще разпростре просвещението си из целия Хоризонтен куп. Вече нищо не може да го спре, след като разполага с бойни лайнери.


>	30.
>	Крал Питър

	По време на обратния път от Илдира Питър бе безпомощен свидетел на сутрешните пристъпи на кралицата. В покоите им се опитваше дай помогне, докато тя лежеше с пребледняло лице, спохождана от чести пристъпи на гадене. Можеше само да се моли никой да не ги наблюдава от мониторите. И двамата бяха убедени, че ги следят постоянно.
	Играеха на различни игри и си приказваха за незначителни неща. Всеки път, когато се втурваше към умивалника, кралицата промърморваше достатъчно високо оправданието, за което се бяха уговорили:
	— Ах, тази илдирийска храна! Добре, че останахме само един ден.
	— И мен ме боли корем — отвръщаше Питър. — Сигурен съм, че магът-император има прекрасни готвачи, просто обмяната на веществата ни е различна.
	Можеха само да се надяват, че оправданията им звучат достатъчно искрено.
	Питър й каза да си легне, после се приближи към затворената врата на каютата на председателя. Позвъни два пъти, изпълнен с увереността, че прекъсва Венцеслас по време на важна работа.
	— Базил, исках само да ти кажа, че с удоволствие бихме хапнали с теб, но полетите никога не се отразяват добре на кралицата. Тя си почива, за да е свежа за приема на Земята. Съжалявам.
	Председателят вдигна глава от екрана с документите и изгледа хладно Питър.
	— Да ядем заедно? Тези опити за сближаване трябва ли по някакъв начин да ме размекнат? Не виждам смисъл да се преструваш, когато наоколо няма публика.
	Питър се поклони, за да прикрие усмивката си.
	— Както желаеш, Базил.
	Твърде зает, за да продължи разговора, председателят само махна с ръка и се върна към работата си.
	Разбира се, Питър искаше да държи кралицата колкото се може по-далече от този човек. Но ако упорстваха в прикриването си, със сигурност щяха да събудят подозренията му. По един или друг начин председателят бе научил Питър на много способи за манипулиране.
	В първия миг си помисли, че отново е пробудил омразата на председателя, после се сети, че Венцеслас не губеше време и енергия за подобни чувства. Като председател на Ханзата, той очакваше от краля да изпълнява точно ролята и задълженията си. Нищо повече. Ядосваше се само когато младият крал излизаше от очертаната граница или отправяше предизвикателство към властта му. През останалото време вероятно изобщо не се сещаше за него. Председателят нямаше време за приятели и врагове. Смисълът на неговия живот бе властта, вземането на решения и управляването на човешката цивилизация.
	През време на краткото им посещение в Призматичния палат Питър бе останал изненадан от искрения интерес на мага-император към Естара и Терок. Джора’х очевидно бе привлечен от кралицата и се интересуваше повече от разговорите за брат й Рейналд и зелените жреци, които бяха идвали при него на Миджистра, отколкото от дипломатически въпроси.
	Сякаш прочела мислите му, Естара вдигна глава и го погледна.
	— Ще ми се Рейналд да беше с нас сега.
	Питър приседна до нея на леглото и я притегли към себе си. С потайната помощ на учителското компи ОХ двамата бяха създали свой таен език: ключови жестове с ръце, знаци и кодирани думи — надяваха се, че никой не може да ги разгадае. Сега той я успокояваше и й казваше колко много я обича.
	— Магът-император не ти ли се стори угрижен? — попита тя. — Изглеждаше обезпокоен, сякаш е претрупан с проблеми.
	Той погледна към тавана, където предполагаше, че е монтирана скритата камера.
	— Помисли си колко неща се случват зад декорите на Ханзата — тайни сделки и решения, силови действия. Илдирийците не са човеци, но предполагам, че подобни неща са бреме и за мага-император.
	— Надявам се да успее да ги реши — рече кралицата.
	— Както и ние — нашите.


	Когато се върнаха на земна орбита, председателят им каза, че ще се измъкне скришом със совалката, преди да зазвучат фанфарите, за да се срещне с другите чиновници от правителството и да обсъди с тях преговорите с мага-император. Думите му бяха по-скоро хладно съобщение, отколкото любезно извинение. Совалката му се отдели от дипломатическия кораб и се понесе надолу към Дворцовия квартал.
	А Питър и Естара трябваше да издържат официалното посрещане. Преди да тръгне, Базил даде на Питър готовата вече реч и му нареди да я запише. Отдавна бе забранил на краля да прави каквито и да било изявления на живо. Речта беше съвсем повърхностна, нищо, което Питър не би могъл да понесе, както се бе случвало някой път.
	Кралят и кралицата покорно заеха местата си в записващото студио на кораба, заобиколени от изкуствен фон, който изобразяваше района, над който се носеха.
	— Съюзът между илдирийците и Ханзата остава силен — поде Питър, стараеше се гласът му да звучи твърдо и уверено. — С кралицата посетихме мага-император, който, също като баща си, е твърдо решен да се бори срещу хидрогите. Заедно с илдирийския Слънчев флот Земните въоръжени сили ще са сигурна защита срещу вражеските чуждоземци, които ни причиниха толкова много нещастия.
	Включи се и Естара:
	— Хидрогите почти разрушиха моята планета. Убиха и двамата ми братя.
	Питър продължи:
	— Трябва да се бием с тях, но не е необходимо да го правим сами. Илдирийците изпитват същите чувства към тях. С кралицата се връщаме на Земята, след като укрепихме нашето приятелство и договора за взаимопомощ.
	Като следваше стриктните инструкции на председателя Венцеслас, протоколният министър ги накара да запишат речта три пъти и монтира окончателния вариант от най-добрите части.
	Над града дипломатическият кораб бе посрещнат от огромен покрит с орнаменти дирижабъл. Питър и Естара се прехвърлиха на него с помощта на свързващия ръкав и корабът се отдалечи. Огромният дирижабъл беше бавен и тромав, идеален, за да може колкото се може повече хора да наблюдават краля и кралицата.
	Кралският дирижабъл се придружаваше от бързо летящи ескортни кораби, които щъкаха наоколо като пчели над поле с цъфнали цветя. Докато дирижабълът се спусне над Дворцовия квартал, записът на речта вече беше готов за излъчване. Гладката тъкан на исполинския дирижабъл сияеше, върху страничните стени се проектираше видеоизображението с лицата на краля и кралицата в едър план.
	„Съюзът между илдирийците и Ханзата остава силен…“ — прокънтя мощният глас на крал Питър. Докато излъчваха записа, двамата с кралицата стояха в церемониалната гондола отдолу, сякаш говореха в реално време. От такова разстояние, разбира се, никой не можеше да различи лицата им. Въпреки голямата височина те чуваха възторжените възгласи на тълпата. Гласовете им ехтяха и от високоговорители по улиците.
	За Питър и Естара най-важното бе, че поне за малко никой не можеше да ги наблюдава и подслушва. Можеха да разговарят, тихо и припряно, закриляни от ехтежа на речта и шума на тълпата.
	Естара стисна ръката на мъжа си.
	— Не смятам, че е забелязал нещо нередно. Поне не го показа с нищо. Мисля, че тайната ни е запазена.
	— Човек никога не може да е сигурен, когато става въпрос за Базил. Но всичко е само въпрос на време. Отлагаме неизбежното, нищо повече. Скоро бременността ти ще си проличи.
	— Ако успеем да спечелим достатъчно време, решението ще бъде взето без него. Още месец и ще е твърде късно, за да предприеме нещо.
	— Не бих разчитал на това. Може да поиска да махнем бебето въпреки рисковете за теб…
	Очите на Естара се напълниха със сълзи.
	— Защо ще иска подобно нещо? Какво ще спечели от това?
	— Ще го направи от злоба, не по някоя логична причина. Никога няма да позволи подобна подигравка с властта му.
	— Но ще кажем, че е станало случайно! Че не съм искала да забременея.
	— Базил няма да го приеме по този начин. Той иска да държи всичко под свой контрол. Щом сме сгрешили, ще настоява да си получим наказанието. — Питър изведнъж се сети нещо друго и се намръщи. — Освен ако не реши, че детето е чудесен начин да ни контролира. Пионка в играта.
	Естара го погледна разтревожено.
	— Достатъчно е да ни заплаши, че ще му направи нещо, и няма да имаме друг избор, освен да го слушаме.
	А през това време изображенията на лицата им продължаваха да излъчват силни и оптимистични послания за здравия съюз на хората и илдирийците срещу хидрогите.
	Питър си спомни как Базил бе използвал самата Естара — бе заплашил неговата красива млада кралица, ако той не изпълнява каквото му се нареди.
	— В краен случай ще се опитаме да му покажем какви са предимствата. Това може би ще е единственият начин да опазим детето.
	Кралицата се облегна на рамото му.
	— Може би просто трябва да му кажем и да се надяваме, че няма да предприеме нищо лошо.
	— Да се надяваме? — Той я погали по бузата и се усмихна горчиво. — Има и по-добри възможности.
	Дирижабълът обиколи три пъти огромния дворец. Междувременно добре обучените гвардейци се построиха покрай овалната площадка за приземяване. Здрави въжета закотвиха летящия кораб към стълбовете и с помощта на асансьор Питър и Естара се спуснаха на платформата с посрещачите, където ги очакваше брадатият архиотец на Църквата на единството. Вдигнал високо жезъла си, официалният религиозен водач на Ханзата се изправи до краля и кралицата.
	Питър никога не бе разговарял свободно с архиотеца, който, също като него, изглежда, заемаше само церемониален пост и бе лишен от реална власт. Бузите на архиотеца бяха неестествено зачервени — вероятно му бяха сложили грим, — а бледосините му очи бяха заобиколени от мрежа от бръчки, но погледът му беше празен. Той произнесе очакваните думи, измърмори кратка молитва и поведе процесията, която трябваше да придружи Питър и Естара в Двореца на шепота.
	Величествено, пъстроцветно и шумно представление, предназначено да убеди обществото, че всичко в Теранския ханзейски съюз е наред.
	Крал Питър изпитваше безкрайна умора.


>	31.
>	Осира’х

	Докато губернаторът на Добро я водеше към мага-император, се чувстваше ужасно малка. През целия си живот се бе готвила за този момент — дошло бе времето да се изпълни предначертанието, да поеме по пътя, който никога не бе желала да извърви. Униформени телохранители бяха обградили приемната зала на небесната сфера, готови да дадат живота си, за да защитят своя могъщ водач. Каква непоколебима вярност!
	Осира’х пристъпи напред с малки несигурни крачки. Беше се срещала с баща си, когато той бе идвал на Добро да посети гроба на майка й, но дори тогава хранеше известни съмнения относно истинските му мотиви. Дали той наистина не беше в течение на ужасните експерименти? Тя не можеше да забрави предупрежденията на Нира Кали.
	Погледна Джора’х в лицето и в ума й нахлуха спомени и преживявания, заложени там малко преди смъртта на майка й. През очите на Нира тя виждаше този човек като престолонаследник, любящ и състрадателен син на лукавия маг-император Сайрок’х. Джора’х никога не би разрешил да се извършат гнусните деяния, които Нира и другите затворнички бяха преживели в разплодителните бараки на Добро. Или поне така вярваше майка й.
	Докато го гледаше сега, върху озарения от слънчева светлина пиедестал, в какавидения трон, Осира’х го виждаше през още един чифт очи, а спомените, които бликаха в нея, бяха кристално ясни като цветните прозорци, оформящи купола на небесната сфера: Джора’х като млад мъж държи Нира, бледата му илдирийска кожа е в ярък контраст с хлорофилнозелените ръце, крака и гърди на майка й. Тя си спомняше допира му, целувките, начина, по който пробуждаше страстта й. Дълбоко в себе си Осира’х се зачуди дали не вижда в ума си собственото си зачеване.
	Това не бяха спомени, които едно дете би трябвало да има за баща си, но Осира’х не изпитваше отвращение, нито усещането, че е неволна свидетелка на прекалено интимни неща. Част от нея бе майка й, а Нира бе обичала този човек, беше му вярвала. Нито за миг не си бе помислила, че той я е изоставил. Но същевременно Осира’х си даваше сметка за властта, съсредоточена в ръцете на мага-император. Той не бе предприел никакви стъпки, за да преустанови насилствените оплождания и ужасните генетични експерименти с тайни човешки пленници дори след като бе узнал истината. Какво очакваше тогава? Не беше сигурна дали баща й заслужава подобно уважение. Всъщност вече не беше сигурна в нищо.
	Джора’х се надигна от трона, за да я посрещне, и губернаторът на Добро отстъпи назад. Очите на мага-император сияеха от гордост и надежда.
	— Брат ми Удру’х каза, че си напълно готова, Осира’х. Илдирийската империя не може да чака повече. Приемаш ли рискованата задача, която ти възлагаме — да откриеш хидрогите, да установиш с тях контакт и да ги доведеш тук, при мен?
	— Не само приемам дълга си, но и го посрещам с радост — отвърна Осира’х и изправи рамене.
	Джора’х я дари с усмивка и част от нея бе готова да се разтопи от щастие.
	— Точно това очаквах от теб — но и много повече. — Той я прегърна нежно, но тя не знаеше как да реагира. Наистина ли я смяташе за своя дъщеря, или виждаше в нея само средство за постигане на целите си?
	И тогава, за своя изненада, тя забеляза една фиданка в саксия, поставена до трона. Изведнъж почувства в сърцето си радост и тъга — майка й, откъсната от съкровената си връзка със световната гора, отчаяно жадуваше отново да почувства контакта с нея. В гърлото й заседна буца, искаше й се да протегне ръце към малкото растение, да го докосне с пръсти, да изпрати съобщение по телевръзката.
	Стига да можеше.
	Вместо това отстъпи назад.
	Магът-император обаче бе забелязал жаждата в очите й.
	— Това не е ли едно от световните дръвчета, които растат на Терок?
	Джора’х погледна учудено Удру’х и попита:
	— Да. Но как го позна?
	Осира’х разсъждаваше трескаво. Ней се щеше да разкрива способностите си пред никого.
	— На Добро изучавах много и различни неща. Инструкторите и наставниците са много взискателни — а губернаторът ми каза, че съм специална, защото майка ми е била зелена жрица.
	Удру’х също бе объркан.
	— Мислех, че всички тамошни дървета са измрели, ваше величество.
	— Това ми е подарък от кралица Естара. — Джора’х присви очи. — Възнамерявам да се погрижа за него. Не искам да му се случи нищо лошо.
	Осира’х все още усещаше тръпки от близостта с фиданката. Магът-император щеше да я прати при хидрогите най-рано след няколко дни, когато приключеха подготовките. Ако имаше възможност…
	Удру’х се поклони тържествено.
	— Ваше величество, налага се да се върна на Добро. Двамата с моя заместник трябва да продължим обучението на братята и сестрите на Осира’х, в случай, че тя се провали.
	Джора’х го изгледа внимателно.
	— Нямаш ли й доверие?
	Отговорът на чичо й бе студен и безсърдечен.
	— Посветих живота си на подготовката на това момиче. Но не бива да забравяме, че става въпрос за оцеляването на империята. Не бих рискувал само с една-единствена възможност.
	След тези думи губернаторът на Добро, който я бе отгледал и обучил, мъжът, който бе показал толкова голяма привързаност и надежда, а също така бе затворил майка й, бе я изнасилил, а след това я бе пребил до смърт — се обърна и напусна, без да каже нито думичка повече.


>	32.
>	Рлинда Кет

	Дейвлин Лотце отлетя за Земята с конфискувания кораб, а Рлинда остана на Релекер само колкото да помогне на БиБоб да натовари „Сляпа вяра“ със снаряжението за новите колонии на Ханзата. Губернаторката Пекар не преставаше да се оплаква, че й губели времето, че я лишавали от важни припаси и че всичко това струвало твърде много. Единственото, което я радваше, бе, че скоро щяха да се разделят.
	Ако питаха Рлинда, тя сигурно щеше да отвърне, че ще е най-добре губернаторката да си намери някоя малка миризлива дупка, в която да си натика нетърпението. Натъпчеше ли отново оцелелите колонисти от Крена на борда на „Ненаситно любопитство“, те скоро щяха да се почувстват ужасно нещастни, още повече че този път не бяха преследвани от почти неизбежна гибел.
	След кратка и не особено сърдечна церемония губернаторката най-сетне изпрати „Любопитство“. Макар да бе ядосана от липсата на човешка топлота и съчувствие на Релекер, Рлинда не беше злопаметна (въпреки твърденията на бившия й съпруг). Не хранеше никакви чувства към обитателите на тази колония, просто не искаше да ги вижда повече. Така че веднага щом излетя в космоса, я завладя усещането за свобода и тя промърмори:
	— Уф, отървахме се.
	Без съмнение губернаторката тъкмо казваше същото.
	Рлинда изведе претъпкания кораб на орбита отвъд първата луна на Релекер. Докато набираха скорост, сканира пространството и подготви маршрута за Земята. Преди да посегне към ръчката на звездния двигател, включи уредбата и каза:
	— Готови, всички. Ще ви откарам колкото се може по-бързо. Пиенето от мен: веднага щом стигнем на Земята. — Чу радостни възгласи откъм палубата.
	Преди да включи звездния двигател, хвърли прощален поглед на Релекер и видя, че сензорите засичат движещи се обекти, приближаващи се с огромна скорост. От близката Крена?
	„Любопитство“ се разтресе — Рлинда изключи двигателите с ясното съзнание, че създава доста голямо неудобство на пътниците си. Но ней беше до това. Тя посегна към таблото и увеличи максимално изображението. И изпъшка. Тази картина вече я беше виждала. Подобно на сияещ сребрист поток, в системата навлизаха диамантените корпуси на бойните кълба.
	— Господи!
	Когато напускаше мъртвата система Крена, корабът й бе пресрещнат от победоносните хидрогски бойни кълба. Създанията от дълбините на звездите току-що бяха нанесли съкрушителен удар на своите врагове фероуите и диамантените им кораби наобиколиха „Любопитство“. Рлинда все още не знаеше как се бе измъкнала тогава, но ней се щеше отново да подлага късмета си на изпитание.
	Бойните кълбета бързо се приближаха към планетата. Рлинда преброи четиринайсет — огромна военна сила. Сърцето й се сви. Ако и тук направеха същото както на Крена, системата щеше да се превърне в безжизнено мъртвило.
	Изведнъж се сети за губернаторката. Ето че сега и тя щеше да се изправи пред подобно положение. Какво можеше да направи, след като нямаше кой дай се притече на помощ?
	Според сензорите на „Любопитство“ бойните кълба се спускаха право към главното човешко селище. Съществата от звездите знаеха съвсем точно какво искат да направят.
	След минута гласът на губернатор Пекар отекна от уредбата:
	— Атакуват ни бойни кълба! Откриха огън. — Думите й бяха прекъснати от писъци, чуха се и експлозии. — Помощ! Помощ! Нуждаем се от незабавна евакуация!
	Рлинда включи двигателите на кораба, обърна го и потегли назад към Релекер. Не знаеше какво може да направи. Беше претоварена и не можеше да качи повече хора. Палубите и коридорите й се пръскаха по шевовете, нито един човек повече не би могъл да се намести на „Любопитство“. Да кацне и да излети отново означаваше да изложи всичките тези хора на ненужен риск. Без зелен жрец пък нямаше никакъв начин да повика помощ навреме.
	Бойните кълба профучаха над главната колония и откриха огън, после стовариха ледени вълни, които поразяваха всичко живо.
	Кметът на Крена, който бе наблюдавал атаката на мониторите, дотича задъхан на мостика.
	— Какво става там? — попита задъхано. — Няма ли да им помогнем?
	— Кажете ми как и ще го направя. — Разговорът им беше прекъснат от ужасени писъци. Диамантените кълба продължаваха да стоварват цялата мощ на оръжията си върху сградите на колонията и техните обитатели. — Всъщност… — Рлинда промени курса и се насочи встрани от района, от който бяха дошли кълбата. — Не ми се ще хидрогите да ни забележат, когато им омръзне да атакуват колонията.
	— Но тези хора от Релекер… ни помогнаха. Трябва на всяка цена…
	Тя го изгледа с големите си кафяви очи.
	— Няма да рискувам, кмете. И то не за да си спася кожата. Знаете, че се изложих на огромна опасност, когато дойдох при вас. Въпросът е, че просто няма с какво да им помогна.
	За щастие, дори на максимално увеличение, скенерите не показваха с подробности онова, което ставаше долу. Хидрогите продължаваха да стрелят. Разрушаването на Буунов брод, Корвус и дори Крена не бе директна атака срещу хората. Сега обаче бойните кълба бомбардираха целенасочено селищата и сградите, фокусираха атаките си само върху колонията. Хората не бяха косвени жертви, а преки цели на зловещите чуждоземци.
	— Явно нещо страшно е разярило хидрогите — каза Рлинда. И още докато го казваше, се сети, че съвсем наскоро председателят Венцеслас бе одобрил използването на нови пет кликиски факела и сигурно още пет хидрогски газови планети бяха унищожени. Каква по-ясна провокация?
	— Проклети глупаци! Какво очакват — след като сами разпалиха огъня? Нищо чудно, че хидрогите отвръщат по този начин.
	Писъците продължиха да ехтят от уредбата още около час, после замлъкнаха. На Релекер не бе останала нито една сграда. Рлинда погледна кмета Руис.
	— Надявам се, че това ще задоволи хидрогите и няма да ни подгонят за допълнително развлечение. Притаили сме се, но никой не знае колко чувствителни са скенерите им. Може би и този път се измъкнахме тъкмо навреме.
	Изплашен и потиснат, кметът слезе долу да занесе вестта.
	Рлинда изключи всички системи, дори габаритните светлини. И друг път бе изпадала в подобна ситуация, но въпреки това сърцето й бе свито, а устата — пресъхнала. Ако губернаторката Пекар не ги бе накарала да заминат толкова бързо, сега и те щяха да са сред жертвите долу. И БиБоб също…
	Изходът от Релекерското клане бе предрешен и тя не би могла да направи нищо, за да го предотврати. Единственото, което й оставаше, бе да откара в безопасност оцелелите от Крена — на Земята, където щяха да са потресени от новините.


>	33.
>	Орли Ковиц

	Въпреки че предпочиташе усамотението, старият отшелник се отнасяше сериозно към задълженията си спрямо Орли.
	— Винаги съм знаел, че ще ми трябва по-трайно убежище. Дойде времето да се стегна и да вдигна свой собствен замък.
	Орли отметна косата си назад. Чувстваше се толкова мръсна, колкото изглеждаше Хъф Стайнман.
	— Нямам нищо против да спя на земята — рече тя, макар да си даваше сметка, че идеята да лагеруваш на открито е много по-приятна в теоретичен, отколкото в практически аспект.
	— Не съм твърдял противното. — Той я погледна и смръщи вежди. — Предполагам, че не разбираш нищо от дърводелство? Или архитектура?
	— Само доколкото сме ги учили.
	— Е, все някак ще се справим — сви рамене той.
	Докато той измисляше планове и избираше подходящо място за тяхното „имение“, Орли помагаше с всичко, което й бе по силите. Сортира всички спасени от руините инструменти и се опита да прецени кои може да са им полезни. Докато Стайнман се занимаваше с други неща, тайно провери изчисленията му. Всъщност той я видя, но не възрази и дори бе доволен, когато тя му каза, че се е справил отлично. Всъщност му намери няколко грешки, но ги премълча.
	Когато най-сетне реши, че е готов, Стайнман й показа плановете си и й обясни как ще вдигнат сградата.
	— За скеле ще използваме прътодървета. Имаме си лазерна резачка.
	Орли бе завладяна от ентусиазма му.
	— И можем да сплетем въжета от дългите жилави треви. С тях ще закрепваме трупите. — Вече бе сплела няколко.
	— Хората не са ли правели някога тухлите от кал? — попита Стайнман. — Може би и ние ще успеем. Светът е пълен със строителни материали!
	Отсякоха няколко прътодървета и когато стеблата им рухнаха с грохот, из тревата се разтичаха изплашени пълзуни. Но когато се опита да ги нареже на греди, Стайнман се справи толкова зле, че резултатът ставаше само за огъня.
	— Добре де, не ме бива за дърводелец. Никога не съм твърдял противното.
	Вторият и третият опит бяха по-добри, а на четвъртия вече разполагаха с достатъчно материал, за да започнат. Забиха първите греди дълбоко в земята, наляха дупките с вода и ги запълниха с кал и чакъл. Когато поставиха и напречните греди, сградата започна да придобива очертания. Придържаха се, доколкото можеха, към плановете на Стайнман, но когато грубата постройка бе завършена, наподобяваше по-скоро паянтов заслон. Стайнман може и да си бе представял дворец, но разполагаха с колиба, готова да се срине при първата по-сериозна буря.
	Според Орли това беше едно от онези зле замислени и още по-зле осъществени начинания, каквито обикновено предприемаше баща й.
	Ала дори само тази мисъл бе достатъчна да я накара да се стегне. Какъвто и да бе резултатът, той бе дело на техните ръце и Орли се гордееше с него. Двамата бяха вдигнали къщичката съвсем сами, разполагайки само с най-примитивните материали и при трудни условия.
	— Ще свърши работа — заяви тя и Стайнман я потупа по гърба.


	След като й омръзна да се храни само с дребните космати гризари, Орли тръгна да търси из прерията семена, грудки и плодове, които да стават за ядене. Нямаше представа обаче откъде да започне. Опита няколко листа, но те бяха горчиви или кисели, а една тъмносиня „боровинка“ я накара да повръща. Ала кафеникавият корен, който изрови от земята, бе вкусен и ставаше за ядене, а също и някои цветчета, които иначе дразнеха носа й с прашеца си.
	Стайнман следеше внимателно какво прави и я предупреди:
	— Плюй всичко, което има вкус на отрова.
	— А какъв е вкусът на отровата?
	— Не зная. Ако знаех, вече щях да съм умрял.
	Орли завъртя раздразнено очи към небето — и замръзна.
	Примигна, за да се увери, че наистина вижда това, което си бе помислила — пламтящия факел на снижаваща се ракета, която се носеше право към разрушената колония.
	— Кораб! Господин Стайнман, погледни — кораб!
	Стайнман плесна с ръце и се засмя.
	— Трябва да е някой от снабдителните кораби на Ханзата, хлапе. Нали чакахме още снаряжение?
	Втурнаха се към колонията. Орли размахваше ръце и викаше на Стайнман:
	— Побързай! Трябва да стигнем, преди да е отлетял.
	Гризарите и пълзуните се разбягваха пред тях. Орли бързо изпревари стареца, но милостиво спря да го изчака. Нямаше търпение да види спасителите им, но пък ако беше пак някое роботско нападение, предпочиташе отшелникът да е до нея.
	Докато стигнат каньона, гърлото й бе пресъхнало. Зад нея Стайнман свистеше като пробит мях, но това очевидно не го безпокоеше. Той я настигна и я задърпа за ръката.
	Корабът вече бе описал един кръг над каньона и сега правеше втори. Пилотът вероятно бе направил безуспешен опит да се свърже с някого в колонията. Докато кръжеше над руините, размърда леко сребристите си криле, за да им покаже, че ги е видял, после избра подходяща площадка встрани от отломките и кацна. Орли се затича натам със сълзи в очите. Пилотът се подаде: озърташе се невярващо и се чешеше по чорлавата глава. На лицето му бе застинало изумление. Орли го позна — беше Брансън Робъртс, същият, който бе доставил съвсем наскоро припаси в колонията. Робъртс втренчи поглед в парцаливото момиче и стареца, които тичаха към него през тревата.
	Накъдето и да погледнеше, виждаше само разрушение. Колонията на Корибус бе срината със земята.
	— Господи! Какво е станало?
	Орли се хвърли в обятията му и той я притисна машинално. Задавена от плач, тя не можеше да му отговори.
	— Ще сме ви изключително благодарни — рече запъхтяно Стайнман, — ако ни откарате оттук. Стига да бъдете така любезен, разбира се.


>	34.
>	Базил Венцеслас

	Докато генерал Ланйан го засипваше с оплаквания в празната заседателна зала на Ханзата, Базил стоеше със сключени на гърба ръце и разглеждаше портретите на предшествениците си. Лицата на шестнайсетимата предишни председатели на Ханзейския съюз изглеждаха строги и властни, истински богове на бизнеса и властта.
	Само преди три дни бе стоял пред мага-император в Призматичния дворец. Запознаването с династията на илдирийските монарси го накара да се замисли за своите предшественици и щаба на Ханзата. Също като него, тези мъже и жени бяха държали в ръцете си лостовете на икономическото развитие, докато човешката амбиция се бе разпростирала първо до Луната, а сетне и из вътрешната Слънчева система. После бе дошло времето на единайсетте заселнически кораба, бавно летящи колоси, чиито пътници бяха прерязали окончателно пъпната връв с родната Земя — бяха знаели, че никога няма да се върнат.
	Както винаги сърдит, Ланиан поиска да се срещнат часове след като председателят се върна от дипломатическата визита.
	— Според последните сводки през седемте години от началото на хидрогската война сме изгубили почти сто от разузнавателните си кораби. В само три от тези случаи са открити данни, че корабите са получили някакви дефекти. Останалите просто… са ни напуснали. Дезертирали са. Зарязали са задълженията си.
	Базил го слушаше, но не намираше в думите му нищо интересно. Въпросът му се струваше прекалено дребен, за да му обръща внимание. Сто пилоти?
	— Това е често срещан проблем, когато имаме работа с наборници, призовани на задължителна служба — каза той и закрачи из залата. Разглеждаше лицата на другите председатели и се чудеше с какви ли проблеми е трябвало да се справят. Без съмнение всеки от тях бе смятал, че съдбата на Ханзата е в неговите ръце. Базил никога не бе срещал повечето от тези хора, но въпреки това му се струваше, че ги познава добре.
	Малкълм Станис например, младият безскрупулен мениджър, заемал този пост по времето на първия контакт с илдирийците. Умел водач, случил обаче на двама некомпетентни крале, първо на стария глупак Бен, сетне на младия и неопитен момчурляк Джордж. На всичко отгоре крал Бен бе предоставил безвъзмездно на терокците независимостта, която поискали. За щастие малко след това издъхнал (при доста подозрителни обстоятелства).
	Адам Чо, управлявал двайсет и една години, най-дълго служилият председател на Ханзата преди Базил. Рейгън Чалмърс пък изкарал само една, и то раздирана от скандали година. Заради търканията между Бъртрам Гозуел и клановете на скитниците Ханзата бе получила насмешливото прозвище Голямата гъска. Сандра Ейбъл-Уекслър, потомка на разселнически кораб със същото име, се бе върнала на Земята, след като отказала да живее в новата колония, изградена за хората от илдирийците.
	Толкова много история, толкова много грешки…
	Базил спря пред собствения си портрет и се зачуди какво ли си е мислил художникът, докато е нанасял внимателно всеки щрих. След това погледна към пустата стена нататък. Дали след години там щеше да виси портретът на Елдред Каин? Бледият заместник трябваше да продължи неговото дело, но двамата бяха толкова различни. Подходящ ли бе Каин за наследник на поста? Вярно, беше хладнокръвен и умееше да се владее, но не бе достатъчно безскрупулен.
	Гласът на Ланиан се усили.
	— Слушате ли ме въобще, господин председателю?
	Базил дори не се обърна.
	— Винаги ви слушам, генерале. Не подценявайте способността ми да се съсредоточавам върху повече от един проблем едновременно. Напълно разбирам колко важни са нещата, които ми казвате:
	Командващият Земните въоръжени сили се подпря на лакираната маса.
	— Ние сме във война, сър. Тези пилоти изпълняват своя дълг. — Лицето му бе станало мораво. — Заложен е животът на милиони, по дяволите! И непрестанно даваме жертви.
	Близо до края на редицата от портрети Базил спря да погледне Морийн Фицпатрик. Мадам Брадвата. Изумителна жена за своето време, умело използвала красотата и способностите си, за да направи блестяща кариера и да стигне до най-висшия пост. Повечето от мъжете, които бе използвала, за да се изкатери до него, така и не бяха успели да оценят напълно вродените й таланти. Базил бе отдавнашен неин почитател. Тя бе по-стара от него с две десетилетия, но той предполагаше, че при други обстоятелства двамата можеха да са страхотна двойка. Старицата бе още жива, но казваха, че се интересувала единствено от крехкото си здраве.
	А междувременно той имаше проблеми, с които трябваше да се справя. Струваше му се, че всички тези дезертьори и предатели просто забиват нови пирони в ковчега на цялото човечество.
	И щом си помисли за това, се върна на темата за дезертиралите пилоти.
	— Може би това е симптом за слабостта на нашата раса. — Говореше с нисък и заплашителен глас. — Същото виждам навсякъде, накъдето се обърна. Моя ли грижа трябва да е, че пилотите са твърде „изнервени“, за да си изпълняват задълженията? Или че зелените жреци вече не се „интересуват“ от службата на корабите? Че нашият крал има навика да подлага на съмнение решенията ми? Егоистични и късогледи човечета — всички до един! Щом не може да се разчита на тях да поемат отговорностите си, как ще преодолее човечеството тази криза?
	Генералът въздъхна дълбоко и разочаровано, с което искаше да покаже, че е напълно солидарен с Базил.
	— За съжаление, господин председател, такава е човешката природа. Хората упорстват сами да вземат решения, дори когато са погрешни. И всеки път, когато се изправят срещу проблеми, засягащи всички нас, демонстрират необузданата си егоцентричност.
	Базил се мръщеше, недоволен, че е позволил да покаже чувствата си.
	— Стигам до заключението, че достижения като свобода и независимост са валидни само в мирни времена на просперитет. От няколко години сме изправени срещу заплаха, която поставя под въпрос самото ни съществуване, а се занимаваме с интригантство и политиканстване. Време е да се стегнем. Трябва да действаме като един ум, като един силен юмрук. Всякакви съмнения само ще отслабят опитите, които предприемаме. Трябва ли да позволяваме подобно нещо?
	— Разбира се, че не, господин председателю. Това е повече от ясно. Те са предатели. Не сме ги молили за услуга. Дезертиралите пилоти са на служба в Земните въоръжени сили и следователно трябва да се подчиняват на законите и устава. Не могат просто така да се отказват само защото им е скучно или са се изплашили.
	— В наши дни става все по-трудно да намериш компетентни кадри — рече насмешливо Базил. — Но струва ми се, че подобни думи са произнасяли управниците от всички времена. Разчиташ на хората заради способностите им и те от време на време те мамят.
	— Само че, господин председателю, точно сега не бива да си го позволяваме. — Ланиан сви юмрук и тупна по масата. — Трябва да спрем този процес, докато още е възможно. Не бива да допускаме повече пилоти да дезертират.
	Базил погледна хронометъра си и въздъхна.
	— Да не искате да изпратя бавачки на всички пилоти, които още не са избягали? Трябва ли да организираме широкомащабно издирване на изчезналите кораби? А може би ще открием пилотите да се излежават на някой тропически плаж и да се наливат с коктейли? — Той се приближи към генерала. — Това ли наистина е най-важният проблем сега?
	Ланиан се чувстваше като в клопка.
	— Господин председател, не забравяйте, че съществуват военни закони. Дезертьорството пред лицето на врага се смята за висша измяна и се наказва със смърт. Тези пилоти не вярват, че ще има последствия — и досега наистина не е имало. Трябва да им покажем, че гледаме сериозно на този въпрос, да ги изплашим, да накажем неколцина, а после да предложим на останалите амнистия.
	Базил гледаше изображенията на своите предшественици и си припомняше биографиите им: беше ги изучавал, докато се изкачваше нагоре в ханзейската йерархия. Той беше приятел на крал Фредерик и беше помогнал на стареца да се сдобие с всеобщо уважение въпреки множеството му недостатъци. Когато Базил бе все още амбициозен заместник, приличащ в много отношения на Елдред Каин, беше предначертал пътя на кариерата си. Беше си представял, че заедно с председателския пост ще получи слава, успех и щастие. А сега се питаше дали поне един от тези предишни председатели — който и да било от тях — е бил щастлив на своя пост.
	— Добре, генерале. Съгласен съм. Ще бъдем нащрек, в случай че ни попадне подходящ човек.


>	35.
>	Патрик Фицпатрик III

	Когато вечно сърдитият Дел Келъм събра земните пленници в централния хангар, Фицпатрик си помисли, че има две възможности — или ще им изнесат поредната лекция, или ще ги изхвърлят през шлюза. Смъртта на техния събрат Бил Стана при нелепия му и зле планиран опит за бягство бе засилила негодуванието на войниците и сега те бяха по-несдържани от всякога.
	Двайсет и деветте останали зевесета чакаха навъсено да чуят какво ще им каже Келъм. Пленниците смятаха, че скитниците са виновни за смъртта на техния другар, въпреки че според Фицпатрик Стана бе допуснал фатална грешка.
	Патрик разговаряше тихо с най-близките си приятели — оръжейния специалист Шейла Андез и експерта по компита Киро Ямейн.
	— Напоследък кипи трескава активност, непрестанно пристигат кораби, мяркат се водачи на кланове и цари суматоха. Не бях виждал толкова много хора да ми хвърлят убийствени погледи.
	— Ами хвърляй им и ти — посъветва го Андез. — Заслужават си го.
	Дори Зет Келъм бе престанала да му се подиграва заради прекалено очевидните му опити да флиртува. Фицпатрик не можеше да се отърси от усещането, че ги грози заплаха, нито да се отърве от мисълта за _нея._
	— Мисля, че Патрик може да е прав. — Ямейн говореше тихо. — Нещо се е случило. Може би Земните въоръжени сили ни търсят?
	— Ами ако се готвят за ответна атака? — попита Андез и се захили.
	Фицпатрик знаеше, че няма да се съгласят с него, но трябваше да им каже мнението си.
	— Време е да сменим тактиката. Може би трябва да се направим, че сме съгласни да им сътрудничим заради „успеха на общата идея“. Ще ни допуснат по-навътре в нещата и ще съберем повече информация. Помислете си само колко неща можем да узнаем.
	— Боже, кой го интересува какво смятат да правят скитниците? — попита Андез.
	Черните очи на Ямейн блеснаха.
	— Аз пък искам да знам всичко, което става навън. Може да е поредното хидрогско клане.
	— Да, напоследък скитниците не ни дават никаква информация. Дори няма да разберем, ако хидрогите унищожат Земята или нападнат тук, при Оскивъл. — Фицпатрик изгледа приятелите си. — Каквото и да узнаем, ще е от полза и за нас, и за ЗВС, ако някога се измъкнем оттук.
	Когато Зет го бе разходила из корабостроителните пръстени на Оскивъл, бе отказал да повярва, че неорганизираните космически чергари са могли да създадат нещо толкова внушително. Клановете просто не можеха да са толкова ефикасни производители и бизнесмени. Въпреки предубежденията си обаче бе принуден да признае, че това, което вижда, надминава и най-смелите му очаквания, макар и да бе под въздействие на чувствата си към дъщерята на водача на клана.
	— Може дори да ни пратят да изучаваме хидрогските останки — каза Ямейн. — Не е редно скитниците да разполагат с изключителни права върху това откритие на века. Представете си какво ще направят нашите военни с това нещо! А техните учени са толкова неумели, че току-виж разрушили нещо и унищожили безценна информация.
	Андез изсумтя:
	— Като примитивни туземци, ръчкащи с дървените си копия нещо, което не разбират.
	— Малко по-развити са в технологично отношение, че да ползват дървени копия — посочи Фицпатрик. Но се сепна, усетил, че не бива да проявява симпатии.
	— Може да съм обикновен кибернетичен експерт, но сигурно щях да измисля повече неща на мястото на скитниците.
	— Да се съсредоточим върху важните неща, а? Защо не треснем някого по главата и не се измъкнем оттук? — Андез отметна назад дългата си черна коса.
	Фицпатрик кимна към големия шлюз в другия край на хангара, в който ги бе събрал Келъм.
	— Ами що не пробваш, Шейла? Да видим колко надалеч ще избягаш в пустия космос. Може да успееш там, където се провали Бил Стана.
	Тя го изгледа ядосано.
	— Не можеш да…
	— Мога! Никога няма да се измъкнем оттук, ако се държим като глупаци. Трябва да им играем по свирката, но да готвим наши планове и да ударим, когато е най-подходящо.
	Една странична врата се отмести и влезе Дел Келъм, следван от красивата си чернокоса дъщеря. Дел гледаше сурово, а прошарената му брада бе по-рошава от всякога. Зет, от друга страна, бе жизнена и пълна с енергия както винаги.
	Келъм не се нуждаеше от високоговорители. Гласът му ехтеше и се чуваше ясно.
	— Вашите Земни въоръжени сили обявиха война на скитниците. Първо атакуваха нашия аванпост при Ураганово депо. После разрушиха няколко наши центъра, разпръснаха клановете и вече нямаме връзка с говорителката. — Той ги изгледа, сякаш да прецени как ще реагират. Чу се неспокоен ропот, зевесетата не знаеха дали да му вярват. Фицпатрик беше смаян.
	— Скитническа пропаганда — промърмори Андез.
	— Не виждам защо им е да измислят подобна история — възрази Фицпатрик. — Какво ще спечелят?
	— Това обяснява суматохата — прошепна Ямейн.
	Келъм закрачи пред пленниците, очевидно едва сдържаше гнева си.
	— Какво да правим сега с вас? Спасихме ви от смъртна опасност. Нахранихме ви, дадохме ви подслон, търсехме начини да ви пратим у дома. Но с последните си действия Ханзата ни принуждава да променим статута ви от нежелани гости на военнопленници. — И скръсти яките си ръце на гърдите си.
	Зет се изправи до него.
	— Тъй като ще прекарате още известно време сред нас, нещата ще се променят. Разделихме ви на работни групи, определихме на всяка различен пръстен и изготвихме програма. Заедно с вас ще работят и компита на Земните въоръжени сили. С други думи: свършиха бонбонките. Време е да си изкарвате прехраната сами.
	Келъм кимна.
	— Край на извиненията. Край на хленченето. Край на отказите да ни сътрудничите.
	Затворниците се развикаха възмутено:
	— Ние не сме роби!
	— Когато ЗВС разберат как сте постъпили с нас, ще ви изтребят, клан след клан!
	— О, бедните пеленачета. — Зет сви устни, на лицето й се четеше нещо средно между гняв и забавление. — Никога ли не ви се е налагало да работите? Ще си изпочупите ноктите, а после може би ще искате да ви наградят с медал „ранен по време на акция“?
	— Ще работите на смени, също като скитниците — изръмжа Келъм. — Нито повече, нито по-малко. Ще бъдете под постоянен контрол. Всеки опит за саботаж или отклоняване от работа ще бъде последван от намаляване на порционите ви и ограничаване на свободите ви.
	Зет плъзна поглед по лицата им и добави:
	— Гледайте на това като на възможност да излезете навън и да се поразтъпчете. Дори ти, Фици. — Той се изчерви. — Току-виж, като опитате истинска работа, вземе да ви хареса. Тъкмо ще видите как се справяме ние.
	Андез стисна юмруци, готова да се нахвърли върху най-близкия скитник, но Фицпатрик я улови за ръката.
	— Не предприемай нищо засега.
	— И да оставим нещата така?
	— Нека мине малко време. Докато измислим какво да правим. — Фицпатрик нито за миг не сваляше поглед от Зет. Непривикнал от малък към физическа работа, допреди година той не би могъл дори да си представи, че ще се налага да се труди, за да оцелява. Всъщност поне за момента тази мисъл не му се струваше непоносима.
	Две години преди началото на хидрогската война Фицпатрик се бе запалил по старовремските автомобили. Използва част от отпусканите му средства и купи няколко архаични модела. Обичаше да прекарва времето си в гаража, с парцал и гаечен ключ в ръка, да се любува на начина, по който светлините се отразяват в лъснатата ламарина, да се вслушва в мъркането на запаления двигател. Доставяше му удоволствие най-вече защото бе дело на собствените му ръце.
	Но странното му увлечение скоро бе пробудило тревоги. Една вечер, когато закъсня за някакво празненство и се появи в залата с черно под ноктите, баба му реши, че е време да сложи край на това хоби. Без да го извести дори, Мадам Брадвата продаде всичките му коли на пожертвователен търг. И не му позволи да си купува повече стари автомобили.
	Фицпатрик оглеждаше лицата на своите братя и сестри по съдба. Изобщо не се и съмняваше, че всички мечтаят да се върнат към живота си в Ханзата. Макар че не го бе признал дори пред най-близките си приятели, тук се чувстваше щастлив, поне защото не се налагаше да спазва непрестанно разни правила.
	На Земята, а и в Земните въоръжени сили, той бе аристократ със синя кръв, винаги следен от баба си, задушаван от нейните претенции. Сега, когато всички у дома навярно го смятаха за мъртъв, Фицпатрик най-сетне се радваше на лукса да се занимава с неща, с които наистина би искал да се занимава. Намираше го едновременно за странно, объркващо и ужасно приятно. Ето, че отново му се предоставяше възможност да свърши нещо с ръцете си. Може би, би могъл да поиска да го назначат на работа при някоя машина…
	Междувременно Келъм бе наредил да прожектират на стенния екран карта на пръстените — на нея бяха отбелязани най-важните производствени съоръжения. Зет започна да чете имената и задачите.
	— Това са предварителните ви назначения. Инвентаризация в хангара за резервни части. Общи работници на космическите докове и товарните рампи. Съвсем опростени задачи в канцеларския и жилищния комплекс…
	— Скитнически лагери на смъртта — промърмори Андез.
	Зет погледна Фицпатрик. Ако можеше да си построи стена, той беше готов да се скрие зад нея.
	— Ако някой има специални способности или желания, можем да се съобразим с тях и да го преместим в друга група.
	Келъм отново насочи вниманието им към картата.
	— Искам да я разгледате много внимателно. След неудачния опит за бягство на вашия другар не се и съмнявам, че и други сред вас имат подобни илюзии. Вашият колега се отправи на път без достатъчно гориво, храна и животоподдържащи средства. Той дори не знаеше къде отива — и заплати за глупостта си с живота си. — Пренебрегна гневните подвиквалия на пленниците и посочи изображенията на корабите. — Не искам да храните и капчица илюзия по този въпрос. Тези кораби са построени за поддръжка на корабостроителниците — те прекарват руда, обработват материали, помагат в монтажа на нови съоръжения. — Той прелистваше картините една след друга. — Погледнете ги. Някой от вас да забелязва нещо общо между тях? — Изчака малко и подхвърли: — Трябваше да внимавате повече.
	Най-сетне Фицпатрик се обади:
	— Всичките са с ограничен обсег на полет. Нито един от тях не може да напусне тази система.
	— Браво, Фици! — Зет се засмя и той съжали, че се е обадил. Но поне вече не го игнорираше.
	— Нито един от тези кораби не е оборудван с илдирийски космически двигател — каза Келъм. — Дори да успеете да отвлечете някой, няма да стигнете доникъде. Ще са ви нужни столетия, за да се доберете до която и да било обитаема планета.
	— Искаме само да разберете — добави Зет, — че опитите за бягство са безполезни. — И отново погледна Патрик.
	Докато разпределяха задачите, в хангара влязоха стотина бойни компита — бяха открити да се носят из пространството след битката при Оскивъл и сега бяха програмирани да служат на скитниците. За разлика от пленените зевесета…
	— Ще работите заедно с бойните компита — каза Келъм. — Има достатъчно работа за всички.


>	36.
>	Ческа Перони

	Йон 12 се връщаше към ежедневието си. Повечето работни групи действаха с удължено време, за да наваксат изгубеното, докато течеше погребалната церемония. Ческа си помисли, че го правят в неосъзнат опит да почетат Ихи Окая или може би, за да занимават умовете си с разни неща, докато скитническото общество привикне с новия ред.
	Всеки имаше ясни и точно определени задължения. Въпреки че повечето работници горяха от нетърпение да узнаят нещо повече за закопаните кликиски роботи, те знаеха, че това не е тяхна работа. Криоинженерният специалист Джак Еббе, един от двамата откриватели на гробницата на роботите, вече от няколко дни не напускаше района на разкопките, а неговият партньор подготвяше новата експедиция. Всъщност само Ческа и новият администратор Пърсъл Уон имаха свободно време да прескочат до другия край на планетоида.
	Ческа не искаше да напуска Йон 12, докато старата говорителка бе жива, но сега бе готова да замине и да потърси разпилените кланове. Първо обаче трябваше да се върнат разпратените със съобщението кораби. Докато ги чакаше, двамата с Пърсъл решиха да се присъединят към групата, която отиваше да огледа древното находище.
	Все още кипящият от ентусиазъм миньор Данвие Стъбс прегледа булдозера, зареди наново енергийните клетки и кислородните бутилки, попълни запасите от храна и се наспа, преди да заяви, че е готов за продължително пътуване.
	— Джак сигурно вече губи търпение — каза им. — Оставих го да копае лагер, да монтира осветление и да събира информация. Всъщност предложих му да се върне с мен, но той бе толкова развълнуван от находката, че категорично отказа. Не знам дали си представяте какво е да съжителстваш с него дни наред в тясната кабина…
	— Тогава най-добре да тръгваме — прекъсна го Ческа. — Пътят е дълъг, а и той навярно вече има с какво да се похвали.
	Тримата лесно се побраха в кабината на подобното на костенурка превозно средство, конструирано да прекарва петима души и допълнително снаряжение. Тъй като щяха да пътуват дълго, Данвие затвори люковете и херметизира помещението, за да могат да си свалят шлемовете.
	Булдозерът запълзя по ледената повърхност. Заподскачаха по неравния терен; заобикаляха тресавищата и езерата с течен водород. Данвие почукваше с пръсти по контролното табло — не си беше свалил ръкавиците.
	— Тези машини не са конструирани за високи скорости, но пък са надеждни.
	Като парен миньор, Данвие бе специализиран в обработката на замръзнали газове и извличането на полезните елементи и молекули от тях. Докато пътуваха, обясняваше подробно в какво се състои работата му и Ческа го слушаше внимателно.
	Двамата с Джак били на рутинна сондажна експедиция — и се натъкнали на роботите.
	— Намерихме ги в една замръзнала непроучвана галерия. Сензорите засякоха нещо странно, но не можехме да определим какво точно, тъй като са настроени да ловят предимно леки елементи. Отначало Джак реши, че е забит в леда метеорит, но данните не го потвърждаваха и аз се усъмних. — Данвие се ухили доволно. — Всъщност разчитането беше затруднено заради полимерното покритие на стените на гробницата, или каквото е там. Роботите са изолирани в нещо като мехур, изкуствена защитна мембрана. Сензорите засякоха метала в телата им и полимера на обвивката. Казах на Джак: „Ей, това е много странно“. И за първи път от началото на смяната той не ми възрази.
	Джак предложил да остане няколко дни сам и да продължи изследванията. Ческа не се съмняваше, че донякъде причината е и в прекомерната бъбривост на Данвие.
	— Но защо им е трябвало на кликиските роботи да се потапят в този естествен хладилник накрай света? — попита Пърсъл; имаше навика да клати глава, докато говори.
	— Не знам — отвърна Данвие. — Ти си ученият. Аз съм обикновен бачкатор.
	— Жалко, че Кото не е тук — въздъхна Пърсъл. — Вероятно вече щеше да е открил причината.
	Ческа познаваше добре Кото Окая и неспособността му да се задържа дълго време на едно място. Кото бе помогнал за благоустройството на Йон 12 и сетне бе отлетял за Оскивъл, за да изследва останките на хидрогския кораб. Някои скитници дори се шегуваха, че Пътеводната звезда на Кото сигурно е някое бягащо слънце.
	През по-голямата част от деня караха по следите, оставени от Данвие. Най-сетне в далечината се появи странно сияние, което скоро се превърна в участък, заобиколен от прожектори. В средата на участъка зееше дълбока тъмна яма.
	— Да видим какво е изкопал Джак — каза Данвие. — Може би вече разполага с някои отговори.
	— Чудя се дали ще можем да спасим някой от тези роботи — каза Ческа.
	— Ако ще ги продавате, двамата с Джак очакваме да си получим дяловете.
	— Съмнявам се, че ще можем да ги програмираме, както правим с компитата — възрази Пърсъл. Скитниците нямаха нищо общо със загадъчните черни машини, които от време на време се появяваха на световете на Ханзата. Древните роботи бяха създадени от отдавна изчезналата кликиска раса и преоткрити преди близо пет столетия от илдирийците. — Първите роботи не са ли били открити на една замръзнала луна в системата Хирилка? Може би ще се натъкнем на подобно находище.
	Спряха булдозера, облякоха скафандрите и минаха един по един през тесния шлюз. Малко по-нататък Данвие и Джак бяха изкопали външния слой от метанов и водороден лед и бяха пробили отвор в защитната полимерна обвивка.
	След тръгването на Данвие криоинженерът бе поставил светещи химични ленти на стените на тунела и бе включил малък генератор, за да си осигурява нужния комфорт. Данвие ги поведе към отвора и се провикна:
	— Ей, Джак! Водя ти компания!
	Криоинженерът отвърна по интеркома:
	— Надявам се да си довел някоя важна клечка. Няма да повярваш на какво сме се натъкнали.
	— Доведох самата говорителка и Пърсъл. Това ще свърши ли работа?
	— И още как!
	Тунелът изглеждаше като прогорен с киселина. Данвие прокара ръкавица по стените.
	— Няма съмнение, че е с изкуствен произход. Сякаш роботите сами са си приготвили гнезденце.
	Тримата свиха зад завоя и Джак им помаха да се присъединят към него.
	— Елате да видите. Стотици са. Галерията слиза още по-надълбоко.
	Ческа рязко пое дъх, когато видя наподобяващите бръмбари черни метални фигури. Криоинженерът бе коленичил до екзоскелета на първия кликиски робот, от който започваше редицата.
	Плоската лицева плоча на робота завършваше с остри ръбове, а под нея се виждаха издатини и устройства, наподобяващи клапи. Двойка гладки сензори се подаваха от горния край на плочата.
	— Системите им са удивително добре съхранени — отбеляза Джак, докато ровичкаше в разтворения корпус на робота, и се ухили зад прозрачното стъкло на шлема си. — Казвам ви, ще научим страшно много за тия чудовища, ако ги разглобим.
	— Кото ще се разсърди — отбеляза Пърсъл.
	— Той сега е щастлив от хидрогската находка — рече Ческа. — Джак, ти ще решаваш този случай.
	— Не бих отказал. — Той доближи малка термична лампа до леда, покрил отворения корпус на кликиския робот, и прикачи нещо, което наподобяваше диагностичен апарат. Екранът мигом се озари от бледа светлина. Блесна синкава искра. — Шиз, не зная какво е това, но май ще се окаже доста по-лесно да събудим тия нещица, отколкото предполагах.
	Внезапно стъкловидните очи на робота се отвориха и в тях загоря хладна червена светлина. Откъм корпуса се разнесе бръмчене.
	— Ей, това май свърши работа. — Джак се надигна.
	Геометричната глава се завъртя. Бръмченето се усили. Зад първия робот се размърда втори, после трети. Яркочервени оптични сензори се извръщаха към човека със скафандър пред тях.
	— Добре, Пърсъл, а сега какво да правим? — попита Данвие, стоеше зад Ческа. — Май си имаме сериозен проблем.
	— Ами… нека говорителката да каже.
	Но Ческа не можа да промълви нито дума… защото първият робот внезапно се раздвижи. На гърдите му се появиха няколко отвора и оттам се показаха механични ръце.
	— Това пък какво е… — Джак се наведе към робота.
	Една от ръцете изхвърча от отвора си като изстреляна от арбалет стрела. И се заби право в лицевото стъкло на Джак, и го разтроши. Шлемът на криоинженера избухна и въздухът вътре в миг се превърна в замръзнала пара. Издължената ръка на робота се въртеше като побесняла бормашина. Кръв, кожа и костици се разхвърчаха във всички посоки. Джак дори не успя да извика.
	Пробуденият кликиски робот подскочи върху късите си, наподобяващи пръсти крака. Зад него се размърдаха другите два. Вътрешността на тъмния тунел се озари от червеникавото сияние на хиляди пробуждащи се очи.
	Данвие изкрещя от ужас и пристъпи напред, но вече бе твърде късно да помогне на другаря си, който се свличаше на пода. Едва сега, когато трите робота се извърнаха към него, парният миньор осъзна, че също е в опасност, но преди да успее да се обърне, и трите робота протегнаха ужасяващите си манипулаторни ръце, снабдени с всякакви остри инструменти. И скочиха към него по заледения под.
	Това, което последва, стана за частица от секундата. Роботите го уловиха, разкъсаха го и го заблъскаха. Скафандърът му зейна разцепен, шлемът му бе смазан само с един удар. За разлика от криоинженера обаче, Данвие имаше достатъчно време да извика, преди роботите да прекъснат предавателя му.
	Ческа улови Пърсъл за ръката и го задърпа назад.
	— Бързо! В булдозера!
	Докато първите три робота довършваха кървавото си дело, още десетина се събудиха от летаргичния си сън и се насочиха към изхода.


>	37.
>	Кото Окая

	Кото бе сам на борда на загадъчния хидрогски кораб, ако не се брояха КР и ГУ, техническите му компита. След като преодоля първоначалното си възхищение от чуждоземната находка, Кото почти изпадна в отчаяние, че не знае откъде да започне изследванията си. В края на краищата това бе космически кораб и следователно някъде трябваше да има сложни машини. А той не намираше никакви машини.
	— Ама че главоблъсканица, ГУ — каза Кото.
	— Да, Кото Окая. Напълно подходяща дума. — Всъщност Кото я бе научил тъкмо от малкото техническо компи.
	Хидрогската сфера бе увиснала като микроскопична перла високо над пръстеновата равнина на Оскивъл. Беше повредена, а съществото вътре — убито по време на атаката на зевесетата — вероятно бе единствената жертва от страна на хидрогите в тази грандиозна битка.
	— Е? Откъде да започнем? — Кото потърка облечените си в ръкавици ръце и съжали, че няма възможност да херметизира находката, за да работи вътре с всички удобства. Но сферата бе истинска загадка. Не знаеше дори как се затваря люкът. — Тук има толкова много неща, които трябва да разбера. — Той плъзна поглед по странните форми, гладките панели, причудливите конструкции. — И най-важното от тях е как да се защитаваме от тези кораби.
	— Ще направя каквото е по силите ми, за да ти помогна, Кото Окая — заяви КР. — Но компитата имат ограничения относно преките аналитични процедури.
	— Интуитивните скокове все още са приоритет на нашите човешки господари — добави ГУ.
	— Достатъчно е да ми помагате да се съсредоточа върху задачата — отвърна Кото. — Как да се бием успешно с хидрогските кораби — това е въпросът сега. Не позволявайте на нищо да ме отвлече от главната цел. — Това беше неговата слабост: бързо се палеше по какво ли не и се разсейваше.
	— Например ужасно ми се ще да разбера каква реактивна система използват хидрогските кораби. Бойните сфери са бързи кораби с голям обхват, но не се нуждаят от екти. — Той плъзна ръка по неравностите на една от контролните станции: изглеждаше направена от разтопено стъкло. — А тези прибори за управление не приличат на нищо, което съм виждал — нито на човешка, нито на илдирийска или кликиска технология. Дори само ако разберем как са вградили вътре течнометалната електроника, пред нас ще се разкрият невероятни възможности…
	— И това ли е въпрос, върху който трябва да ти напомняме да се съсредоточаваш, Кото Окая?
	Кото застина неподвижно, после се прокашля смутено.
	— Ами да… и това. От друга страна, да не бъдем тесногръди. Никой не знае къде може да ни отведе всяко от тези проучвания. Трябва да разсъждаваме извън наложените ограничения, ако мога да се изразя така.
	— Пак главоблъсканица — рече ГУ.
	— Не се прави на интересен.
	Кото застана пред плоския трапецовиден пулт, заобиколен от странни символи и координатни знаци, сходни на тези, използвани в древните кликиски транспортали. Как биха могли да имат нещо общо изчезнала насекомоподобна раса и невероятно различните хидроги? Дали едната раса не се бе сдобила с транспорталната технология от другата?
	С надеждата да открие връзката, Кото преглеждаше ограничената информация по въпроса, публикувана от ханзейските учени. Преди търговското ембарго, наложено от Голямата гъска, скитниците бяха изтеглили всички доклади и сведения, предоставени за обществено ползване. Но доколкото можеше да определи от тези, с които разполагаше, учените на Ханзата нямаха никаква представа как работят транспорталите.
	Прегледа внимателно докладите, написани от ксеноархеолозите Маргарет и Луис Коликос. В по-нови времена един доста уважаван изследовател, Хауард Палаву, бе получил задачата да анализира чуждоземната транспортна система. Последният имаше навика да записва хрумванията и разсъжденията си в открити дневници, до които всеки имаше достъп. За съжаление, Кото узна, че Палаву е изчезнал през един кликиски портал.
	ГУ се доближи до него.
	— Отново витаеш в облаците, Кото Окая.
	— Витая в облаците? Това пък какво значи?
	— Мислиш разпокъсано, отдалечаваш се от задачата, която искаш да разрешиш.
	— Някой да не е модернизирал речниковата ти програма?
	— Да витаеш в облаците е често използван, макар и архаичен израз. Интересува ли те произходът му?
	— Не. Прав си — разсеях се. Но ако разберем как да управляваме транспорталите вътре в бойните кълба, можем да отворим коридор до… някоя черна дупка. Няма ли да е страхотно? Дрогите обикалят наоколо и търсят някоя скитническа колония, за да я разрушат, и изведнъж — хоп, черна дупка право в хола им. Ха!
	— Със сигурност ще е ужасно разрушително за вражеските кораби, Кото Окая — съгласи се КР. — Но ми се струва малко вероятно.
	— Но ние още не сме научили нищо! Хидрогите са толкова… различни. Всичко наоколо е дело на тяхната мисъл. То само показва колко ще е сложно да ги разберем.
	ГУ вдигна златистите си оптически сензори към Кото.
	— В такъв случай може би трябва да потърсим някое съвсем просто решение, вместо да се съсредоточаваме върху сложните.
	— ГУ, ако можех да измисля просто решение, щях да го измисля. Но единственото, което открихме досега, е как да отваряме люка. — Споходен внезапно от нова идея, Кото втренчи поглед в компито. Полимерната обшивка на ГУ бе издраскана и обезцветена от краткото премеждие в началото — тогава компито бе изстреляно навън в неуправляем полет…
	Лицето на Кото светна.
	— В името на Пътеводната звезда, може би това ще свърши работа! Ще е нещо като… звънец на вратата. Отварачка за консерви! Трябва просто да отворим люка в мига, когато дрогите най-малко го очакват.
	— Ефикасно оръжие?
	— Абсолютно!


>	38.
>	Тасия Тамблин

	Във вечерните часове, след приключване на служебните задължения, Тасия излизаше да се поразтъпче в лабиринта от скитнически навеси и палатки. Заради зевесарската й униформа мнозина я гледаха с нескрита подозрителност, отговаряха нелюбезно на въпросите й, а други виждаха в нейно лице посредник, дори застъпник за техните проблеми. Въпреки това Тасия усещаше, че тук не си е на мястото.
	След като поразпита, реши да поговори с Роберто Кларин, бившия управител на Ураганово депо. Тъй като беше способен администратор и един от първите затворници, докарани тук, той, изглежда, бе необявеният водач на групата. Може би можеше дай помогне.
	Кларин крачеше до нея и перфектно излъскания ЕА, навеждаше глава под знамената и махаше на прашните работници, които се прибираха от полето. Беше едър мъж с шкембенце, прям и откровен, не особено огорчен, нито сърдит.
	— Мнозина скитници ще се почувстват предадени заради избора, който си направила, момиче. И баща ти сигурно щеше да е сред тях.
	Тасия стисна устни.
	— Може би. Но аз се опитах да следвам Пътеводната си звезда.
	— И ето докъде те доведе. — Кларин въздъхна. — Знаеш ли, даже е приятно да стоварваш цялата вина върху някой, който носи зевесарска униформа. Не че това ще помогне.
	— И все пак, ако има нещо, което мога да направя… Вярно, че заради произхода ми едва ли ми имат пълно доверие, но все пак съм офицер и мога да се преборя с дребната бюрокрация.
	— Какво пък, заслужава си да опитаме. Зевесетата, които обитават новата база, изглежда, дори не могат да разговарят на прост стандартен. Отправих официално запитване за някои неща, които ще са ни от полза. Мислиш ли, че можеш да ускориш процеса? И да им предадеш оплакванията ни.
	— Ще го направя. — Тя се усмихна огорчено. — Трябва обаче да те предупредя, че от доста време началниците престанаха да се вслушват в думите ми. По-скоро се опитват да ме изкарат от играта. Дори не знаех за предстоящите операции срещу скитниците: научих едва когато всички около мен взеха да се тупат по гърбовете за успешния им завършек.
	— Какво всъщност искат? — попита малко раздразнено Кларин. — Обясни ми. Докараха ни тук, на Ларо, без да ни предявят никакви обвинения. Изглежда, сякаш просто очакват от нас да им вдигнем колонията. Разбира се, ние ще свършим по-добра работа от тези аматьори. Ха! И все пак това е най-странният затвор, който мога да си представя. — Той я гледаше втренчено. — Не сме направили нищо лошо, Тамблин. Ще ни кажат ли най-сетне какви са престъпленията ни според тях? Или ще ни държат тук без никаква причина?
	— Честно казано, не зная. Не съм сигурна дали и те знаят. Изглежда, зевесетата просто искат за известно време да ви отстранят от пътя си. Може би възнамеряват да ви използват като козове за размяна, ако някога се изправят срещу водачите на кланове или говорителката.
	— Или искат да им построим колония — упорстваше Кларин и клатеше глава, докато оглеждаше всичко наоколо едва наченатите строежи, водните помпи, слънчевите генератори. — Непрестанно се караме с цивилните им инженери. Настояват всичко да се направи според техническите им указания и естествено не излиза както трябва. Ние имаме подобри идеи, но те не ни позволяват да ги използваме.
	— Те са свикнали да правят нещата по своя си начин.
	— Всъщност какво ме интересува? — продължи Кларин. — Предпочитам да си мисля, че няма да останем тук дълго. Нека Голямата гъска сама си направи колонията. После, когато всичко се разпадне, ще ни обвинят, че сме я саботирали.
	— Но клановете ще трябва да намерят нови места, където да се заселят, нали? Защо да не го направят тук и да обявят Ларо за своя територия?
	— Тук? — Кларин се намръщи. — Веднага щом това място стане привлекателно, Голямата гъска ще ни го отнеме. Ха! Скитниците са се справяли и в по-трудни условия. Нима си мислят, че една най-обикновена планета може да е голямо предизвикателство?
	Продължиха да обикалят лагера. Вече се смрачаваше. След малко Тасия намери сили да го попита дали е чувал нещо за Джес, за чичовците й, за приятелите. Кларин не разполагаше с кой знае каква информация, но й разказа за краткия съюз на говорителката Перони с Рейналд от Терок, който бе загинал при една от последните хидрогски атаки. Тасия знаеше, че Джес изпитва силни чувства към Ческа — или поне така бе преди години. Щом сега чичовците й управляваха Плумаските водни мини, това означаваше, че Джес е изчезнал. Някъде.
	Наближиха другия край на лагера и се натъкнаха на сблъсък между охраната и група скитнически деца. Едно компи-гувернантка се бе изтъпанило между войниците и децата, за които отговаряше, и викаше:
	— Не бива да разговаряте по този начин с децата! — Беше УР, компито, което бе и неин учител, когато беше малко момиче на Рандеву.
	— Тези деца са недисциплинирани и опасни — възрази един от войниците. — Опитваме се да ги държим далече от строежите за тяхна собствена безопасност.
	— Аз ще се погрижа за тяхната безопасност — заяви УР. — Това не е ваша задача.
	— Слушай, компи, ние решаваме кое е наша задача.
	— Тези деца са поверени на мен. Не можете да се приближавате до тях. Не можете да им заповядвате. Не бива дори да разговаряте с тях.
	Тасия едва сдържа смеха си. Спомни си времето, когато УР я бе наглеждала. Компито-гувернантка изобщо не се бе променило.
	— Какво става тук, сержант?
	Войниците извърнаха глави и щом зърнаха пагоните, лицата им светнаха. Нямаше начин да се досетят за произхода й, още повече в сумрака. Тя едва се сдържа да не им кресне.
	— Това малко компи се прави на голям началник, командире.
	— Това малко компи, изглежда, си знае задълженията по-добре от вас, сержант. По заповед на генерал Ланиан всички скитнически затворници трябва да бъдат оставени на спокойствие. Да правят каквото си искат.
	— Но, командире, скоро ще се стъмни. Тези деца не трябва ли да са в леглата? Скитниците не бива да…
	— Гувернантката-компи ще се погрижи за тях. Сега те са нейна отговорност. Родителите им са й ги поверили при разрушаването на Рандеву. Тя е напълно в състояние да оценява всяка ситуация. От друга страна, ако вие и хората ви нямате с какво да се занимавате, сигурна съм, че бих могла да се погрижа за това. Или да ви направя инспекция.
	Войниците побързаха да се отдалечат веднага щом ги освободи. И да имаха някакви коментари, размениха ги с приглушени гласове. Роберто Кларин се разсмя. Компито извъртя гладкото си полимерно лице и сензорите му се озариха — сигурен знак, че УР я е познала.
	— Виждам, че обучението ми не е отишло напразно, Тасия Тамблин.
	— Може и да не съм била най-добрата ти ученичка, УР, но все нещо е останало.
	Компито погледна ЕА, която стоеше като статуя.
	— Това твоето компи-слушател ли е? Има някаква промяна.
	Тасия преглътна.
	— ЕА пострада при инцидент, докато изпълняваше една задача по мое нареждане. Паметта й беше изтрита. Надявам се, че ще можем да я възстановим. Разказвам й всичко, което мога да си спомня, макар че бих предпочела да възстановя истинската информация. Накарах да я прегледат ханзейските кибернетици и направих всички диагностични процедури, които знам, но без ефект. Някакви съвети?
	Сензорите на УР се извърнаха към летаргичното компи. След около минута гувернантката приключи с детайлното сканиране и каза:
	— Съмнявам се. Коровата и запаметяваща система опразнени. Едва ли някога това компи ще успее да възстанови спомените си. — УР направи пауза. — Бих могла обаче дай прехвърля част от моите данни от времето, когато ти бях наставница. Само че гледната точка ще е различна.
	— Няма да е същото — рече унило Тасия. А толкова се надяваше, че някое друго компи би могло дай помогне. Погледна ЕА. Компито изглеждаше съвсем равнодушно, лишено от собствени идеи. А преди винаги бе готово дай даде съвет. — Ще помисля върху това, УР — добави тя. — Според мен е по-добре сами да възстановим спомените.


>	39.
>	Ден Перони

	Ирека изглеждаше най-подходящото място за скитническа черноборсаджийска търговия, тъй като колонистите все още не се бяха възстановили напълно от блокадата, наложена им доскоро от Земните въоръжени сили. Ден Перони и Кейлъб Тамблин бяха изпълнени с оптимизъм, докато „Настойчиво постоянство“ се приземяваше на малкия, наполовина консервиран космопорт.
	След като отвориха люка на пилотската кабина, вратите на хангара и рампата за заден достъп, двамата излязоха да се срещнат с подозрителните, но и любопитни иреканци. С широката си усмивка и вечно размаханите си ръце Ден приличаше на амбулантен търговец, дошъл да се похвали със стоката си.
	Падме Сахри, грангубернаторката на Ирека, беше висока жена с индийски корени и дълга плитка. Беше облечена с широка бяла блуза и панталони от здрав плат и нямаше никакви украшения или отличителни знаци за положението си. Макар че наближаваше шейсетте, тъмнокафявата й кожа беше гладка и лъскава, а в големите й очи се четеше неувяхващ песимизъм. Ден веднага прецени, че ще трябва да я спечели, ако иска да прави бизнес с колонията.
	Кейлъб не си бе направил труда да облече свестни дрехи, но Ден носеше най-впечатляващия си тоалет: комбинезон с множество джобове и прилепнали панталони. По ръкавите и джобовете бяха избродирани знаците на клана. Беше прихванал косата си със синя панделка — любимия цвят на Ческа — и си бе сложил парфюм. Чувстваше се, сякаш е тръгнал на любовна среща.
	— Докарахме неща, които сметнахме, че могат да ви потрябват — каза Ден.
	Кейлъб многозначително мълчеше.
	Лицето на грангубернаторката остана равнодушно.
	— Известно ли ви е, че Ханзейският съюз е обявил война на всички враждебни скитнически кланове? И че всеки, който бъде заловен да търгува с тях, ще получи сурово наказание?
	Веждите на Кейлъб подскочиха и той изсумтя:
	— Значи зевесетата могат да се носят насам-натам из космоса и да заплашват, когото им падне, но когато въпросът опре до снабдяване, всеки да се оправя както може, така ли? Типично за тях.
	Ден не бе очаквал подобна тактика.
	— Госпожо, Земните въоръжени сили вече разрушиха няколко скитнически центъра — нападнаха ги без предупреждение.
	— Това е тяхна стандартна процедура — заяви спокойно грангубернаторката.
	Ден — не знаеше какво да прави — запристъпва от крак на крак.
	— Ние, хъм… не бихме искали да излагаме на риск колонията ви. Щом е така, събираме си багажа и си тръгваме.
	— Така ли? — Кейлъб го погледна изненадано.
	И тогава губернаторката ги изненада още повече:
	— Майната им на онези тъпанари военните. Хората ми страдаха достатъчно. Покажете ми какво имате. Ирека има нужда почти от всичко.
	Колонистите се скупчиха около „Настойчиво постоянство“. Ден и Кейлъб се фукаха със скитнически метали, платове от синтетична вълна, светлочувствителни фолиа и компактни промишлени инструменти. През отворените люкове на „Постоянство“ нахлуваше свеж ветрец и проветряваше задушната атмосфера. Иреканците шумяха и подвикваха отвън.
	Ден естествено бе запазил най-доброто за накрая.
	— В дъното на товарния отсек имам дървесина от световни дървета. — Покани с жест грангубернаторката да се качи на борда и й обясни как майка Алекса и отец Идрис бяха позволили на скитниците да вземат част от дървото в замяна на оказаната помощ.
	— Работили сте на Терок? Интересно. — Тя сниши глас. — В официалния бюлетин на Ханзата не се споменава нищо за това. Според тях вие просто се инатите, докато човечеството страда.
	Трупите в дъното на трюма приличаха на златни кюлчета. Из въздуха се носеше омайната миризма на билки и дървесни сокове.
	Докато летяха насам от Оскивъл, Ден бе изпробвал уменията си по дърворезба върху парчета от този материал. Когато с Кейлъб не играеха карти, работеше върху дървото с острия си нож и оформяше различни фигурки. Скитниците рядко имаха възможност да резбоват дърво и той предполагаше, че няма да го бива особено в тази дейност, но по някакъв начин успяваше да измъкне навън скритите вътре фигурки — или по-скоро им придаваше формата, който раждаше собственото му въображение.
	Докато грангубернаторката прокарваше длан по дървесината, той забеляза, че в погледа й блещука вълнение. Нямаше и следа от скептичния й вид — дори изглеждаше някак подмладена.
	— Ще вземем и от дървото. Ще трябва да водим мирни преговори — каква по-добра валута? — В гласа й се долавяше решителността на истински водач.
	На борда се качи задъхан иреканец.
	— Бойна група на зевесетата току-що пристигна на орбита! Готвят се да спуснат совалка с адмирал Стромо на борда.
	— Идват на проверка. Така поне изглежда.
	Ден и Кейлъб се спогледаха: чудеха се дали иреканците не са ги предали. Но беше абсурдно да се прати толкова бързо съобщение и когато погледна лицето на грангубернаторката, той разбра, че няма и следа от измама.
	— Ще видят кораба — каза Ден — и ще разберат, че сме тук.
	— Не искам да се обиждате, господин Перони, но с всички тези отворени люкове, кръпките по обшивката и странната конструкция на кораба никой от зевесетата няма да си помисли, че е действащ — във всеки случай не и човек с ограниченото въображение на адмирал Стромо. — Тя се обърна към вестоносеца. — Повикайте всички, които са наблизо. Необходима ни е незабавна помощ. Докарайте колкото се може повече тежки машини и всичко, което намерите в околностите на парка.
	Пред учудените погледи на Ден и Кейлъб през следващия половин час иреканците докараха булдозери и кранове и ги струпаха около кораба. Изтикаха и два селскостопански самолета с водородни двигатели, които разположиха от двете страни на „Настойчиво постоянство“. Мъже и жени опънаха брезенти и подредиха купчини сандъци. Скоро корабът на скитниците изглеждаше така, сякаш отдавна е преустроен в склад или нещо подобно.
	Тъй като времето им беше съвсем ограничено, грангубернаторката улови двамата мъже за ръцете.
	— Сега единственото, което може да направи впечатление, сте вие двамата. Дрехите ви направо бият на очи. Да ги сменим с нещо не толкова забележимо. — Тя се подсмихна. — Все ще намерим два мръсни комбинезона, които да не са ви по мярка.
	— Лично аз бих предпочел нещо чистичко — заяви Ден. — Но щом идеята е да се слеем с тълпата, какво пък, ще го направим.
	Когато совалката се приземи, притеснените Ден и Кейлъб се бяха смесили с тълпата намръщени и раздразнени иреканци. Ден все още не смяташе, че им се е разминало. Всяко зевесе с достатъчно наблюдателно око можеше да забележи „Постоянство“, а и не беше изключено някой от колонистите да подшушне нещо на адмирала, за да спечели благоволението му.
	Стромо излезе с охрана с изгладени униформи, лъснати до блясък обувки и изрядно сресани коси. От лявата страна на гърдите му сияеха десетки медали. Ден го определи като човек, който си пада по церемониите, но би отстъпил при първия признак за опасност.
	Губернаторката посрещна адмирала с навъсено лице, все още задъхана от последните приготовления.
	— На какво дължим тази чест, адмирале? Да не сте ни докарали така необходимите ни припаси от Ханзата? — И го дари с вяла усмивка.
	Стромо я погледна объркано.
	— Връщам се на Земята, след като командвах опасна и изключително успешна операция срещу скитническите кланове. И тъй като преминавахме в близост да ирекската система, реших да проверя дали продължавате да спазвате ограниченията, които ви бяха наложени от Теранския ханзейски съюз.
	— Имаме си копие от Ханзейската харта, адмирале. Можем да го прочетем по всяко време, в случай че ни е необходимо да освежим спомените си.
	— Може би се нуждаете от няколко кораба на ЗВС, за да ви припомнят поетите задължения. — Стромо се изпъчи.
	— Мисля, че бяхте достатъчно категорични, когато наложихте изолация на Ирека, адмирале. — Тя сведе поглед, сякаш капитулираше. — Научихме урока си.
	— Радвам се да го чуя. — Той се усмихна, после мина по същество. — Искам да изпратя на смени екипажите ми за кратка почивка и възстановяване. Имат нужда да се поразтъпчат, да се попекат на слънце. А лично аз бих се радвал на едно хубаво хапване. — Тонът му подсказваше, че въпросът не подлежи на обсъждане.
	— Стига войниците ви да си носят храна и да си я приготвят сами — отвърна твърдо грангубернаторката. — Защото след като ни конфискувахте всичкото космическо гориво, нямаме никакъв начин да търгуваме с околните колонии. Едва свързваме двата края.
	Това очевидно ядоса Стромо, но губернаторката продължаваше да го фиксира с нетрепващ поглед. Накрая той въздъхна.
	— Добре, войниците ми ще слизат с порционите си. Вярно, храната им е еднообразна…
	— Е, все може да разменим някои неща, адмирале. На всеки му омръзва еднообразието.
	— Ще пратя списък, в който ще включа и някои мои любими ястия.
	— Аз пък ще видя с какво разполагаме, адмирале. Но не обещавам нищо.


	Цели три дни изнервените Ден и Кейлъб нямаха друг избор, освен да останат на Ирека в компанията на войниците от земния флот. Стараеха се да не привличат внимание и помагаха, с каквото могат на останалите колонисти, въпреки че понякога Ден трябваше да гледа безпомощно как зевесетата се държат, сякаш планетата е тяхна. Самият Кейлъб изглеждаше така, сякаш са го накарали да изяде хиляда лимона, и накрая Ден му се скара.
	Но Стромо не възнамеряваше да търси никого. Беше дошъл тук само за да се поперчи и да подразни още веднъж вече смазаната колония. Изглежда, въобще не му хрумваше, че иреканците не са така сплашени, както му се искаше.
	Въпреки това Ден продължаваше да се опасява дали някой от колонистите няма да отиде при адмирала с интересна история за двамата неканени гости. Но изглежда иреканците, също като скитниците, не обичаха зевесетата. Колкото и да бе странно, последните сякаш изобщо не го забелязваха. Вероятно бяха съсредоточени твърде много върху противника си и не виждаха, че мостовете зад тях горят.
	Когато най-сетне крайцерите отлетяха и оставиха зад себе си бъркотия и облекчение, Ден отново се срещна с грангубернаторката. На лицето й този път бе изписан гняв и недоволство, чувства, които бе прикривала старателно през изминалите дни. Изглежда, наистина й бе дошло твърде много, като се имаше предвид, че бе спокойна и уравновесена жена.
	— Е, поне свърши — рече успокояващо Ден. — Благодарни сме ви, че не ни издадохте.
	— И да съм имала някакви съмнения по въпроса, отдавна се изпариха — отвърна тя и погледна към небето, сякаш Стромо би могъл да ги подслушва. — След всичко, което изтърпяхме, Ханзата най-сетне прати кораби на Ирека. Можеха да докарат храна, лекарства, оборудване… но вместо това дойдоха, за да ни демонстрират силата си. Вие, от друга страна, нямате никакви причини да ни помагате, но пристигнахте с нещата, от които имаме нужда, макар да се изложихте на риск.
	Ден чак се изчерви.
	— Госпожо, не че съм непоправим алтруист, но хората ви наистина се нуждаят от търговия…
	Кейлъб вдигна ръка и го прекъсна.
	— Голямата гъска изостави не само вашата колония. Да се надяваме, че и другите хора се чувстват като вас. Ако ни дадете списък с най-необходимите неща, ще се опитаме следващия път да ги набавим…
	Губернаторката продължаваше да се мръщи, сякаш все още виждаше зевесетата.
	— Господин Перони, приемаме предложението ви и ще очакваме с нетърпение всичко, което скитниците могат да ни предложат. И без това вече бях решила да търгувам с вас, макар и с известни ограничения, но сега съм твърдо решена да ви помагам активно. Ще направим тук истински черен пазар, а Ханзата да върви по дяволите.


>	40.
>	Император Руса’х

	Хирилка вече му принадлежеше и сега, след като държеше под контрол пленените бойни лайнери, Руса’х възнамеряваше да нанесе удар през целия Хоризонтен куп и да разпространи влиянието и властта си на колкото се може повече илдирийски планети. Първата стъпка щеше да е Дзелурия, на по-малко от един ден полет.
	На Хирилка всичко вървеше добре. Той и не очакваше да е другояче, след като бе прозрял истинския път към Източника на светлината.
	Дори му стана забавно, когато магът-император прати три малки разузнавателни кораба да проверят какво е станало с адар Зан’нх. Въпреки нарушените си връзки с душите на войниците си Джора’х със сигурност бе доловил смъртта им по време на кризата със заложниците и после, при експлозията на пожертвания кораб, също. Посланието трябваше да е съвсем ясно, също като екзекуцията на Пери’х.
	Руса’х не се надяваше брат му да се вслуша в него. Очакваше го дълъг и мъчителен път, преди човекът, който се наричаше маг-император, да приеме поражението си и да се предаде.
	Разузнавателните кораби нахлуха в системата на Хирилка и почнаха да душат наоколо. Но макар че очакваха опасности, екипажите на Слънчевия флот не бяха подготвени за клопката — тъй като все още не бяха част от новата мрежа на Руса’х, те не бяха доловили тизма на цялата планета и сподвижниците му лесно ги заловиха. Обърканите илдирийски екипажи поискаха обяснение.
	Руса’х реши, че ще е по-лесно да им пусне газ и после да изтегли към себе си разхлабените им душевни нишки. Щом ефектът на наркотика започна да отслабва, екипажите вече му принадлежаха изцяло. И той добави към военната си сила още три бронирани кораба.
	Бързо, ефикасно, лесно. А сега — към следващия етап.
	Вече беше изпратил престолонаследника Тор’х с един от бойните лайнери на специална мисия към Добро. Тор’х носеше послание — предложение, или ултиматум, в зависимост от това как решеше да го приеме Удру’х. Новият император усещаше, че би могъл да се сдобие в негово лице със съюзник, който изразява открито несъгласие с политиката и възгледите на Джора’х. Руса’х бе в течение на тези търкания от доста време. По времето, докато се бе носил в прегръдките на Източника на светлина, бе узнал немалко тайни. Може би губернаторът на Добро щеше да се съгласи да му сътрудничи. Руса’х се надяваше, че няма да се наложи отново да прибягва до кръвопролития, за да го убеди в нещо, което бе необходимост.
	Отправи се към Дзелурия, като остави компаньонките си в двореца на Хирилка, за да следят затворения адар Зан’нх. Съмняваше се, че младият мъж ще се съгласи доброволно да промени решението си — беше прекалено обвързан с вярата към баща си. Добре поне, че Руса’х не се нуждаеше от него, за да постигне целите си.
	Всички на четирийсет и петте бойни кораби вече му се бяха заклели във вярност. Веднага щом преминаха на негова страна, и последните остатъци от газ шайинг бяха изпомпани от вентилационната система, за да може умовете им да възвърнат нормалната си острота. Неговата тизм-мрежа щеше да ги държи здраво.
	Не биваше да позволи на никого от тях да поглъща отново шайинг, включително на престолонаследника Тор’х. Сега, когато бяха част от неговата мрежа, подобна отстъпчивост можеше да е опасна. Имаше и друга причина — цялата продукция на шайинг трябваше да се използва за разширяване на бунта. Наркотикът бе най-ефективното средство за разпространяване на влиянието на Руса’х.
	Новият император бе решил сам да ръководи първото си завоевание.
	Когато бойните лайнери се появиха над Дзелурия, местният губернатор — Орра’х — вероятно предположи, че са пратени от Илдира за маневри, и приветства пристигането им, а престолонаследникът Цзир’х, син на лъжливия маг-император, заяви, че е готов да изпълни церемониалната си функция.
	Император Руса’х отвърна:
	— И двамата ще бъдете необходими за важен ритуал. Моля, пригответе се.
	След което прати няколко ескадрили щурмови кораби да се приближат към столицата. Бойните лайнери увиснаха над нея с готови за стрелба оръжия. Губернаторът на Дзелурия не заподозря нищо нередно.
	Руса’х заповяда на щурмовите кораби да атакуват главния град. Точните им изстрели бързо поразиха всички комуникационни съоръжения и прекъснаха прекия контакт на Дзелурия с Илдира. Руса’х нямаше намерение да дава каквито и да било преимущества на мага-император.
	Губернаторът и помощниците му очевидно не знаеха какво да правят. Атаката бе твърде бърза и прекалено точна.
	Флагманът се приземи и почетна гвардия от войници от Слънчевия флот изнесе какавидения трон на императора под лъчите на дзелурийското слънце. Губернатор Орра’х беше толкова изненадан, че отначало дори не позна брат си.
	— Руса’х? Какво правиш тук? Защо си облечен така? И защо си се настанил в копие на какавидения трон?
	— Защото аз съм пълноправният император. — Войниците понесоха трона право към Орра’х и помощниците му. — Дойдох да ти предложа да се присъединиш към мен.
	И разказа как, докато раненото му тяло било в подтизмен сън, се носел из равнината на Източника на светлина. Как видял корените на душевните нишки, които свързват илдирийската раса, и как ги проследил до гнилия източник, който подкопава устоите на империята. Не само узурпаторът Джора’х, но и предишният маг-император и още неколцина негови предшественици водели народа в погрешна посока, все по-далеч от истината. Той обаче знаел как да поведе илдирийците към Източника на светлината, да ги върне към старите традиции и ценности, да ги освободи от паразитното съдружие с човеците и от заплахата на хидрогите.
	Младият Цзир’х изглеждаше доста изплашен, но губернатор Орра’х не сдържаше гнева си.
	— Чух за твоето нараняване, Руса’х. Ще наредя на най-добрите си лечители да излекуват заблудата ти. Ще си добре дошъл в моята свита.
	Огромни и могъщи, останалите бойни лайнери се спуснаха още по-ниско над главите им. Тълпата, събрала се да гледа небесните маневри, се развълнува.
	Руса’х погледна смръщено упорития си брат.
	— Натъжен съм, че ме принуждаваш да превърна поканата си в заплаха, Орра’х. — Вдигна ръка и офицерите му пратиха инструкции на корабите. Руса’х зачака.
	Високоенергийни оръжия изригнаха като пламтящи копия. Огнени езици прорязаха сградите на столицата. Последваха експлозии. Стотици издъхнаха за секунди, въздухът се изпълни с дим и пламъци. Бойните кораби очертаха съвършено правилен кръг, опустошен черен ров около резиденцията на губернатора.
	При вида на това безпрецедентно разрушение Орра’х онемя, а Цзир’х извика:
	— Спрете! Защо атакувате Дзелурия?
	— За да придам тежест на думите си — отвърна Руса’х и се обърна към губернатора. — Питам отново: ще позволите ли на народа си да се влее в редовете на моите поддръжници, или ще изпитате силата ми?
	Орра’х изкрещя на охраната си, но местните воини бяха много по-малобройни и схватката не продължи дълго. След минути петдесетте войници на губернатора бяха избити.
	— Съжалявам, Орра’х, но съм твърдо решен да направя това, което е нужно за илдирийския народ. — Руса’х махна на помощниците си и те скочиха като отвързани песове и размахали кристални ножове и пръти от полиран метал, се нахвърлиха върху Орра’х. Убийството беше бързо и брутално.
	Цзир’х изкрещя невярващо. Смъртта на губернатора предизвика силни вибрации в старата тизм-мрежа на Дзелурия — като скъсани струни на музикален инструмент. Последователите на Руса’х бяха отделени от тази агония, но цялото местно население почувства внезапната загуба на своя водач, подобно на удар със секира през краката.
	Руса’х се обърна към изплашения Цзир’х.
	— Младежо, видя последствията от решението на Орра’х.
	Да наредя ли на бойните си кораби да изравнят със земята още една част от вашия град? Да оставя ли на войниците си да те убият? — Той опря пръст до устните си, сякаш обмисляше нещо. — Всъщност Дзелурия може да бъде покорена много по-лесно, ако няма губернатор.
	Цзир’х застина. Ръцете му трепереха. Погледът на императора го пронизваше.
	— Присъедини се към мен — каза Руса’х. — Заедно ще разплетем обърканата мрежа, която от дълго време спира възхода ни.
	Младежът се поколеба и гласът на Руса’х стана по-твърд.
	— Ела при мен — или умри! — Той вдигна ръка. Държеше стъкленица с пречистен шайинг, млечнобяла течност, много по-силна от прахообразното вещество. — Тъй като си син на Джора’х, трябва да приемеш мислите ми доброволно. Това значително ще облекчи процеса.
	Поставен в безизходно положение, Цзир’х взе стъкленицата, но я взе, сякаш му даваха отрова. Ръцете му трепереха, но той все пак я вдигна и хвърли последен поглед към посеченото тяло на губернатора Орра’х. Руса’х му кимна окуражаващо.
	Цзир’х неохотно вдигна стъкленицата, изля гъстата течност в устата си и облиза устни. Преглътна, после преглътна още веднъж.
	Двамата пазачи, които го стискаха за раменете, го пуснаха. Цзир’х се олюля — шайингът вече започваше да действа. Руса’х знаеше, че скоро наркотикът ще достигне пълния си ефект.
	Трюмовете на бойните кораби бяха пълни с прахообразен шайинг, готов да бъде разпръснат по планетата. Без губернатора и Цзир’х, за да я поддържат, старата тизм-мрежа бързо щеше да се разплете и всички на Дзелурия щяха да се почувстват самотни и объркани. За новия император нямаше да е трудно да ги придърпа в своята мрежа, преди ефектът на шайинга да е отминал.
	Очите на Цзир’х се подбелиха, връзката му с тизма на мага-император бе прекъсната и нишките останаха да висят свободно. Най-важното бе, че младият мъж се беше подчинил доброволно. Е, почти доброволно.
	Руса’х нахлу в ума му, улови правилните душевни нишки и ги заплете по своя начин.
	И щом Цзир’х стана част от променената тъкан на тизма, Руса’х нареди на бойните си лайнери да се заемат с разпръскването на прахообразния шайинг сред населението.
	След тази поредна победа бе убеден, че могъществото му може само да нараства. Бунтът скоро щеше да се разпространи от планета на планета. Той погледна морето от илдирийци, все още изплашени и объркани от атаката. Веднага щом Тор’х подготвеше обстановката, Руса’х възнамеряваше да отиде на Добро, където очакваше дори по-лесна победа.
	В края на краищата двамата с брат му Удру’х имаха много общи черти.


>	41.
>	Адар Зан’нх

	Навремето дворецът на Хирилка бе великолепна гледка, целият обрасъл с цъфтящи увивни растения, които покриваха арките и пълзяха по стените на вътрешния двор. В онези дни губернаторът на Хирилка бе увлечен по небесните паради на Слънчевия флот и Зан’нх бе посетил няколко пъти планетата като помощник на адар Кори’нх.
	Сега обаче дворецът бе просто добре украсен затвор в ръцете на илдирийци с промити мозъци. А градът изглеждаше суров и аскетичен, лишен от забавления и изкуство.
	Компаньонките на Руса’х охраняваха вратата към помещенията, където бе задържан Зан’нх, и гледаха толкова стръвно, сякаш се надяваха да направи опит за бягство. Доскоро красиви и съблазнителни, сега те бяха превърнати в перфектни машини за убийство и сякаш някой бе подменил жилите и мускулите им със стоманени въжета. Въпреки че не разговаряха с него, го следяха непрестанно с присвити очи и от време на време дори му се зъбеха. За тях той беше чужденец — различен, защото отказваше да се присъедини към новата тизм-мрежа на Руса’х.
	Зан’нх бе съвсем сам, изолиран сред множество, обвързало душите си с ума на губернатора. Предния ден Руса’х бе отлетял начело на отвлечените бойни лайнери с намерение да завладее още няколко илдирийски колонии. Планът му бе да нанесе поредица светкавични удари, преди маг-императорът да схване размерите на конспирацията.
	За всичко това бе виновен и Зан’нх. Нали тъкмо той бе предал тези кораби, бе снабдил губернатора на Хирилка със страховито оръжие.
	За да се отвлече от мрачните си мисли, той отново насочи вниманието си към компаньонките до вратата. Тези жени, тренирани и обучени в изкуството на плътската любов, сега се бяха превърнали в хладнокръвни убийци. Оръжията им все още бяха покрити със засъхнала кръв, но те ги държаха гордо, сякаш бяха някакви почетни отличия.
	Ако имаше дори минимален шанс, щеше да се нахвърли върху жените, да ги убие и да се опита да избяга. Но знаеше, че е безполезно, защото по коридорите имаше още войници. Щяха да му видят сметката още преди да… във всеки случай още преди да се опита да отмъсти за убитите си бойци или да прати някаква вест на мага-император.
	Изолиран в двореца, той жадуваше за контакта и спокойствието на първичната тизмена плетка. Но и се страхуваше, че самотата ще увреди психиката му. Опита се да направи нещо по въпроса — затвори очи и накара ума си да потърси свободни краища на душевните нишки.
	Спомни си времето, когато беше още младеж, обикновен септар. Бяха ги пратили — цяла флотилия малки бързи кораби — на маневри в покрайнините на една ярка мъглявина, озарена от куп млади горещи звезди. Той мина през облак от неочаквано йонизиран газ, който повреди навигационните системи, и корабът започна да се върти бясно около оста си и да се отдалечава от другите кораби.
	А после двигателите угаснаха. Зан’нх нямаше представа къде се намира. Изгубен и самотен, успя да възстанови обърканите координати на навигационната система и да включи предавателя. Излъчи сигнал за помощ и получи отговор от самия адар Кори’нх, който му вдъхна надежда и му каза да почака, докато го намерят издирвателните екипи. Сам насред космическия мрак, Зан’нх усещаше как нишките, които го свързват с тизм-мрежата, изтъняват и отслабват. Времето се нижеше безкрайно бавно.
	През уредбата чуваше разпокъсани разговори, но не виждаше никого. Кори’нх продължаваше да му говори, да му внушава, че трябва да издържи, и Зан’нх се мъчеше да се вслуша в думите му. И издържа, въпреки че му костваше огромни усилия, докато накрая един от корабите не го откри. Появиха се още кораби, скупчиха се около него и Зан’нх най-сетне долови уютната им близост, бяха като майка, увиваща с топло одеяло измръзналото си дете.
	Никога нямаше да забрави онази абсолютна самота, нито как адар Кори’нх го бе спасил и подкрепил.
	Но сега обстоятелствата бяха различни. Знаеше, че е заобиколен от безчет свои сънародници, ала не можеше да ги усети, сякаш бе поставен зад стъклена преграда, а от другата страна се вихреше пиршество. Зан’нх бе изгнаник насред сдруженото семейство на губернатора на Хирилка — освен ако не пожелаеше да се присъедини към тях доброволно. А това бе нещо, което не можеше да направи…
	Кръстосваше неспокойно из стаята, доскоро обитавана от престолонаследника Пери’х. Преди побърканият губернатор да откъсне последователите си от истинската тизм-мрежа. Зан’нх можеше да си представи самотата, която бе изпитвал Пери’х, който освен това сигурно изобщо не бе имал представа какво се случва…
	Зачуди се какви ли са били последните му мисли, когато охраната го е измъквала оттук, за да му предложат да се присъедини към бунтовниците. Пери’х бе отказал и те го бяха убили. Агонията и отчаянието му бяха разтърсили душевните нишки чак до Илдира и точно затова магът-император бе узнал, че нещо се е случило.
	Да можеше сами Зан’нх да прати някакво съобщение… но за разлика от него, Пери’х бе чистокръвен наследник на императора. Зан’нх бе мелез и въпреки че връзката му бе достатъчно здрава, не притежаваше ясната мисъл и умението да праща подробни съобщения на мага-император. Надяваше се, че няма да се наложи да го убият, за да свърши тази работа.
	Въпреки това Джора’х би трябвало да знае, че се е случило нещо ужасно, че адарът се намира в крайно тежко положение. Навярно бе доловил и смъртта на всички избити на борда на лайнера, както и на екипажа на взривения кораб… А междувременно компаньонките му докладваха със садистично удоволствие, че в системата се появили три разузнавателни кораба и че били заловени, а екипажите им преминали на страната на бунтовниците. Значи Джора’х продължаваше да е отрязан.
	Двама облечени в брони мъже влязоха в стаята. Бяха бивши войници от Слънчевия флот, от лайнера на кул Фан’нх. Втренчиха в него безизразните си очи. Адарът се зачуди дали не са им наредили да го убият. Изгледа ги гордо, без да каже нито дума.
	Единият войник заговори отсечено:
	— Получихме вест, че император Руса’х е използвал нашите бойни лайнери, за да прибави Дзелурия към постоянно разрастващата се империя. В момента разпръскват шайинг, за да може населението на колонията да бъде включено в тизм-мрежата по-бързо.
	На Зан’нх му призля. Орра’х, губернаторът на Дзелурия, беше упорит човек и не вземаше прибързани решения.
	— Как са го направили? Толкова бързо? Там не са ли се съпротивлявали?
	Една от компаньонките се усмихна.
	— Губернаторът на Дзелурия решил да пожертва живота си, за да освободи мястото на наследника си, който се присъединил доброволно към император Руса’х. Щом Цзир’х се заклел във вярност, населението бързо го последвало.
	Адарът запази самообладание, въпреки че му беше трудно дори да си поеме дъх. Далече от Илдира, с цяла манипула бойни лайнери на орбита, с убит губернатор и наследник, принуден да се предаде… тамошните илдирийци явно бяха станали лесна плячка за Руса’х. Въобще не бяха разбирали на какъв риск са изложени и бяха тръгнали в погрешна посока. Посоката, която им бе предложил Руса’х.
	Зан’нх намръщено гледаше доскорошните си другари. Бяха му съобщили всичко това най-вече за да посипят раната със сол. Може би смятаха, че така съпротивата му ще бъде сломена по-бързо.
	— Няма да се откажа от решението си. Усилията ви са напразни.
	— Няма напразни усилия — рече една от компаньонките. — Император Руса’х каза, че ще придружиш корабите при следващата експедиция. Флотата му ще се върне скоро. Когато я видиш с очите си, ще се убедиш, че победата на императора е неизбежна и че съпротивата ти е безсмислена.
	Той затвори очи и отново се опита да почерпи сила от спомена за това как адар Кори’нх бе осъществил неочакваната си атака срещу хидрогските бойни кълба на Кронха 3.
	— Единственото безсмислено нещо — прошепна едва чуто — ще е да се предам.


>	42.
>	Губернаторът на Добро Удру’х

	Без никакво предизвестие в небето над Добро се появи боен лайнер. Комуникационните системи и орбиталните аларми в илдирийското селище близо до разплодителния лагер се задействаха. Веднага щом от кораба пристигна първото съобщение, губернаторът разбра, че това не е обикновена мисия на Слънчевия флот.
	В командното ядро на лайнера стоеше дългурестият Тор’х.
	— Чичо, идвам по повеля на император Руса’х, за да отпразнуваме твоето присъединяване към нашата кауза срещу лъжливия маг-император.
	Удру’х скръсти ръце на гърдите си — това бе единствената му реакция. Опитваше се да намери подходящите думи, докато се ориентира в тази странна ситуация. Знаеше за размириците на Хирилка, макар да не разбираше смисъла им. Кауза срещу лъжливия маг-император? Всеобщо въстание?
	Реши засега да говори завоалирано, докато не си изясни ситуацията.
	— Винаги си добре дошъл, Тор’х…
	— Бъди така добър да ме наричаш престолонаследник!
	Удру’х склони леко глава и пропусна да посочи, че Тор’х е лишен от тази титла.
	— Както желаеш. — Младият мъж бе израсъл в лукс и нямаше никакъв опит в политическите интриги, тайните планове и заговорите. Губернаторът беше сигурен, че няма да му е особено трудно да манипулира племенника си. Но пък Тор’х командваше увисналия в небето могъщ боен кораб.
	— Но защо идваш тук с боен лайнер и заплашваш цялата колония?
	— Не заплашвам никого… засега. Надявам се да успея да те убедя, без да прибягвам до насилие.
	— Чудесно, ето че имаме обща цел. — Губернаторът на Добро награди племенника си с добронамерена усмивка. — Ако наистина си решил да ме убедиш да се присъединя към бунта, не бива да криеш истинския му смисъл, нито да ме лъжеш.
	Младият мъж отвърна с рязък глас:
	— Джора’х е този, който лъже, както и магът-император Сайрок’х преди него. Тизмът е объркан и разпокъсан, но Руса’х е успял да види верния път. Той ще поведе илдирийския народ към Източника на светлината.
	— Така твърдиш ти. — Удру’х говореше хладно и скептично, но все пак се стараеше да не влиза в конфронтация. — Даваш ли си сметка, че едно от седемте слънца е изложено на риск? Дурис-Б се е превърнало в бойно поле на хидрогите и фероуите и без съмнение скоро ще бъде унищожено.
	Тор’х очевидно не го знаеше, но почти успя да прикрие изненадата си.
	— Това е поредното доказателство, че Източникът на светлина се е обърнал срещу баща ми. Той трябва да се откаже от властта. Император Руса’х може да върне илдирийците на истинския път.
	Престолонаследникът Даро’х — братът на Тор’х — стоеше до Удру’х, лицето му бе пребледняло от тревога. Следеше разговора, без да се намесва, учеше се от поведението на губернатора. Сапфирените му очи прескачаха от лицето на губернатора към надменното лице на Тор’х на екрана.
	От мига, когато Даро’х бе пристигнал на тази планета, бе видял разплодителните лагери и бе научил за тайния дълговременен план за спасяването на илдирийската раса, той се опитваше да го разбере и да го приеме. Това, което влошаваше още повече нещата за Удру’х, бе, че магът-император открито подлагаше на съмнение методите, които се прилагаха на Добро. Въпреки всичко младият престолонаследник полагаше огромни усилия да запомни всички подробности и същевременно да изпълнява задълженията си.
	За съжаление не бе подготвен за толкова невероятно положение като това в момента. Също и Удру’х — но ако и той не можеше да се справи, никой от двамата нямаше да оцелее.
	— Досещам се защо Руса’х смята, че бих могъл да се присъединя към неговата борба. Не е тайна, че не одобрявам много от решенията на Джора’х. Той нарушава отдавна изградени традиции за собствено удобство и таи недоволство срещу моята работа тук, на Добро.
	— Още един симптом за разлагането на неговата империя.
	— Може и да е така, племеннико, но все още не си ме убедил, че трябва да се присъединя към вашия бунт. Докъде се е разпространил бунтът на Руса’х?
	— Хирилка е изцяло под негова власт, както и четиридесет и шест бойни лайнера. Самият адар е наш пленник. Вероятно Дзелурия вече също е на наша страна и губернаторът е склонил глава доброволно. — Тор’х се наведе към екрана. — Императорът ме прати тук, за да ти предложа да направиш същото. Подобен съюз ще е от огромна полза и за двама ви.
	— Съюзът трябва да е доброволен — отвърна Удру’х, преструваше се, че не долавя скритата заплаха. — Ако откажа, император Руса’х ще ме принуди ли да го приема?
	— Не можем да те принуждаваме, чичо, заради кръвното ни родство. Дори и с целия шайинг на Хирилка. — Тор’х се засмя гневно. — Но от друга страна, ние с теб имаме толкова общи възгледи…
	Губернаторът на Добро кимна — знаеше, че бойният лайнер с лекота може да унищожи колонията и разплодителния лагер.
	— Щом трябва, готов съм да те изслушам. Дай ми доказателства за грешките и престъпленията на Джора’х и ми кажи кое Руса’х ще направи по различен начин.
	Младият Даро’х погледна наставника си ужасено.
	— Какво правиш? Не можем да се предадем…
	Удру’х отговори така, че да го чуят и двамата:
	— Не бива да се взема решение, без да си събрал цялата възможна информация. — Обърна се към екрана. — Престолонаследник, преди да започнем, ще те помоля да скриеш всички тези оръжия и да се върнеш на орбита, където появата ти няма да е толкова предизвикателна. Всички знаем какво можеш да направиш с тези оръжия, но не е необходимо да сплашваш повече хората ми.
	— И защо да отслабвам позициите си? — попита Тор’х.
	Удру’х му се усмихна, сякаш бе дете.
	— Защото веднага щом бойният ти лайнер се оттегли, ще дойда да разговарям с теб очи в очи. Нали това искаш?
	Престолонаследникът също се усмихна.
	— Чудесно.


	Докато корабът се издигаше на орбита и осигуряваше на Добро така желаното, макар и кратко облекчение, Даро’х не спираше да протестира пред Удру’х.
	— Нали видя кораба, Даро’х. Знаем, че Руса’х се е опитал да убие мага-император и че е убил престолонаследника Пери’х. Ако губернаторът на Хирилка е пленил цяла манипула и вече атакува Дзелурия, съмнявам се, че ще се поколебае да направи същото и тук. Трябваше да спечеля време. Трябва да изиграем картите си внимателно, а единственият ни шанс е като преговаряме и се бавим.
	Младият мъж гледаше объркано, но не можеше да отрече логиката в думите на наставника си.
	След час от лайнера се отдели совалка, за да вземе губернатора на Добро. По време на полета Удру’х мълчеше замислено и внимателно изучаваше лицата на седмината войници с униформи на Слънчевия флот. Как Руса’х бе успял да плени толкова много лайнери? Щом адар Зан’нх бе пленник, дали и той бе склонил да мине на страната на Руса’х?
	Отчаяно се опитваше да изгради някаква стратегия за действие. Съмняваше се, че бунтът ще успее, но докато губернаторът на Хирилка притежаваше такава сила, не биваше да му се опълчва открито. По-добре бе да изчака и да види какво ще му предложат бунтовниците.
	Вкопчил се в обстоятелството, което Тор’х неволно бе разкрил — че сътрудничеството му не може да бъде получено със сила, — Удру’х слезе от совалката и изпъна куртката си. Не си падаше особено по церемонии, но знаеше, че за разлика от него, Тор’х обича помпозността. Още войници го заобиколиха и го поведоха към командното ядро. Там, на подиума, запазен за адара, се бе разположил Тор’х.
	Удру’х се приближи безгрижно към него.
	— Бунтът срещу империята не ми се струва особено мъдър начин на действие. Може би ще е по-добре да ми обясниш причините.
	Тор’х разказа бързо и задъхано как Руса’х бил споходен от видение по време на своя подтизмен сън.
	— Ние не се бунтуваме срещу Илдирийската империя — само срещу мага-император, чието водачество е дълбоко погрешно.
	— Твоят баща.
	— Знаеш, че той е слаб. Руса’х ще е по-добър владетел.
	Удру’х сви рамене.
	— Може и да е така, но каквито и грешки да допуска, Джора’х е пълноправният маг-император.
	— Така ли? — Престолонаследникът извади колода диамантенофилмови документи, на които бяха отпечатани научни резултати. — Предишният маг-император умря внезапно и неочаквано в разгара на тази криза. Успяхме да се сдобием с анализ от клетъчното изследване на трупа му. Според него магът-император е издъхнал от голяма доза отрова. Веднага след това Джора’х побързва да се качи на престола.
	Удру’х хвърли поглед на документите, докато Тор’х продължаваше:
	— Броени секунди след смъртта на Сайрок’х неговият верен телохранител Брон’н е бил намерен мъртъв, пронизан в сърцето със собственото си кристално копие. Джора’х е единственият, който по това време е бил с него. Можеш сам да си направиш изводите.
	Дори сега губернаторът на Добро не бе склонен да повярва.
	— Но това е… невероятно. Да не искаш да кажеш, че Джора’х е убил баща ни, за да стане маг-император?
	Тор’х кимна към документите.
	— Така сочат доказателствата. Хирилка и Дзелурия вече преминаха на наша страна, бихме искали Добро да ги последва. Това е революция, защото Руса’х е видял истината. Властта на Джора’х е корумпирана из основи. Ето защо той не е в състояние да разчита правилно тизма.
	Удру’х скръсти ръце на гърдите си.
	— Но как мога да съм сигурен, че виденията на Руса’х не са халюцинации, породени от нараняванията му? Това обяснение изглежда много по-достоверно.
	Тор’х вече губеше търпение. Войниците от Слънчевия флот гледаха навъсено губернатора. Удру’х знаеше, че са готови да го убият, ако сметнат, че наследникът му Даро’х може да се окаже по-лесна плячка.
	Все пак Тор’х реши да продължи увещанията:
	— Император Руса’х предполагаше, че може да зададеш този въпрос. Ето защо ми осигури доказателство, за да демонстрирам, че той знае как да следва душевните нишки до мъдростта на Източника на светлина.
	— Няма да ме убедите с евтини трикове.
	— Докато е бил в подтизмен сън, Руса’х е узнал много неща.
	— Гласът на Тор’х стана странен и загадъчен и по гърба на Удру’х полазиха тръпки. — Той знае тайните, които пазиш, Удру’х. Една зелена жрица… любовница на баща ми. Фалшивият маг-император я смята за мъртва и вече я е отписал — но ти знаеш, че е жива. И я криеш.
	Удру’х имаше чувството, че са го пронизали с ледено копие.
	— Как е разбрал?
	— По същия начин, по който е получил всички останали прозрения. Не подлагай думите му на съмнение.
	Удру’х се опитваше да спечели още време.
	— Тор’х, очакваш от мен да предам всичко, в което съм вярвал през целия си живот. Ако Руса’х наистина иска да се присъединя към него доброволно, без да ми бъде оказван натиск, трябва да ми дадеш време да обмисля това, което ми каза, за да мога да взема решение.
	— Отговорът е ясен. Защо се колебаеш?
	Удру’х пристъпи към Тор’х.
	— Може да е ясен за _теб,_ но както ми припомни няколко пъти, ние останалите не виждаме истината толкова добре. — Гласът му стана хаплив. — Искаш от мен да се присъединя доброволно, а същевременно се появяваш тук с боен лайнер, за да си осигуриш победата. След като ти самият не си уверен в силата на твоето „доказателство“, логично е и аз да храня известни съмнения.
	Тор’х бе очевидно недоволен от посоката, в която поемаше разговорът.
	— Дойдох с лайнера, за да ме изслушаш по-внимателно.
	Удру’х си спомни, че доскоро престолонаследникът бе разглезено момче, което обичаше сладкия живот на Хирилка.
	— Никой мой племенник не се нуждае от заплахи, когато иска да го изслушам. Пък и вече го направих. Сега ме остави да помисля върху това, което ми каза.
	— Времето ни е ограничено. — Тор’х се наведе напред, сякаш се опитваше да сплаши губернатора. — Защо просто да не те взема за заложник? Мога с лекота да покоря малката ти колония.
	Удру’х — усещаше как в него се надига раздразнение — махна с ръка към пулта за управление.
	— Нищо не ти пречи да атакуваш и да разрушиш Добро. Лесно можеш да подчиниш населението, да прекършиш волята му. Но за разлика от повечето колонии, моето селище е пълно с мелези и човешки пленници. Руса’х никога не би могъл да контролира подобно население с шайинг или с тизма. За това съм ви нужен аз.
	Тор’х се намръщи. Нямаше с какво да възрази на Удру’х.
	— И какво предлагаш? Наредиха ми да те убедя на всяка цена. Нямам намерение да разочаровам императора.
	Удру’х втренчи поглед в племенника си; обмисляше трескаво всички възможности. Преговорите щяха да са трудни.
	— Ето как ще го направим. Остави ме да обмисля предложението ти и последствията, в случай, че откажа. След десет дни ще се явя на Хирилка и доброволно ще съобщя отговора си.
	— Десет дни са неприемлив срок.
	— Няма да позволя да се отнасяш с мен като с последен боклук! — кипна Удру’х. — Искаш ли сътрудничеството ми, или не? След като ми осигуриш достатъчно време, за да обмисля чутото, ще разговарям лично с Руса’х — но само след определения срок.
	— Няма да дойдеш. — Тор’х се намръщи. — Това е номер.
	— Давам ти думата си, престолонаследнико. Аз съм син на мага-император! Би трябвало да усетиш, ако се опитвам да те излъжа! — Удру’х се беше изправил, гледаше строго. — Или не можеш, защото вече не си в досег със същата тизм-мрежа? Колко жалко.
	Без да има представа за обхвата и силата на новата мрежа, към която принадлежеше и Тор’х, Удру’х съсредоточи всичките си мисли и повика на помощ всички познати техники за умствена дисциплина. През изминалата година се бе научил да замаскира мислите и спомените си всеки път, когато се изправяше пред Джора’х: точно така бе успял да прикрие своите тайни и най-вече тази за Нира.
	— Пет дни — упорстваше Тор’х. — Разполагаш с пет дни. И трябва да се явиш на Хирилка — инак ще дойда и ще разруша Добро.
	Удру’х се опита да запази непроницаемо изражение. Най-сетне Тор’х отмести пронизващия си поглед от лицето му.
	— Да, усещам, че казваш истината. Щом трябва да отстъпя, за да се сдобием с Добро, съгласен съм. Надявам се, че императорът ще се съгласи с мен.
	Пазачите изглеждаха разочаровани, когато Тор’х им нареди да придружат Удру’х до совалката.
	— Гледай да изпълниш обещанието си, чичо — рече на прощаване. — Ако ни предадеш, ще се върнем с бойните лайнери — и няма да преговаряме.
	— Ще дойда на Хирилка точно както казах. — Лицето на Удру’х продължаваше да е безстрастно, но умът му работеше трескаво: търсеше изход от клопката, в която сам се беше напъхал.


>	43.
>	Осира’х

	От няколко дни най-голямата дъщеря на мага-император се грижеше за изплашената и развълнувана Осира’х в Призматичния дворец. Трите котки на Язра’х кръжаха около тях, докато сестрите крачеха из града. Всичко удивяваше момичето, което досега не бе виждало нищо друго, освен сухите хълмове и плата на Добро — ако не се брояха, разбира се, пробудените спомени на майка му. Блъскащият по всички сетива водовъртеж от звуци, ухания, вкусове и цветове на Миджистра караше Осира’х да се оглежда замаяно. Извисяващите се величествени сгради й даваха нова представа за могъществото на Илдирийската империя и пример за това, за което й предстоеше да се сражава, да изпълни своето предначертание… макар да знаеше, че сред седемте слънца има много мрачни и злокобни кътчета.
	Преди четири дни крал Питър и кралица Естара бяха отпътували, без да научат за битката между хидроги и фероуи край Дурис-Б. Язра’х бе горда, че магът-император бе попречил на хората да открият някои от тревожните тайни на Илдирийската империя.
	Осира’х си спомни за пленената си майка и за всички останали роби на Добро и каза:
	— Много ни бива да пазим тайните си от хората, нали?
	Мускулестата й сестра прие думите й като комплимент.
	— Разполагаме с няколко дни, преди всички да са готови за твоята мисия, после трябва да открием подходяща група хидроги, с която да осъществиш връзка.
	— Видях хиляди да се сражават край Дурис.
	Язра’х отметна назад медночервената си коса.
	— Твоят кораб не би могъл да издържи в подобни условия. Ела да ти покажа сферата, с която ще се спуснеш дълбоко в облаците на газовия гигант.
	Отведе Осира’х при един хангар при новия причудлив съд. Корпусът му бе изработен от прозрачна бронирана сплав. Вътре не беше просторно, но пък и Осира’х бе дребничка.
	— Този кораб ще те защити от налягането, но не и от самите хидроги. Останалото зависи от теб. — Язра’х я потупа по гърба. — На теб разчитаме всички, сестричке. Можеш да направиш неща, които не би могъл никой друг.
	Осира’х не възрази. Огледа прозрачния съд, после докосна обшивката с пръсти.
	— Да. Да, мога.


	Осира’х не пропускаше нито една, дори най-малката подробност и се стараеше да запомни всичко със своя чудесно организиран ум. Трябваше да познава добре Призматичния палат и илдирийците, които очакваха да ги защити. Някои от придворните, между които и Язра’х, забелязваха странната й склонност към продължително мълчание. Осира’х ги наблюдаваше, обмисляше това, на което ставаше свидетел, и съхраняваше информацията.
	За разлика от останалите илдирийци, тя бе родена с огромно бреме на плещите. Губернаторът Удру’х нито за миг не й бе позволявал да отклонява мислите си от очакванията и надеждите, които й възлагаха, нито да забравя, че той вярва в уменията и способностите й за изпълнението на тази задача. И въпреки това веднага щом я бе отвел в Призматичния палат, й бе обърнал гръб и се бе върнал на Добро, за да се подготви, в случай че тя се провали.
	Осира’х прикри разочарованието си и запълни преградите с тухли, изработени от спомените на майка си — как Нира е била затворена в тъмна килия, за да не може зелената й кожа да събира светлина, и как след раждането на дъщеря й Удру’х продължавал да я държи в разплодителните бараки, докато не заченала сина му Род’х, как след това я подложил на серия от хладнокръвно премерени зачевания от други илдирийски касти.
	Майка й помнеше всяко от тези изнасилвания — като нажежени въглени върху кожата. През прозрачния прозорец на споделените спомени и опит момичето също бе станало свидетел на всяка разкъсваща болка, тласък и рана.
	Осира’х лесно можеше да се изпълни с ненавист към губернатора Удру’х, стига само да позволеше на спомените на майка й да я завладеят. Но не забравяше своята мисия и напълно разбираше желанието на Удру’х да спаси своя народ от хидрогите дори с цената на няколко пленени човеци. Много добре помнеше как Удру’х се бе грижил за нея, колко много обич бе проявявал.
	Чувстваше се, сякаш я разкъсват на две…
	Когато баща й я повика в личните си покои, Осира’х застана колебливо на прага. Джора’х пристъпи усмихнато към нея и тя забеляза в държането му спотаено притеснение — странна реакция за император на великата Илдирийска империя.
	— Заповядай. — Джора’х я докосна по рамото. — Чакай, чакай да те погледна… — Осира’х не отговаряше, гледаше менящите се настроения на лицето му. — Приличаш на майка си. Виждам в очите ти Нира.
	Осира’х изведнъж се почувства смутена и объркана. Тук, в покоите на Джора’х, спомените на майка й придобиха нова сила. Въпреки че човекът пред нея й беше баща, в ума си тя виждаше и множество други сцени — нежни любовни ласки в леглото, разговори и съкровени мигове, които караха сърцето й да се топи. Колко различно бе всичко това от разплодителните бараки на Добро — любов вместо примитивно осеменяване, екстаз на мястото на болката и ужаса.
	Но ако Джора’х я беше обичал, защо не я бе спасил от Добро? Защо бе повярвал на лъжите, без да ги подлага на съмнение, без дори да заподозре, че Нира е била отвлечена? Ако наистина бе държал на нея, защо я беше изоставил толкова лесно?
	— Защо мълчиш? — попита Джора’х, докато я водеше навътре в покоите си.
	Осира’х инстинктивно потрепери, макар да знаеше, че в намеренията му не е скрито сексуално желание. Той беше баща й, кастрираният маг-император, а не приятелят и любовникът, когото познаваше Нира. Въпреки това тя непрестанното виждаше от две страни. Трябваше да уравновесява и двата образа, без да разкрива какво и колко знае. Колко странно, от друга страна, че тъкмо благодарение на ужасните експерименти на Удру’х бе създадена тя — единствената надежда на Илдирийската империя. Не, Осира’х не биваше да подведе баща си, не биваше да подведе никого, не биваше да им позволи да узнаят тайната й.
	Преди да успее да му отговори, зърна в ъгъла саксията с фиданката. Очите й блеснаха от радост и изненада и тя пристъпи към нея.
	— Мога ли да я пипна? — И изведнъж си припомни какво бе чувствала Нира, докато бе свързана с телемрежата, с останалите зелени жреци и със световните дървета. Утеха, която сетне й бе отнета за дълго. — Майка ми е била зелена жрица.
	— Разбира се. — Джора’х се усмихна.
	Осира’х протегна крехката си ръка към деликатните листенца. Златистите люспи, покриващи кората на стъбълцето, бяха като искрящи скъпоценни камъни. Тя ги докосна като магьосник, който свири на нежен инструмент.
	Не беше сигурна какво да очаква. Усети леко бодване, сетне разтърсване, което я прониза чак до сърцето. В ума й изникна видение — отчаяната Нира протяга ръце към бодливите шубраци на Добро, докато дланите й се обливат в кръв, и изстрелва мислите си към глухите растения, неспособна да се свърже с мрежата на световната гора.
	Сетне, сякаш в отговор на това, отнякъде се появи друг спомен. Беше денят, когато световните дървета приеха Нира като нов зелен жрец, обгърнаха я с нежната си прегръдка, свързаха се с клетките й, промениха метаболизма на тялото й така, че да стане частица от този огромен и всеобхватен ум.
	О, каква радост бе изпитала, когато вселената се бе разтворила пред нея…
	Момичето бавно отдръпна ръка. Дръвчето сякаш потрепери за миг, но тя не постигна пълна връзка, не и като някой истински зелен жрец. Въпреки това на устните й трепна учудена усмивка.
	— Виждам, че дръвчето те прави щастлива — рече Джора’х. — Ще ми се да направя всичко, което е по силите ми, за да запазя това щастие поне докато… не дойде време да ме напуснеш… А това ще е скоро. Все още очаквам да получа доклад от моите разузнавателни кораби, които пратих да проверят какво става на Хирилка. — Той поклати глава. — Но това няма значение за теб. То е просто още една грижа на империята.
	Тя го чакаше мълчаливо да продължи.
	— Искам да прекарам още време с теб, да те опозная. Ти си моя дъщеря, а аз положих такава тежест на раменете ти. Смятам да обиколим Миджистра, да посетим музеите, да се разходим сред природата.
	— Язра’х вече ми показа всичко това.
	Магът-император се отпусна върху възглавниците.
	— Значи остава най-важното, което мога да направя за теб — за двама ни. Да ти разкажа за майка ти. Нира беше… беше всичко за мен.
	— А сега е мъртва.
	— Да. — Той въздъхна.
	Въпреки че Осира’х вече знаеше всичко за майка си директно от нейните спомени, реши да подложи баща си на изпитание. Искаше да види доколко ще се приближи до истината и го остави да й разкаже всичко — от своята гледна точка.


>	44.
>	Нира

	Макар да избяга от изолирания остров, където я бе оставил губернаторът Удру’х, Нира продължаваше да е сама.
	За разлика от илдирийците обаче, тя не смяташе подобна изолация за нетърпима и ужасяваща. Компанията, която бе принудена да търпи през изминалите години, бе много по-кошмарна.
	В безкрайния й поход из безлюдната страна изумрудената й кожа й осигуряваше чрез фотосинтеза всички вещества, от които имаше нужда. Можеше да оцелее — нали бе зелена жрица. Но тишината около нея и вътре в ума й започваше да й тежи. Макар че се бе излекувала много отдавна, главата все още я наболяваше от побоя, който й бяха нанесли пазачите, след като я разделиха с Осира’х — дъщеря й, нейната принцеса.
	На този обширен и пуст континент сякаш нямаше никого. Добро бе изключително рядко заселен свят. Може би, за да няма излишни свидетели на ужасната разплодителна програма? Треви и тръстики шепнеха в тишината около нея, разговаряха с листа, цветя и стебла, но тя не можеше да разбере езика им. За разлика от езика на световните дървета на любимия й Терок…
	От всичко най-много тъгуваше за Джора’х, своя възлюбен от сияещия великолепен Призматичен палат. Но той дори не знаеше, че тя е жива. Чудеше се дали не я е забравил — нали още като престолонаследник бе имал десетки, стотици любовници. При последното си посещение на изолирания остров губернаторът на Добро й бе казал, че дебелият стар интригант е мъртъв и че Джора’х е заел мястото му. Сега Джора’х бе маг-императорът.
	„Ако искаше, досега щеше да дойде да ме вземе“.
	След като преплава морето, Нира остави импровизирания сал на брега и тръгна пеша през южния континент. Въпреки охлузените си крака и изморените си мускули се насилваше да върви през дъжд, вятър и слънчев пек. Нямаше карта, нито знаеше накъде е тръгнала, но се стараеше да върви на север.
	Страховете и целта й бяха сходни: там, на север, далече, бяха разплодителните лагери на Добро, в които се намираха другите човешки затворници. Цялата се разтреперваше при мисълта, че трябва да отиде там, но в илдирийското селище, единственото обитаемо място на Добро, бяха корабите, които можеха да я измъкнат оттук. Нея и Осира’х.
	Не можеше да се крие вечно — все някога трябваше да направи опит да се измъкне… да си иде у дома. В световната гора.
	Губернаторът я бе държал в плен, за да може да я използва като разменна монета срещу Джора’х. Тя не искаше да е негова пионка — нито чрез нея да бъде заплашван Джора’х. Предпочиташе да умре тук, вместо да позволи това да се случи.
	Още от малка Нира се бе научила да общува със световните дървета. Беше им чела легенди, бе им разказвала историята на човечеството. По-късно, когато я избраха да стане жрица, гората я прие, промени я, осигури й достъп до една нова вселена от мисли и усещания. А дърветата не спираха да й говорят. Всеки път, когато докосваше люспестото стъбълце дори на най-малкото дръвче, тя можеше да се свърже чрез телемрежата и да взаимодейства с цялата гора. Когато пристигнаха на Илдира, двете със старата Отема носеха засадени в саксии фиданки, за да поддържат контакта със световната гора — същите, които по-късно бяха унищожени от телохранителите на злия маг-император. Тогава убиха и Отема, без дори дай дадат възможност да прехвърли спомените си в дръвчетата, а с Нира постъпиха жестоко… и я доведоха тук, далече от световните дървета.
	Тя стисна някакъв съсухрен бурен, дебел колкото китката й. Ала колкото и да се мъчеше, не долови нищо от растението, нямаше и ехо в душата й от необятния ум на световната гора.
	Дали тези растения наистина бяха неми, или увреденият й ум не бе в състояние да се свърже с тях?
	Пусна рязко стеблото, сякаш я беше опарило. Последната мисъл я накара да потрепери. Заради раните — или заради ужасните преживявания в лагера? Все някъде на тази планета трябваше да намери растение, с което да установи контакт.
	Преди илдирийските телохранители да я подгонят, бе успяла да предаде знанията и спомените си на Осира’х. Момичето вече знаеше какви са плановете на губернатора Удру’х за самото него и как подло бе излъгал той за Нира и останалите разплодителни роби. Осира’х знаеше всичко… и майка й можеше само да се надява, че ще успее по някакъв начин да използва тези знания.
	Седна да си отдъхне в сянката на една висока червеникава скала и опря голия си гръб на топлия камък. Докъдето й стигаше погледът, виждаше само шубраци и тръстики. Никакви дървета. А колко добре щеше дай подейства гледката на висока зелена гора — на каквато и да било гора. Дори и да не можеше да общува с нея.
	Затвори очи и остави на мислите си да се носят, да се издигат към откритото небе. Събра цялата си психична енергия и прати беззвучен вик към пространството. Опита се да го насочи към дъщеря си. Осира’х трябваше да е някъде там и вече би трябвало да е чула призивите на майка си. Нейната принцеса можеше да е близо до разплодителния лагер — или на другия край на планетата. Само веднъж, в онази изпълнена със страхове нощ, Нира бе успяла да се свърже с дъщеря си, но дори този почти мимолетен контакт се бе оказал достатъчен, за да й прехвърли цял един живот от спомени и желания.
	Но бруталните пазачи едва не я бяха убили. Макар да се бе възстановила, Нира все още страдаше от ужасно главоболие, пулсиращи болки в слепоочията… а сега установи и че не е в състояние да осъществи дори най-слаба връзка с дъщеря си. Или Осира’х бе твърде далече, или Нира бе лишена от тази способност.
	Може би дъщеря й я смяташе за мъртва, което всъщност правеше задачата й още по-трудна, дори невъзможна.
	Вятърът се усили и тръстиките зашумяха, сякаш й се присмиваха.
	Преди години, когато я бяха пратили с останалите затворници да гасят бушуващ в полето пожар, тя се бе опитала да избяга. Преследвана от тъмничарите си, се бе хвърлила в най-гъстите бодливи храсталаци, мъчеше се да изтръгне със сила телевръзка с което и да било дърво или храст. Викаше ги по всички начини, които знаеше, но не получи отговор… а след това пазачите я отведоха.
	И сега беше същото — никакъв отговор от дърветата, нищо от дъщеря й. Нямаше ли край тази тишина?
	Нира продължи да изпраща невидими сигнали, докато главата не започна да я боли нетърпимо. Спусна се мрак, звездите засияха в черния небосвод. Никакъв отговор на призивите й.
	От Осира’х нямаше и следа.


>	45.
>	Бенето

	Терокската нощ бе тиха, но изпълнена с гласове от гората. Поради двойната си натура, умът на Бенето можеше да се смесва и да става едно цяло със световните дървета, или да се отдръпва и да бъде самостоятелен. Всъщност Бенето не бе нито едното, нито другото — оставаше затворен някъде по средата.
	Дървесният голем седеше сам в пръстена от пет догарящи дънера, стърчащи като храм на ранената гора. Блещукащи фенери святкаха като ярки очи откъм възстановените селища, където живееха оцелелите терокци. Импровизираните домове бяха пълни със светлина, топлина и удобства благодарение на скитниците, които бяха помогнали за тяхното издигане. Фосфоресциращи нощни насекоми се носеха из въздуха и оставяха зад себе си синкави сияещи дири, сякаш бяха падащи звезди.
	Сарейн се приближи безшумно откъм сенките. Той я усети и същевременно си даде сметка, че тя е изгубила всички свои естествени чувства за световната гора. Сарейн не носеше фенер не защото се опитваше да се промъкне незабелязано, а за да не забележи някой, че идва при него.
	— Бенето, трябва да говоря с теб. Трябва да разбера нещо.
	— Да, Сарейн. Сигурно.
	От няколко дни бе заобиколен от бивши приятели и учудени доброжелатели. Сега, когато им бе предал призива на световната гора и им беше казал да разпръснат фиданките колкото се може по-надалече, изтощените хора работеха още по-усилено, а много зелени жреци бяха предложили да разнесат фиданки до други колонии на Ханзата. И всички гледаха с опасение небето — страх ги беше хидрогите да не се завърнат.
	Сарейн бе обещала да помогне, като повика корабите на Ханзата — това бе нейно задължение и тя знаеше как може да се направи, — но продължаваше да страни от него. Сякаш нямаше никакво желание да повярва във фантастичната му история и нямаше никакво доверие на дървесното подобие на брат си. От друга страна, беше прекарала твърде много време на Земята, сред бизнесмени и учени, и бе учила, вместо да приема.
	А сега най-сетне стоеше пред него, готова да задава въпроси. Той усещаше, че Сарейн се разкъсва между два свята: родена на Терок, тя мечтаеше да е на Земята, ала въпреки това се бе завърнала в опустошената си родина, както й повеляваше дългът.
	С чворестите си очи той я виждаше съвсем ясно въпреки мрака. От последния път, когато се бяха срещали, малко преди тя да замине за Земята, лицето й се бе издължило, бе станало по-сурово. Отговорността и напрежението оказваха влияние, за разлика от благотворното въздействие, което имаха световните дървета на Терок. Бенето се запита дали понякога тя не съжалява за избрания път, за решението да прекъсне връзката със своята раса. Може би сама не осъзнаваше какво бреме носи на плещите си.
	Тя го погледна и той видя уплахата в очите й.
	— Какво си ти? Наистина.
	— А ти какво виждаш?
	— Виждам нещо, което прилича на брат ми, когото вече оплакахме. С него изгубихме и Рейналд. Защо се върна?
	Докато се надигаше, крайниците му изскърцаха.
	— Аз съм син на Терок. Световната гора, която толкова много обичах приживе, ме избра, повика ме и ме създаде такъв, за да мога да съм ясният глас на верданите и, ако е необходимо, военачалник в нашата война. — Бенето пристъпи към нея. — Сарейн, лесно е да се обясни причината за моето завръщане. Не и за твоето обаче. Ти дойде на Терок, но световната гора долавя чувствата ти. Знаем, че дълбоко в сърцето си не желаеш да си тук. Аз и световната гора го усещаме в душата ти.
	Сарейн бе ядосана и объркана. Скръсти ръце на гърдите си и отсече:
	— Върнах се на Терок, защото сметнах, че е правилно. Аз съм най-голямото оцеляло дете от управляващата фамилия. Отговорността го налага.
	— Само че не вярваш в това.
	Тя повдигна вежди.
	— Аха. Сигурно ти смяташ да поемеш водачеството тук.
	— Нямам никакъв интерес към това. — Бенето млъкна, после добави: — Също като теб.
	Сарейн се нацупи, но и двамата знаеха, че само се преструва.
	— Какво искаш да кажеш?
	— Ти знаеш, че мястото ти не е тук. Сърцето и умът ти лежат другаде. Винаги е било така.
	— Обсъждала съм задълженията си надълго и нашироко с председателя Венцеслас.
	— Народът на Терок заслужава някой, чиито корени лежат в тукашните недра. Ти, Сарейн, си листо, носено от вятъра, а не закотвено дърво.
	Сестра му отмести очи.
	— Но… нима не бива да помагам на своите сънародници?
	Бенето положи покритата си с кора ръка на рамото й.
	— Сарейн, не искам да те обидя. Ти си нашият посланик на Земята. Със сигурност ще помогнеш много повече на Терок, ако се върнеш там. Тук не е за теб.
	Дишането й се учести. Бенето усещаше, че всеки миг ще се разплаче.
	— Но… виж какво направиха хидрогите с Терок. И тези фероуи! Нашите сънародници се нуждаят от защита.
	— Хидрогите ще се върнат и ти не можеш да направиш нищо, за да ги спреш. Затова пък ще ни помогнеш в разпръсването на фиданките с кораби на различни светове. Започни от колониите на Ханзата. — Бенето й се усмихна с дървените си зъби. — Не се тревожи, Сарейн. Преди повече от година бе пратен зов отвъд пределите на Спиралния ръкав — още когато хидрогите унищожаваха първите световни дървета на Гарванов пристан. Много преди хидрогите да открият Терок, насам потеглиха подкрепления, прекосяват с максимална скорост безмерни разстояния. — Той извърна главата си към нея. — Следващия път, ако успеем да задържим врага достатъчно дълго, гората няма да се сражава сама. Съюзниците идат.


>	46.
>	Базил Венцеслас

	Миризмата на лекарства и бръмченето на диагностичната апаратура винаги му действаха изнервящо. Той ненавиждаше тези редовни подмладяващи процедури, но осъзнаваше необходимостта от потапянето в гериатричните вани, обогатени със свободни радикали, и филтрацията на токсини в тъканите и кръвоносните му съдове. Малцина можеха да си позволят подобни извънредни мерки, за да съхранят младостта и жизнеността си, но Базил бе човек с много отговорности, живеещ под постоянно напрежение, и за него бе изключително важно да запази работоспособността си.
	Лекарите следяха състоянието му с безкрайна педантичност и веднага премахваха всяка аномалия. Базил знаеше, че друга възможност няма. Не би допуснал дори да излезе кротко в пенсия — като Морийн Фицпатрик. Не беше готов за това… пък и нямаше кой да го замести.
	Макар че досега не го бе разочаровал с нищо, Елдред Каин не бе успял и да го изненада. Да, Каин познаваше отлично законите на Ханзата, разбираше от политика и бе запознат със строежа и силните и слаби страни на Земните въоръжени сили. Но дали това бе достатъчно? Възможно ли бе тихият блед и хитър заместник да стане следващият председател?
	Докато лекарите се грижеха за Базил, инжектираха му витамини и покриваха кожата му с овлажняващ филм, той вдигна глава — в помещението влезе неговият помощник Франц Пелидор. Пелидор беше с късо подстригана руса коса, квадратна брадичка и нос, прекалено перфектен, за да е нещо друго, освен дело на козметичната хирургия. Широкоплещест и мускулест, той обикновено носеше тесни костюми, за да подчертае телосложението си.
	— Зная, че тези процедури са необходими, но мразя загубата на ценно време — каза Базил вместо поздрав. — Ще ми се докторите най-после да осъзнаят какво означава това за мен. Чакат ме толкова много важни дела…
	Лаборантите го погледнаха объркано, но не казаха нищо. Вместо тях се обади Пелидор:
	— Едва ли е толкова важно, като процедурите, господин председател.
	— Нима придавам прекомерно значение на собствената си важност?
	— Господин председател, никой не подлага на съмнение вашата значимост — поде Пелидор над проснатия на масата Базил. — Между другото, нося доклада, който поискахте. Нашата модулна небесна мина на Кронха 3 продължава да произвежда значителни количества космическо гориво въпреки скорошните териториални противоречия с илдирийците. Съливан Голд ни увери, че продължават да работят, без да намаляват темпото. Двете групи се стараят да са далече една от друга.
	— След последната ми визита при мага-император Джора’х не съм сигурен дали илдирийците имат какво да ни предложат за момента. — Въпреки че императорът не бе казал нищо, Базил почти веднага бе доловил, че империята си има сериозни вътрешни проблеми. — Независимо от това трябва да ги запазим като наши съюзници. Ханзата със сигурност не може да си позволи още един граничен конфликт.
	Изтегнат върху масата, Базил прегледа доклада на Пелидор, като обърна специално внимание на производителността и темповете за доставка. Надяваше се, че скъпо струващата инсталация ще издържи достатъчно дълго, за да се изплати. Засега изглеждаше добра инвестиция, но хидрогите можеха да се върнат по всяко време и без предупреждение. Съливан Голд поне имаше на борда зелен жрец и щеше да узнае незабавно, ако хидрогите заплашеха небесната мина.
	Трепна, когато лекарят му забоде поредната игла. Пелидор изчака да види дали председателят ще се тросне, или ще се престори, че не обръща внимание на болката.
	Базил се съсредоточи върху работата си — премисляше безброй проблеми и възможните им решения. Мисълта за зеления жрец на небесната мина само му напомни колко много други бяха напуснали службата си при Ханзата и се бяха върнали на полуразрушения си свят. Може би беше допуснал грешка, като не бе пратил Земните въоръжени сили да помогнат за възстановяването му. Скитниците го бяха направили и сега терокците им бяха задължени. Ядосваше се на пропуснатата възможност.
	Въздъхна.
	— Скитниците и терокците са толкова ограничени. От седем години в целия Спирален ръкав цари бъркотия и дори за мен става все по-трудно да управлявам Ханзата без ефикасни методи за комуникация. Дано поне Сарейн се върне при нас.
	За миг сякаш я видя пред очите си — красивата интелигентна и амбициозна Сарейн. Дали заради лекарствата, или по някаква друга причина, но изпита тъга по нея. Беше я пратил на Терок с инструкции да си проправи път до управлението и да се предложи за следващата майка. Досега не бе признавал пред себе си колко му липсва младото й тяло… и още повече — несекващата топлина на безкомпромисната й решителност. Никога досега не бе осъзнавал колко много енергия черпи от присъствието й.
	Опита се да седне, но лекарите се струпаха около него като развълнувани квачки.
	— Имате още час, господин председател. Ако спрем сега, ще изгубим всичко, което постигнахме.
	Той стисна зъби и пак легна. Сякаш тежестта на цялата вселена лежеше на плещите му.
	— Предизвикателствата ме развеселяват, господин Пелидор. Скитници, хидроги, зелени жреци, кликиски светове, екти, дори крал Питър. Кълна се, няма да им позволя да ме надвият.


>	47.
>	Крал Питър

	Щом първият кораб с нечакани бежанци пристигна от Крена, протоколните чиновници на Ханзата се втурнаха да организират показно посрещане. Дейвлин Лотце, който пилотираше конфискувания на Релекер кораб, се свърза директно с Базил Венцеслас по личен канал. Малко след това председателят потърси крал Питър и му нареди да си сложи официалното многоцветно наметало за предстоящата церемония по посрещането.
	— Проявяваме неочаквана състрадателност, Базил? Или има нещо друго, което трябва да знам?
	— Казвам ти всичко, което трябва да знаеш. — Базил спря пред вратата на кралските покои: придворните помощници помагаха на кралицата да облече красива рокля, обсипана с перли и бисери. — Но новините силно ме разтревожиха. Хидрогите и фероуите активно разрушават слънца, изпепеляват обитаеми планети като Крена. Лотце подозира, че това е само началото. Изглежда, до момента сме имали късмет.
	— Съмнявам се, че бежанците от Крена се смятат за късметлии.
	— Късметлии са, че са живи — отвърна Базил. — Тъй като са спасени от сигурна смърт, ще вметнем в предаването позитивна нотка.
	Междувременно неуморните екипи издигаха облицована с ярко сукно трибуна — бе готова, когато корабът на Лотце кацна в Дворцовия квартал. Така и не им остана време да съберат достатъчно голяма тълпа посрещачи, но придворните чиновници и неизменно присъстващите представители на медиите хукнаха към местата си, за да гледат как кралят и кралицата ще посрещнат тези храбри бежанци от разрушената от хидрогите звездна система.
	Кралската гвардия вече бе строена. Базил също бе тук, придружен от Елдред Каин и четирима висши чиновници от Ханзата. „Защо не са довели и принц Даниъл? — зачуди се Питър. — За да покажат какво голямо и щастливо семейство сме“.
	Откакто преди няколко дена се бяха върнали от Илдира, Питър бе забелязал промяна в отношението на председателя — той като че ли ги наблюдаваше още по-внимателно и с прикрита подозрителност. Естара също го бе доловила. Дали Базил не се съмняваше, че е бременна? И двамата се страхуваха от реакцията на председателя, когато узнае за задаващия се наследник.
	От няколко месеца Базил бе станал раздразнителен, дори избухлив, и Питър вече не очакваше от някога хладнокръвния и предпазлив Венцеслас рационално поведение. Базил ненавиждаше всички неочаквани промени.
	Докато се изкачваха на подиума, Питър улови кралицата за ръка. Макар че бе обучаван в дворцовата етикеция от учителското компи ОХ, Питър дължеше маниерите си преди всичко на своята неуморна майка — _истинската_ си майка, Рита Агуера.
	При мисълта за майка си, която не бе изоставила на произвола своите момчета въпреки недоимъка, в който бе живяла, Питър изпита дълбока печал. Погледна Естара и очите му запариха. Така и не бе имал възможността да представи кралицата на майка си. За да прикрият произхода му, от Ханзата — всъщност самият Базил — бяха организирали унищожаването на техния жилищен комплекс, при което бяха загинали майка му и братята му. Един ден Базил щеше да си плати за това.
	Въпреки че в сърцето му бушуваше ураган от чувства, кралят се стараеше да не показва нищо. Естара го погледна загрижено, когато неволно я стисна за ръката, и той й се усмихна. Никога не би позволил на Базил да разбере какви мисли се въртят в главата му. Знаеше много добре какво може да последва и при най-малкото подозрение. Беше прекалено опасно.
	Кралят и кралицата застанаха на подиума тъкмо когато корабът с бежанците се приземи на огромния площад в Дворцовия комплекс. Търговският и военен трафик временно беше спрян, за да се осигури коридор.
	Оркестърът засвири и в същия миг люковете се отвориха и отвътре започнаха да излизат дрипавите колонисти от Крена. Чиновници от нисшия ешелон на Ханзата се втурнаха да ги посрещнат, подаваха им ръце и ги дърпаха настрана, за да осигурят място за следващите.
	Питър стоеше до кралицата, наблюдаваше всичко това, усмихваше се и махаше. И двамата бяха удивени от това колко много хора са били качени на борда на кораба, а както научиха, след няколко дни пристигаше още един кораб. Питър познаваше теснотията от времето, когато бе живял с майка си и братята си. Имаше ясна представа какво са преживели тези хора.
	Бежанците от Крена се струпаха в подножието на трибуната. Небето бе синьо и ясно, грееше слънце и нищо не напомняше за обстоятелствата, при които тези хора бяха живели през последните няколко дни на кораба.
	Двама мъже минаха съвсем близо и Питър неволно чу разговора им.
	— Изобщо не си мислех, че ще се върна толкова скоро на Земята. Изгубих половин година, докато отлетя и започна нов живот на колонията.
	Другият въздъхна.
	— Толкова често се връщам до първото стъпало в живота си, че всеки момент очаквам да видя собствените си следи.
	Председателят се наведе и прошепна в ухото на краля:
	— Ето го и Лотце. Благодари му за спасяването на колонистите и го покани да се присъедини към нас на трибуната.
	Кралят кимна едва забележимо.
	— Дейвлин Лотце, с кралицата бихме желали да ви благодарим за успешно проведената мисия. Макар че нашите думи едва ли могат да се сравнят с благодарността, която изпитват към вас колонистите. Бъдете наш гост на тази почетна церемония.
	Лотце плъзна поглед покрай краля и го спря на председателя Венцеслас.
	— За мен е чест, ваше величество. — Изкачи се безшумно по стъпалата, зае мястото си до председателя и двамата тихо заговориха.
	— Какво стана с пенсионирането, Дейвлин?
	— Всичко беше наред, докато не се появиха хидрогите.
	— А сега ти си рицар в сияещи доспехи за всички тези хора. — Двамата се спогледаха усмихнати. — Какво всъщност очакваш от тях? Рлинда Кет ще докара още една партида до няколко дена.
	Заслушан в разговора им, Елдред Каин се наклони към тях.
	— Помислете за похвалите, които ще получи Ханзата от медиите. Спасени от зъбите на злите хидроги!
	Базил изсумтя презрително:
	— А след като прожекторите угаснат, те ще се превърнат в най-обикновени бежанци.
	— Смятам да изляза в ролята на техен защитник — рече Лотце. — Тези хора са се отказали от всичко, за да се заселят на Крена и да започнат живота си отново. Те не мечтаят да останат на Земята. Ще им намерим друг кликиски свят. Вече имат опит в построяването на колония — не са виновни, че Крена се провали. Няма за какво да се безпокоиш.
	Базил се засмя огорчено.
	— Винаги има за какво да се безпокоя, Дейвлин. А точно сега повече от всякога.


	Същия следобед след церемонията Питър и Естара пожелаха да останат сами и отидоха да поплуват в топлите води на дворцовия делфинов басейн. Кралят знаеше, че шпионите на Ханзата ги следят, но и двамата с Естара се бяха научили да не обръщат внимание на тези неща — ала същевременно да са нащрек.
	Делфините залудуваха около кралската двойка. Понякога кралят и кралицата играеха с тях, в други случаи обръщаха внимание само един на друг. Както беше и сега.
	Питър се взря в кафявите очи на Естара. Погали я, после хвана деликатно оформената й брадичка и повдигна лицето й, за да й се полюбува. Лъскавата й черна коса изглеждаше непромокаема, винаги блестяща и навита на къдрици. Той се наведе и я целуна — и това бе достатъчно, та загриженото й изражение да се стопи.
	— Не знаеш колко много те обичам — каза той.
	— Взе ми думите от устата — отвърна тя.
	Питър съжаляваше, че не може да изпрати мислите си директно в ума й, както знаеха, че прави магът-император Джора’х със своите поданици чрез тизма. Магът-император разполагаше с чудесна, незаменима връзка със сънародниците си, връзка, изключваща необходимостта от тайни, забулена дипломация, измами и кодирани послания…
	Имаше толкова много неща, които Питър жадуваше да каже на Естара открито. Но и двамата трябваше много да внимават. Той я познаваше и разбираше толкова добре, че понякога улавяше цяла гама от чувства и мисли само с един бърз поглед. Винаги под наблюдение, кралят и кралицата бяха усъвършенствали свой собствен език. Но и това не беше достатъчно.
	Той се пресегна под водата и леко докосна корема й с пръсти. Значението на този жест бе съвсем ясно и тя се приближи към него. Делфините плуваха около тях и пляскаха, нетърпеливи да започне играта.
	Питър прибягна до уговорени жестове.
	„Всичко ще е наред“.
	Тя отвърна също с танц на пръстите:
	„Само ако сме внимателни. Много внимателни“.
	Той сниши глас и зашепна:
	— Щом трябва, ще бъдем.


>	48.
>	Генерал Кърт Ланиан

	Само ден след като Дейвлин Лотце докара първата група бежанци, Рлинда Кет се появи в покрайнините на Слънчевата система и веднага излъчи спешно съобщение: настояваше да я пресрещнат на орбитата на Сатурн. Стовари новините върху първия пристигнал разузнавателен кораб на Земните въоръжени сили и още преди пилотите да успеят да изразят недоверието си, им прати запис от разрушението на Релекер.
	Генерал Ланиан отлетя с най-бързия кораб на Земните въоръжени сили и лично пресрещна „Ненаситно любопитство“ на пътя му към Земята. Проведе разговор с Рлинда по обезопасен канал и после се прехвърли на нейния кораб. Когато приключи с прегледа на доклада, единствено горещината на гнева му пречеше в сърцето му да се образува ледена топка.
	— Генерале, няма съмнение, че дрогите са започнали нова фаза от войната срещу Ханзата — каза Рлинда. — Унищожиха Релекер съвсем преднамерено, направо смазаха нещастната колония. Хората там може и да проявиха егоизъм, но са ми по-мили от хидрогите.
	Ланиан не беше склонен да обсъжда случая.
	— Благодаря ви, капитан Кет. Ще събера всички адмирали в околността да обсъдим незабавно въпроса. Веднага ще организираме спасителна експедиция.
	Тя го изгледа учудено, после се разсмя.
	— Генерале, погледнете записа внимателно. По-добре си вземете четки и пликове, ако искате да събирате останките на хората от Релекер. Защото не можете да проведете никаква спасителна операция.
	Ланиан почервеня.
	— Както вече казах, ще обсъдим въпроса с моите адмирали. Можете да продължите към Земята и да разтоварите там пътниците. Дейвлин Лотце организира временен лагер близо до Дворцовия квартал, където ще се погрижат за тях. А останалите въпроси оставете на мен.


	Адмиралите Табегочи и Антеро все още бяха в пределите на Слънчевата система и подготвяха бойните си групи за нови експедиции срещу скитниците. Адмирал Шейла Уилис току-що бе напуснала астероидния пояс и не беше трудно да бъде повикана обратно. Адмирал Костас Еолус се появи в последния момент в заседателната зала на марсианската база, задъхан, след като бе тичал дотук от совалката.
	Ланиан не очакваше други хора.
	— Да започваме. Би трябвало да присъства и адмирал Стромо, но той в момента се връща от Ирека и предполагам, че ще пристигне най-рано утре. Така че ще проведем срещата без него.
	— Не че този домошар може да бъде полезен с нещо — прошепна едва чуто адмирал Питър Табегочи.
	— Няма да позволя подобни коментари по време на заседанието! — тросна се Ланиан.
	— Разбира се, че не, сър.
	Объркан и ядосан, Ланиан закрачи из помещението; изучаваше лицата на колегите си. Зад прозореца се виждаше червеникав скалист пейзаж.
	— Вярно ли е това, което чух? — попита Шейла Уилис. — Че дрогите са сритали още една колония на Ханзата?
	— „Сритали“ е меко казано. Направо е изравнена със земята. — Ланиан им пусна записите от „Ненаситно любопитство“, на които се виждаше как вражеските кълба безмилостно унищожават Релекер. Беше мислил дали да не заглуши отчаяните призиви на губернатор Пекар, сетне реши да ги остави за допълнителен ефект. Докато всички мълчаха потресени, той заговори:
	— Доколкото виждам, няма какво да спасяваме на Релекер.
	— Не трябва ли поне да пратим изследователска група да се порови сред руините? — попита Хаки Антеро. — Може да научим нещо полезно.
	— Съмнявам се, но пък нищо не пречи да го направим. Председателят сигурно ще настоява за това.
	— Някаква представа защо хидрогите са ударили точно Релекер? — попита Антеро. — Защото е близо до Крена? Какво ги е накарало?
	— Какво ги е накарало ли, Хаки? Чакай да видим. — Уилис се намръщи. — През последните няколко месеца ние напъхахме още пет кликиски факела в недрата на хидрогските планети. Това не е ли достатъчна причина да искат да ни отвърнат с нещо подобно?
	— Все още не познаваме добре мотивите им, адмирале — подхвърли предпазливо Ланиан.
	— Това, че хидрогите са чуждоземци, не означава, че са глупаци.
	След новините за Крена и Релекер Ланиан се чувстваше по-безсилен от всякога. В последно време, след като удариха Терок, дрогите бяха погълнати от битката си с фероуите, но Релекер беше нещо съвсем различно — ударът бе точен и премерен.
	— Простете, сър, но все някой нас трябва да го каже — заговори Табегочи. — Сега, след като хидрогите отново насочиха вниманието си към нас, не е ли редно да изтеглим всички кораби, пратени да дирят скитниците? Изглежда, е време да се съсредоточим върху главната цел. Винаги можем да се справим със скитниците.
	— Имам чувството, че скитниците са единственото, с което можем да се справим! — рече със зачервено от гняв лице Ланиан.
	— Така е — съгласи се Антеро. — Корабите, които досега хвърляхме срещу дрогите, не вършеха нищо полезно. Оръжията ни не са ефикасни срещу бойните кълба.
	Генералът отново закрачи из стаята. Всички мълчаха и го чакаха да се овладее.
	— По дяволите! — изригна накрая той. — Мразя да ми се напомня колко безпомощни сме дори да се защитим. Какво всъщност пречи на дрогите да разрушат Земята, както направиха току-що с Релекер? Те знаят, че тук е нашата столица. Нали вече пратиха емисар да убие крал Фредерик. Какво ще стане, ако битката им с фероуите се пренесе в околностите на Слънцето? — Той опря ръце на масата.
	— Нали разполагаме с резервен план, ако нещата опрат до Земята? — попита адмирал Еолус.
	Ланиан бе запознат с плана.
	— О, само на хартия. Като се има предвид, че Земята е най-гъсто заселената планета на Ханзейския съюз, изобщо не съм сигурен, че планът ще свърши работа, освен че ще осигури на няколко милиарда души занимание, докато дрогите ни унищожават. — Той седна тежко на стола.
	Табегочи затропа с пръсти по масата.
	— Щом фероуите не могат да ги спрат, ние нямаме абсолютно никакъв шанс.
	— А новият флот разбивачи? — попита Уилис. — Четох последните доклади. Тези кораби не са ли почти готови?
	— Издадох заповед в корабостроителниците да се работи на три смени — каза Ланиан, — за да ги завършат в максимално съкратени срокове. Трябва да сме готови час по-скоро да ги изстреляме. Въпросът е от първостепенна важност. Това е единственият начин да извадим свестни оръжия срещу бойните кълба. Илдирийците вече доказаха, че новото средство върши работа. Време е да опитаме и ние.
	— Никой от нас не спори за това — рече Антеро. — Бойните компита са последната ни надежда. Веднага щом бъдат завършени разбивачите, можем да започнем с монтажа на роботизирания екипаж.
	Ланиан бе доволен, че най-сетне са измислили какво да правят.
	— Лично ще подбера членовете на човешките екипажи. Следващия път, когато дрогите се покажат тук, ще ги ударим с всичко, с което разполагаме.


>	49.
>	Тасия Тамблин

	След като откара пленниците на Ларо и се върна на Марс, Тасия бе готова отново да се заеме с досадните учебни занятия.
	Срещата с пленените скитници и оскъдните новини за семейството й бяха изострили разочарованието и отчаянието й. Жадуваше да се върне у дома, да види Джес, да подуши миризмата на леда под кората на Плумас. И ако не можеше да има това, поне дай позволяха да се бие срещу дрогите!
	Беше издържала суровата подготовка, а после бе служила така, че да даде най-доброто от себе си. Сега обаче Земните въоръжени сили бяха променили правилата, бяха си избрали нови врагове и Тасия осъзнаваше, че това й дава право да наруши дадената клетва с чиста съвест, да вземе ЕА, да открадне кораб и да избяга, както й бе подшушнал Крим Тайлар. Можеше да напусне Земните въоръжени сили, да си изгори униформата и да заживее отново при клановете.
	Но ако го направеше, зевесетата щяха да обявят, че от самото начало е шпионирала в полза на скитниците. Самодоволният Патрик Фицпатрик III току-виж се надигнал от гроба само за да подхвърли: „Нали ви казвах?“ По-лошо, генерал Ланиан щеше да го използва като повод да продължи следваната линия, да нанася удари и да влоши положението на пленниците на Ларо, които Тасия искаше да защити.
	Какво ли ставаше със скитниците? Къде бяха отишли клановете след разрушаването на Рандеву? Ческа вероятно се опитваше да ги събере, но как би могла да успее, когато корабите на Земните въоръжени сили душеха около всеки аванпост, около всяко селище? Освен няколко слуха, които бе чула от Роберто Кларин, единственият източник за информация си оставаха едностранчивите новини на Голямата гъска, които със сигурност не бяха достоверни.
	Всичко, което искаше, бе да се бие с хидрогите. Защо трябваше да е толкова сложно?
	Генерал Ланиан я повика веднага щом кацна в базата. Тя все още бе облечена с пилотската униформа, не бе успяла нито да се изкъпе, нито да хапне, но в съобщението се казваше, че генералът очаква да я види незабавно. Адютантът му я отведе до кабинета му и тя застана мирно пред бюрото.
	Ланиан вдигна ръбестата си глава и я погледна.
	— Командир Тамблин, трябва да обсъдим един важен въпрос. Досегашната ви кариера е впечатляваща и уменията ви може да са полезни в много насоки.
	— Да, сър — отвърна тя официално. „И без теб го зная“.
	Въпреки това Тасия усещаше топка в стомаха си. Сега, когато плячкосването на скитническите селища от страна на Ханзата бе в пълен ход, Ланиан можеше дай заповяда да разкрие местонахождението на различни инсталации, включително водните мини на семейството й на Плумас. Тя се подготвяше мислено за такава насока на разговора и премисляше възможните отговори. Беше готова да откаже, а после да се хвърли в атака и да обвини генерала, че е забравил за истинските врагове на човечеството. След което вероятно щяха да я изправят пред трибунал.
	Но следващите му думи я изненадаха:
	— Искате ли да си върнете командването?
	Отне й малко време, докато преодолее изненадата си.
	— Разбира се, генерале — веднага щом бъде възможно.
	Той й се усмихна.
	— Предполагам, че предпочитате да се биете срещу хидрогите, вместо да киснете тук?
	Пулсът й се ускори. Дали най-сетне нямаха истинска мисия за нея?
	— С цялото ми уважение, сър, това е работа за ветерани. Бих предпочела нещо друго.
	— След няколко месеца упорен труд новият ни флот от разбивачи е почти готов. Шейсет подсилени кораба ще бъдат оборудвани с бойни компита. Нуждаем се обаче и от опитни офицери, готови да поемат командването на този флот и да организират първата атака срещу хидрогите. Трябва да сте в готовност за преместване веднага щом работата върху корабите приключи.
	Тасия едва си поемаше дъх. Високотехнологичните оръжия, като фрактурни пулсатори и въглеродни разбивачи, не бяха успели да причинят почти никакви повреди и само камикадзетата с екипажи от компита бяха предизвикали значими щети в битката при Оскивъл. Тя бе запозната със строежа на подсилените разбивачи и чакаше с нетърпение да бъдат завършени.
	— Но щом тези кораби ще бъдат оборудвани с екипажи от компита, за какво сме ние?
	Ланиан щракна с пръсти и се облегна назад.
	— По въпрос с такава огромна важност не съм склонен да поверявам всичко на компитата — дори на новите бойни модели. Ето защо настоях във флота да има по няколко души, които да вземат главните решения — група подбрани офицери, които да отговарят за по десетина компита. На теория не би трябвало да имате никаква работа, но ние добре знаем, че не всичко става според предварителните планове, особено по време на бой.
	— Да, сър. Бях свидетелка на това на Юпитер, при Буунов брод и Оскивъл.
	— Та както казах, командире, досегашната ви кариера е впечатляваща. Ако се изключат няколко дребни инцидента, свързани с дисциплината, службата ви е безпогрешна. Вие сте чудесен избор за тази работа.
	Едва не й се зави свят от гордост.
	— Сър, четох как илдирийският адар сразил враговете при Кронха 3 и зная какво представляват новите ни разбивачи. — Тя присви очи. — Искам да сте искрен с мен, генерале. Очаквате от мен да се съглася доброволно на участие в една почти самоубийствена мисия, нали?
	Ланиан махна небрежно с ръка.
	— Разбира се, че има известни рискове, но мисията не е самоубийствена, Тамблин. Разбивачите са снабдени със система за евакуация на човешкия екипаж. Веднага щом бойното компи получи командите си, можете да се прехвърлите в капсулата и да изоставите кораба. Какъв смисъл да оставате там и да гледате фойерверките?
	— Фойерверките… — повтори тя замислено. — Сър, убеден ли сте, че шансовете са на наша страна?
	— Не напълно, но този път поне ги имаме. — Той се наведе над бюрото. — Тамблин, нали мечтаехте да се биете с хидрогите. Ето ви чудесна възможност.
	В края на краищата това беше война. Нищо не можеше да се гарантира.
	— Покажете ми къде и веднага ще се подпиша, сър. Имате първия доброволец.
	Ланиан очевидно беше доволен.
	— Чудесно. Знаех си, че мога да разчитам на вас, Тамблин.
	Тя се досети за недовършената част от изречението: „Въпреки че си скитничка“.
	— Кога тръгвам, генерале?
	— Подготовката ви започва незабавно. Половината от флота е завършена, другата половина ще е готова до трийсет и шест часа. — Ланиан прегледа докладите пред себе си. — След това изстрелваме разбивачите в мига, когато се появят онези копелдаци.


>	50.
>	Джес Тамблин

	Джес се бе върнал при скитащата вентална комета и чакаше доброволците да се присъединят към него. Налегнаха го горчиви спомени.
	На това място, скрити в опашката на кометата, двамата с Ческа бяха преживели съкровени мигове. Тук поне за малко се бяха отдали на мечтите си и на любовта, която споделяха. Щастливи и безгрижни дни, преди вселената да започне да се разпада.
	Сега венталните създания бяха проникнали в душата му, но не можеха да запълнят пустотата, която изпитваше без Ческа.
	Венталите не само не можеха да удовлетворят нуждите му, те дори не ги разбираха. Все пак може би болката в сърцето му бе достатъчно силна, за да осъзнаят, че изпитва тъга, макар да не знаеха какво е любовта.
	Въпреки че Ческа му липсваше страшно много, вътрешният зов го поглъщаше изцяло. Вече имаше задача и възможност да я изпълни. За венталите борбата с хидрогите бе от първостепенно значение и Джес осъзнаваше, че тяхната победа ще спаси не само скитниците, но и всички хора. Трябваше да балансира между желанията и задълженията си и да продължава напред.
	Тази комета бе една от изходните му позиции. Стихийните водни създания бяха проникнали в нейния първичен лед. Макар и далече от стоплящата светлина на слънцето, скитащата комета излъчваше достатъчно енергия и се движеше със собствена сила. Сиянието й по нищо не приличаше на това на звездите.
	Отлично място за сбор на неговите водни носачи.
	Подобно на капчица до голям глобус, неговият кораб се рееше под непокорната комета. Докато чакаше, Джес не спираше да тъгува по всичко, което бе изгубил. Все още се смяташе за член на клана Тамблин, знаеше, че зевесетата са нападнали скитниците, но нямаше никакъв начин да им помогне.
	Въпреки че водните носачи носеха образци от жива вода на борда на корабите си, те не можеха да разговарят един с друг като зелените жреци. От време на време венталите предаваха по някое простичко съобщение, но само по своя воля.
	Ето защо Джес трябваше да се срещне с носачите „очи в очи“. Беше уговорил това събиране преди доста време. Вестта за нападенията на зевесетата продължаваше да се разпространява между станциите и постовете. Бежанци от Рандеву пристигаха на тайните бази, индустриалните и орбитални колонии, но повечето представители на клановете, изглежда, все още бяха разпръснати.
	Джес се нуждаеше от информация от своите водни носачи — най-вече за това къде са били и докъде са стигнали с разпространението на венталите. Някой трябваше да координира действията им.
	Един по един водните носачи започнаха да пристигат. Джес ги остави сами да решат кой кораб ще е най-подходящ за срещата. Макар че не беше близък с никой от тях, усещаше, че срещата ще успокои поне малко тъгата му по човешко общуване.
	Загледа се през извитата стена на корпуса. Водата се превърна в нещо като увеличително стъкло и той видя останалите кораби, хората в тях, припомни си лицата им, изненадата, когато за първи път им разказва странната си история. Всички бяха изплашени, когато Джес ги отведе при засения с вентали океан и им даде образци от водните същества.
	Всички те бяха обикновени търговци, работници или пилоти, изпълняващи различни служби за клановете. Скитниците открай време бяха живели трудно, но пък имаха традиции и връзки и успяваха да си уредят живота въпреки тежките условия. А ето че сега зевесетата ги нападаха.
	Джес си спомни за Ческа и за любовта им. Ако успееше с мисията си, може би щастливите дни щяха да се върнат. Някой ден…
	Плъзна се през прозрачната стена, излезе в космоса и се понесе към най-големия кораб, където щеше да се състои срещата.


	През първия час доброволците един през друг разказваха за разрушаването на Рандеву. Нико Чан Тайлар описа нападението на техния парник. Други водни носачи разполагаха със сходни истории за нови жестокости от страна на зевесетата. Джес се питаше къде ли е Тасия и дали участва в тези атаки…
	Доброволците бяха разгневени.
	— Четири скитнически кораба са изчезнали! Нищо чудно зевесетата да са ги унищожили.
	— Клановете са пръснати. Никой не следи движението на корабите. Нямаме представа за броя на жертвите.
	Друг доброволец имаше предложение:
	— Джес, видяхме какво можеш ти и твоите вентали. Защо не обърнете оръжията си срещу земните сили? Смачкайте няколко дреднаута, за да им покажете, че ние също можем да се бием.
	Доброволците го подкрепиха ентусиазирано.
	Джес стоеше сам в единия край на помещението, кожата и наметалото му бяха покрити с тънък влажен слой. Другите водни носачи се държаха на разстояние от него, след като бяха узнали за скритата в него енергия.
	— Бих могъл да се приближа с моя кораб и да изненадам зевесетата, но не разполагам с оръжия. Мога да ги стресна, но не и да ги нападна. Доколкото разбрах, те са пратили голям отряд кораби, които нанасят светкавични удари, залавят пленници и разрушават базите. Няма начин да пристигна там навреме.
	Един от доброволците — беше изгубил цялото си семейство на Рандеву и бе отчаян и обезверен — каза:
	— Тогава иди на Земята. Кацни право пред щаба на Ханзата и им кажи, че няма да търпим повече тази лудост! От теб ще го разберат най-добре. — Той се подсмихна. — Можеш да подадеш ръка на председателя. Ако това, което казваш, е вярно, ще го халосаш толкова силно, че може да му дойде умът.
	Доброволците се разсмяха, но Джес поклати глава.
	— Венталите няма да го позволят. Не е редно да използвам силата, с която са ме дарили, срещу собствената си раса и подобно действие може да ги ядоса. Те знаят много добре какво може да се случи, ако живителната сила не бъде използвана по предназначение.
	Един от доброволците се намръщи и подвикна:
	— Да не си се отказал от скитниците? Вече не си ли член на клановете? Не можем да седим със скръстени ръце, докато Голямата гъска ни напада.
	Джес се колебаеше — не беше сигурен дали венталите разбират всички нюанси на политическите конфликти между хората.
	— Искам да помогна, но първо трябва да приключа с мисията си да разпространя венталите. Спомнете си: хидрогите са нашите истински врагове. — И щом произнесе тези думи, тялото му се разтресе.
	— Само че май вече не са единствените — огорчено каза Нико. — Как да помагаме на венталите, когато зевесетата рушат домовете ни и отвличат семействата ни?
	Джес остана непреклонен.
	— Ако се откажете, ще продължа сам. Макар че много наши приятели и семейства пострадаха, Земните въоръжени сили не са най-лошият ни враг. Не успеем ли да спрем хидрогите, съществуването на всички цивилизации в Спиралния ръкав ще бъде поставено под въпрос. Хидрогите атакуваха Терок с надеждата да унищожат последните остатъци от верданите и без съмнение пак ще ударят световната гора. Но ние имаме предимство. Хидрогите все още не знаят за завръщането на венталите, другите техни врагове в древната война. Преди да се появят отново на Терок, ние трябва да сме приключили с разнасянето на венталите, за да могат те да подновят съюза си с верданите.
	— Дано успеем, преди зевесетата да ни довършат — подметна някой.
	Нико стисна юмруци.
	— Аз съм скитник и не мога да търпя това. Има ли начин да…
	Джес — долавяше нарастващото напрежение — го прекъсна:
	— Да, има начин да помогнете. Много далечни скитнически постове изобщо нямат представа какво се е случило. Други са се разпръснали след Рандеву и сега се крият. Докато продължавате издирването на изолирани светове за венталите, можете да разпространявате новината. Срещнете се с останалите кланове и родове, отбивайте се в селищата и съобщавайте какво е станало. Така ще изградите комуникационна мрежа.
	Водните носачи все още не изглеждаха удовлетворени.
	— Но щом венталите са толкова могъщи, защо не искат да ни помогнат?
	Джес отново търпеливо почна да разказва за това как хидрогите били прогонени от Голген и че сега венталите охраняват планетата и небесните мини.
	— Всеки скитнически клан, който разполага с машини за преработка и извличане на екти, може да отиде на газовия гигант. Можем да произвеждаме космическо гориво, от което наистина имаме крещяща нужда.
	Идеята, че водните същества са в състояние да овладеят цяла газова планета, очевидно направи дълбоко впечатление на доброволците.
	— В такъв случай да се погрижим това да не е последният газов гигант, завзет от тях.
	Джес имаше нова мисия за Нико Чан Тайлар.
	— Опитай се да откриеш Ческа. Сигурен съм, че е разпратила съобщения и е задействала плана за извънредни ситуации. Помогни й да събере клановете.
	— Ще я открия — обеща Нико. — И доколкото я познавам, тя наистина сигурно вече има план.
	След още час дискусии и обсъждания доброволците разполагаха с достатъчно информация и точни планове. Един по един четиринайсетте кораба напуснаха сияещата комета и се понесоха в различни посоки.
	Колкото до Джес, той възнамеряваше да осъществи отдавна отлаганото посещение на семейните водни мини на Плумас. Да се завърне у дома.


>	51.
>	Ческа Перони

	Все повече черни роботи се пробуждаха зад тях. Докато тичаха по коридора, Ческа и Пърсъл усещаха как стените се тресат — кликиските роботи излизаха от ледената си гробница.
	— Ще ни убият! — крещеше Пърсъл по радиото. — Колко ли са там долу?
	— Не можах да видя нататък в галерията. Може да е цяла армия. — Освен гласовете им радиото предаваше и странен ритмичен шум — езика на роботите. — По-добре да запазим радиомълчание. Мисля, че ни подслушват.
	— Но дали мога да ни разберат?
	— По-важното е дали могат да ни проследят — отвърна тя.
	Най-сетне стигнаха изхода и изхвърчаха на открито.
	Задъхана от преследването в ниска гравитация, Ческа спря и се обърна. Далече зад нея по стените на коридора трепкаха червеникави отблясъци. Мяркаха се зловещи сенки, кошмарни елипсоидни корпуси с плоски глави, святкащи оптични сензори, десетки ръце-убийци. Кликиските роботи изглеждаха лениви, мудни машини, но постепенно набираха скорост и скъсяваха дистанцията. „Как е възможно да се движат толкова бързо?“
	Пърсъл вече тичаше към булдозера. Ческа още не можеше да се съвземе от ужасната сцена на убийството в подземието.
	Стигнаха до булдозера тъкмо когато първите роботи излязоха от тунела. Черните машини се поколебаха: сканираха терена наоколо… или диреха жертвите си. Отзад прииждаха още.
	Пърсъл наруши радиомълчанието:
	— Бързо! Идват!
	Ческа се хвърли към шлюза и затвори капака. Той обаче не поддаваше — трябваше да изпълни серия задължителни програми. Накрая все пак се отвори и двамата с Парсъл се напъхаха в шлюза — нямаше време да минават през него един по един. Добре, че се побраха. Ческа тупна с юмрук по вътрешния люк и задейства програмата.
	Светлините на мониторите изпълняваха някакъв ужасно бавен танц. Херметизацията течеше с мъчителна скорост. Пърсъл ругаеше.
	— Трябваше да отворим вътрешния люк, за Бога! Нали сме със скафандри! — В този момент неудобството от дългото пътуване със скафандри не им се струваше чак толкова досадно.
	През малкото прозорче на външния люк Ческа видя няколко черни машини само на стотина метра от тях. Екзоскелетите им изглеждаха причудливи на фона на черното небе… и тя изведнъж осъзна, че са опръскани с черна засъхнала кръв. Четирите робота започнаха да се катерят по склона към булдозера.
	— Хайде де! — извика тя със стиснати зъби, сякаш инсталацията можеше да я чуе.
	Най-сетне люкът се отвори със свистене. Ческа го изблъска и усети как скафандърът й се свива от изравненото налягане.
	— Давай, Пърсъл! Можеш да караш тази машина по-добре от мен.
	Той се шмугна през отвора и се настани на седалката. Ческа започна да включва енергийните системи, докато той палеше двигателите. Булдозерът изрева и се понесе напред. Инженерът го подкара в широк полукръг.
	Ческа погледна задния монитор. Един робот се приближаваше към тях с обезпокоителна бързина. Вдигна клещовидните си ръце и ги стовари върху задната част на мудната машина. Целият булдозер се разтресе.
	— Ще ни разкъсат като пакет със суха храна — извика Пърсъл.
	Още три робота се скупчиха около задната част на машината и започнаха да я удрят.
	Пърсъл даде газ и веригите изтеглиха булдозера нагоре по склона, през билото и сетне надолу. Чу се пронизителен звук от стържене на метал. Роботите се бяха уловили за булдозера, за да могат да го удрят по-добре.
	Двигателят ревеше, булдозерът набираше скорост. От ауспуха изхвърча огромен облак и покри един от роботите със скреж. Той разтвори клещите си и се пусна. Другите продължаваха да удрят машината. Пърсъл подаде още мощност.
	Ческа долови ново стържене — наподобяваше метален стон — и изведнъж булдозерът подскочи и се понесе напред.
	— Отървахме се!
	— Да, но какво ли изгубихме?
	Булдозерът набираше скорост. Беше тежък и не бе предназначен за надпревара, но все пак се движеше по-бързо от ракоподобните кликиски роботи.
	Ческа вдигна лицевото стъкло на шлема си. Пърсъл последва примера й. По челото му се стичаха едри капки пот.
	На задния монитор се виждаха скупчените роботи. Един държеше голям къс от изолационната обшивка, отпран от задната част на машината. Роботите се бяха навели над него като ловци, оглеждащи плячката си.
	— Какво е това, Пърсъл? Какво са откъснали?
	Той погледна за миг към монитора и възкликна:
	— О, не! Това е изолационният щит на двигателя. Предпазва движещите се части от космическия студ. Кото го проектира. — В гласа му се долавяше нарастваща паника.
	— Ще успеем ли да се приберем в базата?
	Той повдигна рунтавите си вежди.
	— Шегуваш ли се? Дотам е поне един ден път при нормални условия.
	— Тогава докъде ще стигнем без този щит?
	— Съвсем скоро ще разполагаме с точен отговор. Но без щита двигателят няма да издържи още дълго.
	Далече зад тях четирите робота се отказаха от преследването и тръгнаха към входа на тунела.
	Пърсъл насочи булдозера по склона на следващия хълм. Изведнъж машината се закашля и започна да прекъсва.
	— Радиото поне работи, нали? — попита Ческа. — Трябва да предупредим базата.
	— Да. Ще получим ясен сигнал веднага щом излезем от сянката на хълма.
	Булдозерът се разтресе и подскочи. Пърсъл му говореше и го увещаваше, сякаш е малко дете, и засега поне машината го слушаше. Макар и мъчително, булдозерът продължаваше да се катери по склона. Стигнаха билото и тъкмо когато го прехвърляха, двигателят угасна. Всички части бяха сковани от неимоверния студ. Машинното масло се бе превърнало в цимент.
	Ческа подсмръкна… и изведнъж долови мирис на дим.
	— Изключи всичко! Ако се подпалим, ще отиде целият ни резервен кислород.
	— И без това никъде няма да стигнем. — Пърсъл изключи всички системи, Ческа взе пожарогасителя и насочи струята към един отвор в задната част на кабината, откъдето струеше дим. Справиха се с непосредствената опасност, но не можеха да помръднат нито сантиметър.
	Ческа огледа мониторите. Бяха успели да се отдалечат достатъчно, та роботите да не им обръщат внимание. Виждаха ги в далечината — приличаха на насекоми, щъкащи пред тунела.
	Пърсъл се надигна от седалката.
	— Няма смисъл, говорителке Перони. Двигателят издъхна. Не може да работи при толкова ниска температура.
	Ческа продължаваше да гледа роботите.
	— Ще ми се и онези там да имаха същия проблем. Защо ни нападнаха? Скитниците никога не са имали контакти с кликиските роботи. Джак Еббе е бърникал в системата за летаргия. Дали това не е автоматичен отговор, нещо като роботски вариант на рефлексивно действие?
	— Или може би са очаквали да ги събуди някой друг? Прекрасният принц?
	Ческа използва енергия от акумулатора, включи системата за връзка и излъчи предупреждение до базата. Там веднага обявиха обща тревога и всички булдозери получиха нареждане да се приберат в базата. Изпратиха и екип да спаси Ческа и Пърсъл.
	— Само че ще трябва да почакаме — каза Пърсъл. — Доста сме далече.
	— Няма страшно, стига да не ни забележат роботите. — Обаче не се чувстваше толкова спокойна, нито в безопасност. Все пак разполагаха с достатъчно въздух и храна.
	— Не може ли да се приберем пешком? — попита Ческа.
	Той поклати глава.
	— Скафандрите ще издържат най-много три-четири часа. След това ще замръзнем.
	Зачакаха на билото на хълма, Ческа използваше системата за наблюдение, за да следи действията на роботите. Известно време Пърсъл прослушваше механичните им разговори по предавателя, после го изключи, за да пести енергия.
	Ческа беше наистина разтревожена — роботите бяха цяла армия! Продължаваха да бълват от тунела и се подреждаха в безброй редици. Огромна и страшна военна сила.
	А щом се построиха, роботите се отправиха към базата на скитниците.


>	52.
>	Антон Коликос

	Беше им студено. Обгръщаше ги мрак. И бяха съвсем сами.
	Макар че също бе изплашен, Антон бе единственият, който поддържаше духа и движението на групата оцелели илдирийци. Единственият, който им вдъхваше сили.
	Антон бе обикновен учен, тих и кротък, и никога не си се бе представял в ролята на герой или водач, какъвто вероятно щяха да го представят някои бъдещи историци — красив, безстрашен, мускулест. Беше изучавал митовете и легендите и имаше представа за склонността на разказвачите към преувеличаване и разкрасяване на историята. Не се и съмняваше, че настоящото им премеждие — безнадеждно пътешествие през един тъмен свят, преследвани от неизвестни саботьори — е от онзи тип разкази, които лесно биха влезли в някоя бъдеща версия на Сагата за седемте слънца.
	Странна прищявка на съдбата — Антон обаче не сподели това с никого, дори с Вао’сх. В края на краищата той бе дошъл тук, за да изучава епоса, а не да се превърне в част от него. Беше си представял, че ще седи в някой топъл и уютен кабинет и ще чете за приключенията на други — истински и въображаеми. Не си бе и помислял, че може да стане главно действащо лице. Учен, станал ключова част от експеримента…
	Да можеха само да го видят сега родителите му. Маргарет и Луис Коликос бяха изчезнали преди години на едни археологически разкопки. Бяха открили трупа на баща му в пустите руини на Рейндик Ко — бе убит заедно с група зелени жреци. От майка му нямаше и следа.
	Ако Антон и групата му не успееха да се доберат до Марата Секда, те също щяха да „изчезнат“. Той преглътна мъчително, питаше се дали последните дни и мигове на майка му не са били също толкова ужасяващи. Кой би могъл да знае?
	Изведнъж си спомни най-важния урок от разказваческото изкуство: нито една история, независимо от ползата й, не може да бъде предадена, ако поне един от участниците в нея не оцелее. Той трябваше да се измъкне на всяка цена. И да спаси колкото се може повече илдирийци.
	Зловещата кончина на Сил’к и Мхас’к бе лишила останалите и от последната надежда. Крачеха отчаяно в тъмнината, спъваха се в стърчащите камъни. Губернаторът Ави’х не спираше да говори за страховете си и за шана рей, които щели да ги нападнат от мрака.
	Накрая Вао’сх каза малко троснато:
	— На Марата няма шана рей. Няма никакви чудовища в мрака.
	Но още докато го казваше, другите си спомниха за ужасните растения, които бяха разкъсали двамата им другари. Наоколо имаше доста подобни горички.
	— Не е нужно шана рей да ни унищожават — промърмори Вао’сх на Антон. — Ще го направят собствените ни страхове.
	Без достатъчна бройка, за да оформят отломъчна колония, илдирийците бяха объркани. Скоро щяха да ги налегнат сковаващи страхове и Антон щеше да е единственият в състояние да продължи. Нямаше да има никакъв начин да им въздейства.
	— Какво е това? — възкликна Ави’х и посочи.
	Помощникът му вдигна светителя си. Широк конус светлина очерта една черна сянка, която подскачаше от скала на скала. Беше с масивна конструкция, движенията й бяха като на едър хищник.
	Съществото се вмъкна в най-близката горичка исполински анемонии и започна да разкъсва стеблата и да гризе бронираните клони. Те се съпротивляваха, но пантероподобната сянка явно знаеше как да се справя с тях — сграбчваше ги с яките си лапи и ги изтръгваше с корен. След това ги разчупваше и поглъщаше меката им сърцевина, сякаш изсмукваше костен мозък.
	Щом светлината от прожектора на Бхали’в попадна върху чудовището, то сякаш замръзна. А после извърна глава и очите му засияха като диаманти.
	— Какво е това? — провикна се Ави’х. — Това трябва да е шана рей!
	Чудовището внезапно скочи към тях.
	— Бягайте! — извика Антон.
	Губернаторът сграбчи Бхали’в.
	— Не позволявай да ме убият!
	— Привлича го светлината — викна инженер Нур’оф. — Изключи светителя!
	Но изплашеният чиновник продължаваше да стиска сияещия фенер, сякаш търсеше в него спасение. Ави’х блъсна помощника си към сянката и с ужасени писъци хукна след останалите. Бхали’в изкрещя от ужас, но викът му секна в мига, когато хищникът го повали на земята и го разкъса, както бе правил с бронираните анемонии.
	Тичаха между камънаците, като от време на време осветяваха за кратко пътя си. Антон зърна още една черна сянка в близката горичка ч’канх и извика:
	— Не спирайте!
	Вторият хищник вероятно бе доловил телесната им температура, а те нямаха оръжия, за да се защитят.
	Антон хвърли поглед през рамо и с неприятно за самия него облекчение видя, че вторият хищник се е присъединил към първия над все още топлото тяло на Бхали’в.


	Губернаторът рухна изтощен и Антон обяви почивка. Вече бяха далече от хищниците. Всички насядаха задъхани. Антон единствен остана прав, макар краката му да трепереха.
	— Мракът ще ни погълне! — проплака Ави’х. — Трябваше да откажа, когато магът-император ми заповяда да дойда на Марата. Но как да откажеш на заповед? Ако бях останал на Илдира, сега щях да се къпя в сиянието на седемте слънца. Щях да съм на светло, в безопасност…
	— И ние също — присъедини се Нур’оф. — Никой от нас нямаше да е в това положение.
	— Работи, докато не свършиш каквото ти е възложено — обади се копачът Вик’к. — Никога не се отказвай.
	Антон си пое дъх и погледна към хоризонта. И внезапно изпита облекчение. Продължи да гледа, докато не се увери, че не греши, после каза високо:
	— Погледнете нататък. Забелязвате ли съвсем слабо сияние? Наближаваме дневната страна. Ако тръгнем натам, светлината постепенно ще се усилва и скоро ще сме в безопасност.
	Вао’сх бе първият, който го подкрепи.
	— Да, виждам слаба светлина. Слънцето е нататък. Сиянието все още е слабо, но няма никакво съмнение.
	Нур’оф се изправи.
	— Стига сме се мотали тогава. Само надеждата ще ни държи оттук нататък. Да вървим. — И тръгна през камънаците към едва забележимото сияние.
	Чакаше ги още много път.


>	53.
>	Магът-император Джора’х

	Макар че бяха минали само четири дни, откакто бе довел Осира’х в Призматичния палат, губернаторът Удру’х дойде пак от Добро и настоя незабавно да разговаря с брат си, като същевременно нареди да изведат всички поклонници.
	— Трябва да се видя насаме с мага-император! — Той тръгна уверено към какавидения трон.
	Язра’х и исикските котки стояха в подножието на трона, готови да защитят императора, но Удру’х дори не ги погледна. Поклони се отсечено и опря юмрук на сърцето си в традиционния поздрав на придворните, докато и последните посетители напускаха залата.
	— Господарю, дойдох да ти съобщя за ужасно предателство.
	— Ново предателство, Удру’х? — попита горчиво императорът. — Такова, за което не знам?
	— Става въпрос за губернатора на Хирилка — отвърна Удру’х.
	Джора’х долавяше тревогата на брат си през мрежата на тизма много по-ясно, отколкото би могъл да почувства каквото и да било от мъглата, забуляща Хоризонтния куп. Губернаторът на Хирилка се бе потопил в черна мъглявина, празнота в тизм-мрежата, с което се бе откъснал напълно от Илдирийската империя. Магът-император все още не знаеше какво е станало там, нито имаше вести от трите разузнавателни кораба — бе изгубил досег с екипажите им.
	Прикри обаче тревогата си и каза:
	— Адар Зан’нх и неговите кораби ще потушат размириците.
	— Не, господарю. Няма да могат. — Удру’х пристъпи към трона и Язра’х го изгледа заплашително. — Преди няколко дни бойните лайнери на адара са били пленени от губернатор Руса’х. Сигурно оттогава нямате пряка връзка с него. Това е, защото Слънчевият флот се е заклел във вярност на новия си господар.
	— Откъде знаеш? — Джора’х се надигна. — Аз долавям само отделни трептения в тизма. Ужасни трептения. Зная, че Руса’х е убил някои от лоялните ми поданици — включително Пери’х. Усетих, когато ги откъсваха от мрежата, но иначе…
	Губернаторът на Добро — стоеше неподвижно — продължи:
	— Руса’х е оплел населението на Хирилка в своя мрежа. Освен това твърди, че е завладял Дзелурия. Тъканта на тизма в Хоризонтния куп непрестанно отслабва.
	— И откъде знаеш какво се е случило там, след като аз не мога да го разбера? Откъде ти е известна съдбата на адар Зан’нх и на Тор’х?
	— Зная, защото вчера на Добро дойде престолонаследникът Тор’х с един от бойните лайнери. Заплаши да разруши цялата колония, ако не се присъединя доброволно към бунта. — Не сваляше внимателния си поглед от лицето на брат си. — Руса’х твърди, че е получил просветление направо от Източника на светлината. Освен това казва, че ти си нарушил традицията и че илдирийският народ не следва верния път.
	Джора’х свъси вежди. Обяснението беше логично. Спомни си пробожданията, които бе доловил в мрежата — вестители за смъртта на негови поданици. Беше сигурен, че брат му Орра’х е бил убит на Дзелурия. Но всичко това да е дело на Руса’х?…
	Съсредоточи вниманието си върху Удру’х, опитваше се да прозре мислите му, но губернаторът на Добро си бе сложил непроницаема маска. Накрая Джора’х се отказа и каза ядно:
	— И какво им отвърна, когато ти предложиха да минеш на тяхна страна? Какво каза на Тор’х?
	Удру’х премигна, сякаш не очакваше владетелят да е толкова недосетлив.
	— Ти си магът-император. Как можете да се съмняваш в моя отговор?
	Джора’х присви очи.
	— Тогава как успя да избягаш, след като Тор’х е разполагал с боен лайнер? Или това е поредната двойна измама?
	Удру’х махна небрежно с ръка.
	— Казах, че ще им отнеса отговора си на Хирилка. Руса’х знае, че ще спечели повече, ако склоня доброволно да се присъединя към бунта. Изглежда, е разчитал на подобна възможност, защото се съгласи. Всъщност аз исках само да спечеля време.
	— Той не успя ли да те убеди?
	— Разбира се, че не, господарю. Аз си оставам твой верен слуга.
	Джора’х не беше съвсем сигурен дали да му вярва. Спомни си всички случаи, когато Удру’х го бе лъгал или бе прикривал важни сведения. Губернаторът на Добро бе склонен да вижда вселената в множество оттенъци на сивото.
	Удру’х продължи:
	— Щом Тор’х си тръгна, дойдох на Илдира по най-бързия начин. Трябва обаче да се появя на Хирилка, преди да изтече крайният срок, инак ще се върне и ще изпълни заканата си. — Той скръсти ръце на гърдите си. — Така че очаквам нареждания какво да направя.


>	54.
>	Сарейн

	След объркващия разговор с горския голем Бенето я разяждаха съмнения. Бенето бе успял да разкрие истинските й мотиви, мотиви, срещу които самата тя се бе страхувала да се изправи.
	Идрис и Алекса можеха лесно да се подлъжат от алтруистичните изявления на дъщеря си, а Базил Венцеслас възлагаше на нея определени надежди за управлението на Терок… но Бенето бе надзърнал право в сърцето й. Той знаеше точно какво прави тя, наясно беше с противоречивите й желания и с това кое не е наред с нея.
	Макар да бе израсла на Терок, Сарейн така и не бе успяла да го заобича — смяташе го за примитивен и изостанал свят, за пранга на краката й, която й пречи да постигне чудесни неща. Смяташе, че всичко друго е по-добро от тази нецивилизована пустош, и бе опитала какво ли не, за да избяга при Ханзата. А там, с ококорени от почуда очи, амбициозна, развълнувана от възможностите, бе допусната във вътрешния кръг на самия председател. Дори стана негова любовница, което й разкри допълнителни перспективи. Отначало всичко това й се струваше забавна игра, но после чувствата й се объркаха…
	Сарейн въздъхна. Да, брат й Рейналд бе убит при хидрогската атака, което я правеше първата наследничка на отец Идрис и майка Алекса. Никой не стоеше между нея и трона. Достатъчно бе само да заяви претенциите си и родителите й щяха да се съгласят. Но тя осъзнаваше, че мястото й не е тук. Искаше да се върне на Земята, да се потопи отново в политиката на Ханзата, да посещава балове и приеми, да гледа стотици различни информационни предавания, да е свързана с човешката _цивилизация._
	Сърцето й се късаше, когато се върна на Терок и видя опустошенията. Не искаше да е свидетелка на рухването на дома на детството си — изгорени дървета, изгубени близки, рухнали жилища. Не искаше да си представя как Рейналд е гледал световната гора и се е опитвал да спаси своя свят от хидрогите — безуспешно.
	Не можеше да остане тук.
	На идната сутрин, с изгрева на слънцето, тя облече посланическата тога, която й бе подарила толкова отдавна старата Отема. Беше взела решение да следва зова на сърцето и ума си, независимо от това, което щяха да кажат другите. Родителите й искаха да остане на Терок, също както и Базил — макар и по съвсем различни причини. Нито една от тези причини нямаше значение за нея. Тя просто не можеше да го направи.
	Пое дълбоко дъх и тръгна да намери родителите си. Мнозина терокци вече бяха излезли на работа в мъгливата влага на ранното утро, събираха и подреждаха здрави фиданки за износ от Терок. Големът Бенето беше при тях и щом тя наближи, извърна изваяното си от дърво лице към нея.
	Идрис и Алекса носеха работни дрехи, лицата им бяха изцапани и потни. Идрис я погледна, усмихна се и каза:
	— Сарейн, изглеждаш чудесно.
	— Какво има, Сарейн? Защо си толкова сериозна? — попита майка Алекса. Не се усмихваше.
	— Защото трябва да обсъдим сериозни въпроси. Зная, че искате да остана и да поема управлението на Терок. — Тя спря до голема. — Но не мога да го направя, също като Бенето — говоря както за стария, така и за новия, този тук. Това не е за никой от двама ни. Просто няма да е… редно.
	— Какво искаш да кажеш? — Идрис вдигна черната си брада. — Разбира се, че е редно. Двамата с майка ти се оттеглихме. Ти си следващата поред и сега имаме много голяма нужда от теб.
	Сълзи напираха в очите й, но тя ги сдържа.
	— Терок има нужда от мен, но на друго място. — Огледа се, огледа обгорените дървета, потрошените клони, разрушените домове и си помисли, че просто не може да понесе всичко това. Дори миризмите, които вдишваше, я дразнеха и измъчваха. Тя не беше за този свят.
	Потърси най-доброто оправдание.
	— С новата мисия, която предложи Бенето, ще имаме нужда от цялата подкрепа, която може да ни окаже Ханзата, а аз съм единствената, която разполага с необходимите връзки. Терок вече не може да се справя сам, а скитниците — тя махна към разчистените участъци — са изгнаници. Каква помощ могат да ни предложат?
	— Те вече направиха много за нас — твърдо каза Алекса: знаеше, че дъщеря й не храни симпатии към скитниците.
	— Така е, но сега имат свои проблеми. Обещах да осигуря от Ханзата кораби, с които да пътуват зелените жреци и фиданките. Но за целта трябва да се върна на Земята и да разговарям с председателя Венцеслас.
	Отнякъде дотича Сели, както винаги радостно възбудена, и викна:
	— Ей, какво става?
	— Заминавам. — Сарейн се обърна към нея и се опита да си придаде важен вид. — Трябва да отида на Земята.
	— Вече се затъжи за приемите и чиновническата работа ли? — попита с типичната си прямота Сели. — Или те е страх да си изцапаш ръчичките тук?
	Сарейн смръщи вежди.
	— Имам отговорни задачи. Дали не е време и ти да си намериш такива?
	„Празни думи — помисли си. — Кого всъщност заблуждавам?“ Просто искаше час по-скоро да се махне от изгорената гора. „Базил страшно ще се ядоса“.
	Бенето сложи лъскава дървена ръка на рамото на Сели.
	— Сарейн е права. С нищо не може да ни помогне тук… макар че й трябваше доста време, за да го осъзнае.


>	55.
>	Базил Венцеслас

	На тайните му помощници им отне няколко дни да се сдобият с пробите, без Питър и Естара да разберат. Повече от седмица бе изминала вече от заминаването им за Илдира и първите подозрения на Базил за състоянието на кралицата. Сега не му оставаше друго, освен търпеливо да чака резултатите…
	В момента преглеждаше данните и докладите, представени върху десетките прозорци на монитора. Изправен зад него, Елдред Каин се наведе и посочи една колонка цифри. На екрана за миг се мярна отражението на призрачното му бледо лице.
	Влезе Пелидор, лицето му беше угрижено. Базил въздъхна и отмести поглед от екрана.
	— Носиш резултатите от изследванията, нали?
	— Да, господин председател.
	— И отговорът е какъвто се опасявах?
	— Да, сър. Всъщност тестът е съвсем прост. Няма никакво съмнение.
	Базил стисна зъби в опит да се успокои. Не биваше да изпуска нервите си пред тези двамата в никакъв случай.
	— Как може Питър да е толкова невнимателен! — процеди той. — Толкова го учих!…
	Заместникът му замига с големите си очи.
	— Да разбирам ли, че кралица Естара е бременна?
	— Да, за съжаление. — Базил се обърна към Пелидор. — Тя знае ли за тези изследвания?
	— Не, сър. Все още вярва, че тайната й е запазена.
	— Колко е напреднала бременността? Късно ли е да се вземат мерки, преди да научат и други?
	— В четвъртия месец е.
	— Защо не ми е казала? — кипна Базил.
	Гласът на Каин бе вбесяващо мек и спокоен.
	— Простете объркването ми, господин председателю, но какъв е проблемът по-точно? Ако Питър и Естара ще имат дете, това е знак на надежда, повод за празненство.
	— Ядосан съм заради липсата на желание да ни сътрудничат. И не само те. Защо всички винаги трябва да усложняват нещата? Питър го е направил нарочно, с цел да ми се подиграе. О, вече зная защо напоследък кралицата се държи странно и защо пропуска редовните медицински изследвания. Хм, скоро ще трябва да я изолираме.
	Контрацептивните мерки бяха просто и сигурно средство… но за съжаление се случваха и провали. Базил беше наложил строг режим на кралската двойка и се надяваше, че го изпълняват. Може и да го бяха правили. Но дори при невинна грешка би трябвало да го информират незабавно. Ако играеха в един и същи отбор, ако интересите на Ханзата им бяха близки, Питър и Естара не биха направили подобно нещо, не биха се поколебали да сведат проблема до знанието му. Вместо това се бяха държали егоистично и късогледо и бяха укрили от него важна информация. А в тези объркани дни само председателят имаше правилен поглед върху развитието на събитията. Той отново стисна юмруци.
	Докато се питаше какво да направи, неволно съжали, че Сарейн не е тук. Повече от месец, откакто бе заминала за Терок. Липсваше му, по дяволите. И то не само заради плътското влечение. Председателят на Ханзата можеше да си поръча компаньонка в леглото, когато поиска, но със Сарейн се чувстваше някак уютно. Двамата се разбираха прекрасно — тя никога не би му скроила подобен номер. Бяха правили любов стотици, може би хиляди пъти, но Сарейн изобщо не забременя.
	Всъщност, като се замисли за това, той си спомни няколко случая, при които тя се бе държала доста странно. Внезапни промени в настроението, които го бяха карали да се чуди дали нещо не е наред… а може би просто бе имала други тревоги. На ако бе носила негово дете…
	Сви рамене. Дори да беше така, тя очевидно се бе справила с нужния такт, бе доказала, че е способна да взема решения. И все пак мисълта, че някой, когото има за толкова близък, може да запази подобно нещо в тайна от него, го безпокоеше. Все едно да имаш съюзници, които да говорят едно, а да правят съвсем противоположното.
	— Точно сега не бива да го допускаме — каза той. — Трябва да има средство, предизвикващо аборт, което да не може да се засече от апаратурата за анализ на храните. Ще премахнем зародиша, преди да е станало твърде късно. Кралицата ще реши, че е станало по естествени причини. — Той размърда неспокойно челюсти. — Но въпреки това крал Питър трябва да бъде наказан за нарушаване на субординацията. Напоследък взе да става прекалено самостоятелен…
	Председателят млъкна, защото усети, че повишава глас. Лицето му беше зачервено. Сплете пръсти и ги стисна, кокалчетата му побеляха. Трябваше час по-скоро да овладее положението. Твърде много неща се измъкваха от пръстите му.
	— Давате ли си сметка, господин председателю — заговори Каин, — че напоследък някои от така наречените от вас „трудни решения“ преминават границите на разумното?
	Базил го изгледа презрително. Ето една възможност да изпусне парата.
	— Знаеш ли, Елдред, подготвях те за свой заместник, но подобни коментари ме карат да си мисля, че все още не разбираш напълно отговорността, която ще легне на плещите ти.
	Каин се отдръпна като ужилен.
	— Съжалявам, господин председателю.
	Базил отново направи усилие да се овладее. Кафето му беше изстинало и гадно и той го отмести настрани.
	— И двамата сте свободни. Ще обсъдим тези въпроси по-късно. Засега… — думите се гонеха из главата му и той се опита да ги подреди, — засега ще се придържаме към основния план. Крал Питър ще е послушен само докато е сигурен, че няма заместник. Така че смятам да ида и да си поговоря с принц Даниъл. Добре ще е да му покажа от кого трябва да се страхува.


	Председателят сам остана изненадан от силата на заплахата в гласа си.
	— Стани!
	Възпълничкият Даниъл скочи от леглото. Дрехите му бяха смачкани, ризата му беше покрита с лекета, а ръкавите… май си беше бърсал сополите с ръкав.
	— Какво? Какво съм направил?
	— Нищо страшно.
	Даниъл облекчено си пое дъх, сякаш не му достигаше въздух. Луничките по бузите допълнително подсилваха тъповатия му изглед, овчите му очички примигваха глупаво. Базил едва се сдържаше да не го удуши.
	— И как изобщо ми хрумна идеята, че си подходящ кандидат за принц? Инвестирахме толкова много в теб, обучавахме те, подготвяхме те. Но ти се оказа напълно безполезен. — Базил махна с ръка към безпорядъка в стаята. — Кога за последно си подреждал?
	— ОХ подрежда — рече Даниъл.
	— И кога е подреждал последния път?
	— Тази сутрин.
	— Това не е поведение на истински принц. Ти да не си инвалид, неспособен и на най-нищожни движения? Трябва да се грижиш за външния си вид. Погледни се само. Надебелял си. Дрехите ти са омачкани. На лицето ти няма и капчица самоуважение. Как да те показвам пред хората?
	— Правя каквото се иска от мен — отвърна намусено принцът.
	В стаята беше и учителското компи и Базил насочи гнева си към него.
	— Защо позволяваш да не учи? Докъде стигнахте по история на Ханзата, Хартата и основи на държавното управление?
	— Той има известен напредък, господин председателю. Паметта ми е добре заредена със спомени, натрупани през годините на съществуването ми. Предполагам, че мога да съм подходящ преподавател по история. Но засега резултатите от изпитите остават незадоволителни. Дори най-интересните истории, изглежда, не му правят никакво впечатление.
	— В такъв случай ще държа и теб отговорен. — Базил закрачи из стаята, като внимаваше да не настъпи нещо, от което да се изцапа. — Прегледах записките ти, Даниъл. Изглежда, често отказваш да си пишеш домашните. Видях и лошите резултати от тестовете. Имаш ли представа каква отговорност ще трябва да носиш един ден?
	— Разбира се — отвърна наперено Даниъл. — Нали ще съм крал.
	— Ако не се стегнеш, ще те изгоним и ще намерим някой друг. Досега не бях виждал такова жалко подобие на принц. Нямаш нито обноски, нито чар. Да не говорим за интелигентност или амбиция. И със сигурност не си придобил дори основни хигиенни навици. От теб се очаква да можеш да заемеш мястото на крал Питър в мига, в който Ханзата сметне това за целесъобразно. Моля се обаче това да не се случи в обозримото бъдеще — заради доброто на цялото човечество. — Той млъкна, обърна се и насочи пръст към компито. — ОХ, давам ти преки и стриктни нареждания. Ще поставиш принца на строга диета. Искам в най-кратък срок всички тези тлъстини да бъдат стопени. Малко храна и много упражнения. Напиши му програма и се погрижи да я изпълнява. Никакво разточителство, никакви сладкиши. — Базил замахна и помете от бюрото моделите на летателни апарати и играчките. — Край на тези тъпи развлечения. Това не е занимание за един бъдещ крал!
	Гневният тон на Базил като че ли оказа влияние. Даниъл се изпъна и лицето му пребледня.
	— Но аз… аз не мога да направя всичко това.
	— Ще се наложи — ако не искаш да те сменим. Взехме те от улицата и те направихме принц. Да не мислиш, че не можем да поправим собствените си грешки? И други ще се справят, дори по-добре от теб.
	Едва когато забеляза, че е постигнал нужния ефект, Базил напусна стаята. Беше доволен. Може би нещата най-сетне щяха да започнат да се оправят.


>	56.
>	Тасия Тамблин

	Земните въоръжени сили нямаха търпение да предприемат конкретни действия и Тасия бе доволна от това. С петимата й колеги я откараха във военните корабостроителници в астероидния пояс между Марс и Юпитер. Докато се приближаваха, Тасия можа да разгледа новосъздадения флот разбивачи — всеки бе достатъчно тежък, за да може (теоретично) да разруши хидрогско бойно кълбо. Последната серия разбивачи трябваше да бъде завършена на следващия ден.
	Тя се облегна на твърдата седалка. В ЗВС беше принцип постоянно да се напомня на персонала, че удобството е излишен лукс.
	— Ние ще сме само зрители и нищо повече — каза Хектор О’Бар, един от колегите й. — Задачата е съвсем проста. Бойните компита ще свършат всичко сами.
	Том Кристенсен се изсмя.
	— Генерал Ланиан има нужда от задници, които да топлят седалките. Инак току-виж някой се сетил, че и той, и останалите адмирали също са излишни.
	— Чух, че ни наричат „куфари“ — рече Тасия. — Стар флотски термин за човек, който не върши никаква работа.
	— Страхотно — промърмори Хектор. — Щом ще ни пращат на самоубийствена мисия, могат поне да се държат любезно.
	— Защо пък да е самоубийствена? — попита напрегнато кръглоликият Кристенсен.
	— По-скоро е неясна — намеси се сериозно Сабине Оденуолд. — Само хората притежават нужната гъвкавост да променят параметрите. Кой знае какво ще предприемат дрогите, когато ни видят да се приближаваме?
	— Освен това разбивачите са ужасно скъпи. — Тасия опря крак на предната седалка. — Тъй че ние сме им застраховката. Ще има кого да винят, ако нещата се обърнат. — Останалите двама „куфари“ — Дарби Вин и Ерин Елд — кимнаха в знак, че са съгласни.
	И шестимата имаха какво да спечелят от отчаяната мисия. Тасия бе прегледала досиетата им и беше сигурна, че и те са видели нейното. Всеки от тези пилоти очакваше да изтрие някакво позорно петно в досието си, да бъде освободен от предявени обвинения, да бъдат забравени допуснати грешки. След първата разбиваческа мисия, ако, разбира се, оцелееше, Тасия щеше да си възвърне командването на манта, може би дори на дреднаут. За разлика от другите петима доброволци обаче тя не бе извършвала никакви престъпления, нито бе нарушавала военната дисциплина. Вината й бе, че се бе родила сред скитниците.
	ЕА стоеше кротко до нея и гледаше звездите на екрана. Колкото и да бе странно, никой не бе възразил, когато Тасия поиска да вземе компито със себе си. Дали не удовлетворяваха последната молба на човек, за когото смятаха, че няма да се завърне жив от мисията си? За новото назначение компито бе излъскано и сега синкавата му обшивка лъщеше. Откакто Тасия се бе заела да споделя с него спомените си, то все по-често се държеше с нея като със стар приятел.
	— Какво мислиш за всичко това, ЕА?
	— Аз наблюдавам и следвам заповедите, господарке Тасия Тамблин.
	— А някога при подобни обстоятелства дори проявяваше нервност — засмя се тя, но по стар навик пропусна да уточни кога и къде е станало: опасяваше се, че всяка нейна дума се подслушва.
	— Не помня кога е било това, Тасия, но ще съм щастливо, ако получа допълнителни сведения.
	— По-късно, когато имаме възможност да разговаряме насаме.
	Приближиха се до корабостроителниците и пилотът описа кръг над тях, за да могат шестимата доброволци да се полюбуват на строящата се военна мощ. Разбивачите не бяха конструирани за красота и маневреност, а за маса, здравина и бързина. Макар че конструкцията им бе сходна с тази на мантите, корпусите им бяха тройно подсилени, а двигателите — лишени от излишни обезопасяващи системи, което ги превръщаше в разрушителни бомби при достигане на критичната маса. За по-голяма мощност имаха допълнителен уранов заряд.
	За разлика от нормалните крайцери, тези кораби бяха снабдени със съвсем минимални средства за управление, комуникации и навигационни светлини. Това бяха истински летящи тухли, тояги, предназначени да разбият бойните кълба, които срещнат.
	Стовариха ги в хангара на един от гигантските разбивачи и Тасия го огледа. Стените и палубата приличаха на декори на театрална сцена. Разбивачите не разполагаха с никакви удобства. Единственото изискване бе всички компоненти да си пасват точно, а двигателите и оръжейните системи да са в пълна изправност. Останалото беше лесно.
	— Това е боен кораб, а не хотел — каза високо Тасия.
	— Ако искаме удобства, ще ги получим, като се върнем — потвърди Дарби Вин. — Да си призная, вече мечтая за гореща вана.
	— Ние също нямаме търпение да се позамиеш, Вин — подразни го Ерин Елд. Останалите се засмяха, но гласовете им не звучаха никак весело.
	Шестимата „куфари“ се отправиха към командния мостик, за да получат последни инструкции.
	По коридорите се движеха десетки бойни компита.
	Щом доброволците заеха местата си в малката зала за инструктаж, командирът на крилото се зае да обяснява предназначението на разбивачите.
	— Техническият персонал на ЗВС приключи с инспекцията на готовите разбивачи — общо четиридесет и шест на брой. До утре трябва да са завършени и последните тринадесет. Бойните компита ще обслужват всички системи в нехерметизираните зони — които покриват по-голямата част от кораба. Само един на всеки десет разбивача е оборудван с животоподдържаща система на мостика, така че гледайте да не объркате корабите. — По нищо не личеше да се шегува. — Обърнете специално внимание на устройствата за евакуация на шестте кораба за човешки екипажи. Постарали сме се да направим всичко възможно да си спасите кожите.
	Тасия поклати глава.
	— Зная, че се опитвате да ни вдъхнете надежда, но честно казано, какви са ни шансовете да се измъкнем?
	Инструкторът я погледна намръщено.
	— Не виждам за какво намеквате, командир Тамблин. Постарали сме се всички системи да функционират правилно.
	— На теория — рече Тасия.
	— Аз вярвам напълно в нашите теории.
	— Какво пък, ще ги проверим и ще ви съобщим резултатите — отвърна Тасия с измъчена усмивка. — От години с нетърпение чакам да избивам хидроги. Готова съм да започна.


>	57.
>	Брансън Робъртс

	След като спаси Орли Ковиц и стария Хъф Стайнман, БиБоб отдалечи „Сляпа вяра“ с максимална скорост от Корибус. Адреналинът бушуваше в кръвта му като висока доза екти в илдирийски космически двигател. Той не можеше да забрави разрушенията, на които бе станал свидетел. Една процъфтяваща човешка колония бе пометена от лицето на планетата, изпепелена, унищожена.
	Кликиски роботи? Бойни компита? Кораби на Земните въоръжени сили?
	Двамата оцелели се възползваха от удобствата на „Сляпа вяра“, за да се изкъпят и освежат. Въпреки че БиБоб разполагаше с ограничен избор храна — всъщност всичко им се струваше вкусно след еднообразното меню на планетата — и им даде свои дрехи, те все още бяха потиснати и обезверени, най-вече Орли. Очите й бяха тъжни и пълни със сълзи.
	— Не се измъчвай, госпожичке. — БиБоб я потупа по рамото. — Ще намерим някой да се погрижи за теб.
	— Мога и сама да се грижа за себе си, стига да ми дадат възможност — тросна се тя, но гласът й бе унил. — Тези роботи обаче бяха безпощадни. Ако знаеха, че се крия сред скалите, щяха и мен да намерят.
	— Ще те върна на Земята. Земните въоръжени сили трябва да научат какво е станало. Ами ако роботите нападнат и други колонии?
	— Сигурно ще го направят — промърмори отчаяно Орли.
	— Знаеш ли, имам добри връзки в Земните сили и ще те свържа с нужните хора. Те ще те изслушат. — Снимките, които беше направил на Корибус, също щяха да свършат работа дори ако ставаше въпрос за твърдоглавия генерал Ланиан.
	При максимална скорост двигателите на „Сляпа вяра“ буквално поглъщаха резервите от екти, но на Би Боб не му беше до пестене. Точно сега от съществено значение беше времето. Трябваше на всяка цена да предупреди Земята за кликиските роботи и бойните компита.
	Стайнман се излегна на една койка и захърка. Орли задряма в креслото на втория пилот, но се събуди веднага щом започнаха да я мъчат кошмарите, и реши да се развлече, като посвири на синтезатора. БиБоб й бе заредил акумулатора, а композирането й действаше успокояващо и я връщаше в спомените за по-щастливи времена…
	По едно време Стайнман се появи в каютата — търкаше сънено очи, — погледна я за миг, после погледна БиБоб. Осиротялото момиче седеше със затворени очи, заслушано в нежните тонове. Двамата мъже се усмихнаха. Сърцето на БиБоб се свиваше при мисълта за това, което е преживяла Орли, но той виждаше, че в нея се таи сила. Искаше дай помогне с каквото може.
	„Сляпа вяра“ приближаваше Земята на пълна скорост. БиБоб възнамеряваше да иде право на върха и да предаде спешното съобщение на някой, който да завърти необходимите колела. Ако не друго, Ланиан поне му дължеше услуга.
	Преди осем години генералът го бе вербувал за пилот на „Вяра“ чрез шантаж. Макар че БиБоб се съгласи доброволно да постъпи в Земните въоръжени сили, го изпратиха на опасна мисия — да прогони хидрогите от газовите гиганти. След поредица измъквания на косъм той най-сетне реши, че му стига. Дори смяташе, че Земните въоръжени сили са го използвали като опитно зайче, пуснато да припка из минното поле, за да разчисти проход.
	Но клането на Корибус без съмнение беше по-важно от всичко друго и сега не бе моментът да обсъжда противоречията си с армията. Ланиан сигурно щеше да подскочи до тавана, когато научеше какво се е случило.
	Въпреки че последните години бе живял на практика в нелегалност, БиБоб все още знаеше как да се добере до върховете на командването. „Сляпа вяра“ беше със сменени серийни номера и променена конфигурация на корпуса, но вероятно все още се водеше в списъците на ЗВС като разузнавателен съд.
	Орли спря да свири, погледна БиБоб, после и жълтото слънце на екрана.
	— Синята точка е Земята. — Той посочи. — Била ли си на Земята?
	— Там съм родена. Но баща ми ме е отвел на Дремен още като съвсем малка. Не помня много.
	— Аз пък я напуснах нарочно — рече Стайнман. — Прекалено е населена.
	БиБоб нанесе лека корекция в курса и щом навлязоха в обхвата на лунната база, излъчи първия сигнал.
	— Спешно съобщение за генерал Кърт Ланиан. Предавам от борда на „Сляпа вяра“, бивш разузнавателен кораб на Земните въоръжени сили. Нося информация от жизненоважно значение — колонията Корибус е унищожена. Имам снимки от района на бедствието и информация от мястото, карам и двама оцелели след атаката. Засега се чувстват добре, но не е изключено да се нуждаят от медицински грижи. — БиБоб се изчерви, забелязал, че Орли го стрелка с изненадан поглед, и добави тихо: — Казах го, за да ги накарам да се размърдат.
	Говорителят изпука.
	— „Сляпа вяра“, тук контрол на полетите. Предаваме съобщението ви на съответните органи. При кацането ви в главния кратер ще ви очаква дежурен медицински екип. Можете ли да идентифицирате нападателите на Корибус? Хидрогите ли са?
	— Не. Според свидетелите атаката е била осъществена от бойни кораби на Земните въоръжени сили — пет манти и един дреднаут. Не са видели от борда да слизат хора, само бойни компита и кликиски роботи. — Последва продължителна и някак смутена тишина. — Чухте ли ме? Бойни компита и кликиски роботи.
	— Прието, „Сляпа вяра“. Продължавайте полета. Изпращаме координатите на курса.
	— Ще сме при вас след час. Съобщете на генерал Ланиан.
	— Вече съобщихме. Генералът прояви особен интерес към съобщението ви. Каза, че ще ви чака лично.
	БиБоб се ухили доволно на спътниците си.
	— Видяхте ли? Нали ви казах, че зная как да дърпам конците. Изглежда, ни очаква кралско посрещане.
	— Кралско посрещане? — повтори със съмнение Стайнман. — Е, щом казваш.
	„Сляпа вяра“ се приземи в средата на кратера, където бе разположена главната военна база. БиБоб изключи двигателите и се обърна към Орли. Старата униформа, която й бе дал да облече, й бе поне с четири номера по-голяма.
	— Тук ще се погрижат за теб, госпожичке. Не се съмнявай.
	— Аз също ще я наглеждам — обеща Стайнман.
	Веднага щом кратерният купол се спусна над тях, БиБоб отвори люка, хвана момичето за ръка и тримата излязоха под ярките светлини. Медиците се втурнаха към тях.
	БиБоб се усмихна облекчено, когато видя, че откъм главния коридор се приближава генерал Ланиан, следван от четири сребърни барети. Край входа се бяха скупчили войници и той ги погледна изненадано. След това пристъпи напред.
	— Генерале! Няма да повярвате! Разполагам със снимки и записи от свидетелските показания на оцелелите, но вие ще трябва да ги разпитате и лично. Възможно е да са заплашени и други колонии. Никога не бях виждал нещо…
	Ланиан скръсти ръце на широките си гърди и го изгледа намръщено.
	— Капитан Брансън Робъртс. Що за наглост да се явявате тук, след като дезертирахте от служба!
	БиБоб се засмя смутено.
	— Генерале, това сега не е важно. Трябва незабавно да изпратите изследователски екип на Корибус. И внимавайте за…
	Ланиан даде знак на сребърните барети и продължи:
	— Все се надявах да ми падне в ръчичките някой от дезертьорите и ето, че първият сам се оплете в мрежата. А напоследък малко от желаното се сбъдва толкова лесно. — Сребърните барети уловиха БиБоб за ръцете, а войниците насочиха оръжията си към него, сякаш можеше да се опита да избяга. — Арестуван сте.
	БиБоб зяпна.
	— Шегувате се. След всичко това? Схванахте ли поне какво ви съобщавам?
	Ланиан го изгледа с доволна усмивка.
	— Ще бъдете изправен пред военен трибунал по обвинение за дезертьорство.


>	58.
>	Орли Ковиц

	Орли настояваше да й кажат какво е станало с капитан Робъртс, но всички я убеждаваха, че няма никакъв повод за притеснение.
	Дадоха й нови дрехи, нахраниха я, после я отведоха в малка топла уютна каюта и я оставиха да си отдъхне няколко часа — въпреки че самотата бе допълнителна възможност за лошите спомени да си проправят път в съзнанието й. Докато лежеше по гръб, втренчила очи в тавана, тя очакваше да я повикат при генерала, който сигурно вече преглеждаше записите.
	Сега, когато беше в безопасност, страховете й се пробудиха. Какво я очакваше оттук нататък? Баща й, единственият й близък човек във вселената, бе мъртъв. Майка й я бе напуснала много отдавна — Орли се чудеше дали служителите не биха могли дай помогнат да я открие. С други думи, сега си беше кръгло сираче, макар че на четиринайсет вече бе свикнала да е напълно самостоятелна.
	Една жена почука на вратата на каютата й.
	— Генералът е готов да ви разпита… госпожице. — За миг се поколеба: изглежда, не знаеше как да се обръща към нея.
	Орли се надигна от койката.
	— Трябва ли да нося нещо? Или да се подготвя?
	— Достатъчно е да разкажете всичко така, както е станало. Генералът иска да научи всички подробности.
	Орли я последва по коридора. Миришеше на прах, на полимерна изолация и на миялни препарати. Орли не знаеше какво да попита, а жената, изглежда, не бе склонна да завързва разговор.
	Сърцето й се свиваше. Боеше се, че ще й се скарат, макар че нямаше никаква вина, задето бе оцеляла. Военните може би щяха да я пратят да живее при настойници.
	В кабинета беше топло и задушно, генералът седеше срещу вратата. Беше импозантен широкоплещест мъж с късо подстригана черна коса и квадратна брадичка. Носеше сив комбинезон, на който бе изписано името и чинът му.
	Трима негови помощници се бяха разположили около масата. Всички вдигнаха глави, когато Орли влезе. Разполагаха със записващи устройства, камери и инфобележници за записки и анализи. Тя се поколеба, после пристъпи към масата.
	— Мога ли да седна, сър?
	— Да, разбира се, госпожице Ковиц. Надявам се, че са се погрижили добре за вас.
	— Ами… да, сър. Какво стана с капитан Робъртс?
	— Това не е ваша грижа сега. Прегледах записите от колонията и освен това току-що приключихме продължителния разговор с господин Стайнман, който потвърди информацията от капитан Робъртс. Няма съмнение, че на колонията се е случило някакво нещастие. Въпросът е какво по-точно. — Той се наведе напред и разплете пръсти. Помощниците си водеха бележки, но генералът се преструваше, че не са тук.
	Орли разказа всичко, което бе видяла, кошмарните си събития, на които бе станала свидетел от скалите. Описа експлозиите, паникьосаните колонисти, безпощадния огън от корабите, взривовете на оръдията. Разрушаването на сградите, изпепеляването на кликиския портал, хората, които бягат и крещят… рухналата кула на баща й сред пламъците.
	Генералът я гледаше като дете, което му разказва сънищата си. Тя забеляза недоверието му и за миг изпита омраза към него.
	Но не се поддаде на гнева. В гласа й се доловиха ледени нотки.
	— Това бяха кораби на Земните сили, сър. Видях гербовете на корпусите им. Пет големи плоски кораба и един огромен. Пет манти и един дреднаут. Долитаха отново и отново. — Тя преглътна и си пое мъчително дъх. — Не спираха да стрелят. Никой нямаше възможност да се предаде. Дойдоха, за да ни изтребят до крак — и го направиха.
	Тримата помощници продължаваха да записват прилежно всичко. Бяха се намръщили.
	— Зная, че си била объркана и изплашена, госпожице — заговори Ланиан. — Мога обаче смело да те уверя, че кораби на Земните въоръжени сили не биха направили нищо подобно. Твоят приятел Стайнман не е видял нищо от това, което ни разказа ти.
	— Господин Стайнман е бил на километри в прерията. Но аз ги видях с очите си, генерале. Наблюдавах ги, след като се приземиха, за да довършат започнатото. Съвсем целенасочено се заеха с кликиския портал.
	Един от помощниците вдигна ръка, сякаш беше в училище.
	— Генерале, не би трябвало да е сложно да проверим дали порталът още функционира. Можем да изпратим човек на познатите координати.
	Ланиан прехапа устни.
	— Ще отнеме доста време за обратния път, а не разполагаме със зелени жреци. Бихме могли обаче да пратим кораб до Корибус.
	— Сър, не забравяйте, че хидрогите току-що са унищожили Релекер — посочи вторият помощник. — Има сходни черти.
	— Не бяха хидрогите — настоя Орли. — Бяха кликиски роботи и бойни компита. Избиха всички.
	— На борда на нашите кораби няма никакви кликиски роботи — тросна се генерал Ланиан. — Нещо бъркаш. — Тя го погледна ядосано и изпита мимолетно задоволство, когато генералът трепна. — Добре — склони с въздишка, — ще наредя да проверят и уверявам те, ще научиш първа, ако се окаже, че има липсващи кораби. Пет манти и един дреднаут не са нещо, което може да се пропусне.
	Тримата помощници продължаваха да записват в бележниците си. После я накараха да повтори разказа, сякаш за да проверят дали си спомня всичко точно, или ги лъже.
	Но Корибус наистина беше унищожен. Как можеха да се съмняват?
	Откъм коридора се чуха забързани стъпки и в стаята влезе друг военен. Беше възпълен, със сиво-сини очи. Носеше мундир с множество медали и отличия, сякаш държеше да се похвали с тях пред всички в лунната база.
	— Адмирал Стромо, очаквахме ви още вчера — рече с напевен глас генералът.
	— Имах доста работа, генерале, важни неща, които ме забавиха. Но се справихме отлично. — Той погледна Орли: очевидно беше изненадан да види в базата малко момиче. — Зная, че за войниците е хубаво да се показвам от време на време пред строя, но, генерале, ако трябва да съм откровен, предпочитам да съм тук и да върша истинска работа като офицер за свръзка.
	Ланиан поклати глава и се надигна.
	— За съжаление няма да видите още дълго бюрото си, адмирале. Имаме проблем от особена важност и наредих да приготвят мантата ви за полет.
	Стромо се покашля, сякаш се опитваше да изтръгне някакви възражения от гърлото си, но не успя.
	— Изпращам ви незабавно на Корибус. Искам да проверите разказа на това момиче.


>	59.
>	ДД

	Ъгловатият кораб, пилотиран от Сирикс, беше матов черен снаряд, изпратен със задача да открие последния комплекс хиберниращи кликиски роботи. Приличаше на отровно насекомо с издължена хитинова обвивка, изградено по вътрешната логика на някакви абстрактни математически принципи.
	След толкова много години приятелското компи бе изненадано, че Сирикс все още не е изгубил търпение към него. Всеки ден ДД очакваше да бъде превърнат в обект на изследване, но странната машина продължаваше да го изненадва. Сирикс, изглежда, намираше в него някакво предизвикателство.
	— Веднага щом приключим тази мисия, започваме широкомащабна операция. Съвсем скоро Спиралният ръкав ще бъде заселен с коренно различни същества.
	— Нямам нищо против досегашните — възрази ДД.
	— Ще видиш, че ще ти хареса новият ред и дисциплина.
	Въпреки че Сирикс държеше да изразява мненията си по всички въпроси, изглежда, не се интересуваше от това какво мисли ДД. Какъв шанс имаше малкото компи срещу армията кликиски роботи, щом не можеше да промени настройките дори на един от тях?
	Въпреки това ДД не се разделяше с надеждите. Като негов последен господар, Маргарет Коликос го бе учила, че с колкото повече информация разполага, толкова повече възможности ще се разкриват пред него. Тъкмо затова той не спираше да задава въпроси.
	— Защо мразиш създателите си? Защо ненавиждаш толкова много тези, които са ви сътворили, и прехвърляш ненавистта си върху всички биологични същества?
	Сирикс се извърна и го погледна, сякаш го подозираше в някаква измама.
	— Кликисците сами са ни програмирали да се боим от тях и да ги ненавиждаме. Изглежда обаче не са предполагали, че можем да сме толкова добри в това.
	— Но защо?
	Сирикс забръмча тихо, сякаш издирваше или прехвърляше файлове. Една от ебонитовите плочки на гърдите му се отмести и оттам се показа остра игла, използвана за предавател. Внезапно ДД беше бомбардиран с порой от преки изображения. Директно в мозъка му се прехвърляха стари записи и спомени.
	— В продължение на хиляди години кликиските кошери са воювали помежду си, унищожавали са своите съперници, за да ги асимилират във все по-нарастващи конгломерати.
	В поредицата менящи се изображения ДД видя рояци насекомоподобни същества — донякъде приличаха на роботите, създадени от тях. Изтребваха се безжалостно с примитивни оръжия и челюсти. Разкъсваха екзоскелети, пробиваха хитинови обвивки и покриваха бойните полета със зеленикава слуз. С времето обаче усъвършенстваха оръжията и технологията и това им позволи да унищожават цели вражески кошери и да оставят огромни територии напълно лишени от популация.
	— В края на краищата всички кошери се слели в един-единствен гигантски кошер и кликисците вече нямало с кого да се сражават — каза Сирикс. — И тогава създали нас.
	Образите бяха неясни, пострадали от времето. Сирикс не би могъл да е съвременник на тези събития — нали роботите били създадени по-късно. Може би роботите бяха откраднали тези записи от някой музей или архив?
	— Кликиската раса не смятала за нужно да се страхува от своите творения. Цивилизацията им се основавала на принципите на завладяване, насилие и терор. След като ни създали, те ни заробили, превърнали ни в свои жертви. Ето с такива неща кликисите са измервали значението и величието си.
	ДД бе объркан. За първи път си помисли, че отмъстителните роботи са имали причини да мразят своите създатели…
	— Ето защо — продължи Сирикс, — когато настъпи удобният момент, ние се погрижихме да ги премахнем.
	ДД мълчеше и сканираше звездната конфигурация. В бъдеще възнамеряваше да сравни записа със съществуващите звездни карти и да определи маршрута им, но за момента този проблем не беше от първостепенно значение.
	След като разбра, че няма да дочака отговора на компито, Сирикс продължи:
	— Когато се пробудят и останалите роботи, ще осъществим нашия величествен план.
	ДД си мислеше за всички машини, които лежаха като бомби със закъснител.
	— Но щом сте унищожили своите създатели в далечното минало и войната е приключила, защо е трябвало да преминавате в хибернация? Не разбирам причината.
	— Биологичните кликиси се увиват в пашкули за продължително време. Всеки член на кошера прекарва в летаргия известно време, преди да се пробуди и да вземе участие в Голямото роене. Смятаха, че е съвсем естествено роботите им да следват същия модел на поведение независимо дали има някаква нужда от това за една изкуствена разумна конструкция.
	— Едва ли са могли да хибернират в продължение на хиляди години — възрази ДД. — Това е биологически невъзможно.
	— След като унищожихме расата на нашите създатели — продължи Сирикс, — бяхме принудени да се скрием по други причини. Целенасочено намалихме броя си, за да сведем до минимум опасността, която представлявахме.
	— Опасност за кого?
	— За фероуите. — Сирикс остави на ДД няколко секунди да асимилира информацията. — Трябваше да се скрием достатъчно дълго, за да могат да си отидат фероуите и да бъдем забравени от илдирийците.
	ДД отново беше объркан.
	— Илдирийците ли? Защо?
	— Защото илдирийският маг-император излъга заради нас.
	— Но защо?
	— Преди много време ние насъскахме венталите да унищожат фероуите, но планът ни се провали, след като всички водни създания бяха унищожени на свой ред от хидрогите. След избиването на венталите и разкриването на нашия замисъл фероуите се обърнаха срещу нас. Трябваше да се спасяваме както можем. Ето защо в онези далечни времена сключихме сделка с мага-император и той ни скри. А същевременно излъга.
	— И в замяна на това вие трябваше да прекарате в хибернация хиляди години?
	— И да свършим някои други неща. Вековете нямат никакво значение за кликиските роботи и тъй като можехме да си позволим да чакаме, ние се съгласихме с неговите условия. Първият от нас се пробуди, както беше планирано, на една луна в системата Хирилка преди петстотин години. Завръщането ни беше организирано също много отдавна. Но най-сетне последната ни мисия наближава своя кулминационен момент.
	Пред носа на кораба се виждаше самотна ярка звезда. Преди компито да успее да зададе нов въпрос, Сирикс каза:
	— Прехвърлих ти достатъчно информация, върху която да поразсъждаваш. Вече наближаваме нашата цел, където ще пробудим и последната група войници.


>	60.
>	Кото Окая

	Кото — беше си уговорил среща с Дел Келъм в Оскивълския административен център — едва сдържаше ентусиазма си. Бе толкова развълнуван от новата си теория, че почти не беше в състояние да се захване с каквато и да било друга работа. Нареди на компитата да изключат всички временни системи и да оставят хидрогската находка в космоса.
	Пилотът-компи приземи совалката в индустриалния комплекс на пръстените на газовия гигант. Дел Келъм бе помолил Кото да изучава разрушения чуждоземен кораб далече от корабостроителниците, в случай, за да не привлече вниманието на хидрогите. Кото нямаше нищо против изолацията — и без това не би могъл да се съсредоточи във вътрешността на заселените пръстени.
	Докато чакаше водачът на клана да го приеме, в главата му се мятаха безпорядъчни мисли.
	— Все пак е някакво решение, нали? Трябваше по-рано да се заемем с нещо подобно, ГУ.
	— Не мога да разбера смисъла на изявлението ти, Кото Окая — отвърна роботът.
	Кото махна небрежно с ръка. Не беше очаквал нещо друго.
	— Както и да е, няма значение.
	Отново потъна в записките и изчисленията си. Обичаше да работи с хартиен бележник вместо с електронен — намираше го за сковаващ мислите. Истинската хартия му даваше свободата да мисли необвързано, а след като приключваше, ГУ резюмираше основните идеи и им придаваше разбираема форма. Сега двете аналитични компита го придружаваха, в случай че му потрябват при разработването на теорията. Когато Дел Келъм дойдеше…
	— Защо всъщност се бави?
	— Нямам достъп до разписанието му, Кото Окая — отвърна ГУ.
	— Аз също — добави КР.
	— Поредната главоблъсканица — въздъхна Кото.
	Не му беше за първи път да запознава лаици с теориите си. Майка му го беше учила как да го прави дори когато трябва да срещне възраженията на другите водачи на кланове. Скитниците не бяха лишени от въображение, нито се бояха да поемат рискове, но бяха консервативни и предпазливи. Клановете бяха преживели твърде много трагедии и бедствия през годините.
	— Трябва да си твърд и да представяш неопровержими заключения — казваше Ихи Окая. — Ако проявиш дори малко колебание, ще те изядат жив и никога няма да одобрят проекта ти.
	Изправена срещу хидрогската враждебност спрямо небесните мини, говорителката Перони бе призовала всички скитници да потърсят нови начини за добив на екти. Кото се бе заел ентусиазирано с това предизвикателство и новият му план бе невероятно прост — по-скоро детска игра, — но въпреки това можеше да е невероятно ефективен. Достатъчно бе днес да убеди Дел Келъм — и без това не се предвиждаше друг участник.
	— Хубавото е, че става въпрос за операция от малък мащаб — прошепна той на КР.
	— Не схващам смисъла… — поде компито.
	— Какво си шушукате? — обади се Дел от вратата.
	— О, нищо, просто преговарях представянето си — обясни Кото.
	— Не обичам подготвени речи. Достатъчно е да ми кажеш какво мислиш. Откри ли нещо на изоставения кораб?
	Кото погледна двете компита, сякаш търсеше в тях подкрепа.
	— Какво ще кажете за един съвсем простичък начин за отваряне на хидрогска бойна сфера? Прост и евтин.
	— Тези две думи не се чуват често заедно напоследък — Келъм го покани да седнат. — Дай да видим.
	Кото постави на масата чертежите си и обясни как неочаквано се е натъкнал на решението с малкия хидрогски съд — предполагал, че същият принцип би трябвало да е в сила и за големите бойни кълба, чиито мембрани би трябвало да трептят при идентична честота.
	Водачът на клана разглеждаше чертежите и изчисленията и се чешеше замислено по брадата.
	— Кото, да ти призная, обикновено не разбирам нищичко, когато ми говориш. Но този път всичко ми изглежда толкова просто, че не мога да повярвам.
	— Съгласен съм, че не е сложно. Но това е още една причина да е ефикасно. Смятам да го нарека „звънец за врата“. Бихте ли могли да ги изработите тук?
	Водачът на клана се намръщи.
	— Не обиждай работниците ми, Кото. Дори непохватните зевесета биха могли да се справят с нещо толкова просто. Нещо повече, смятам да го възложа на тях. Едва ли ще се оплакват, че изработват оръжия за борба с хидрогите.
	Кото засия.
	— Ами тогава да почваме незабавно — не се знае кога ще ни потрябват. Дали не бихме могли да пратим съобщение и на Ханзата?
	Дел Келъм се намръщи.
	— Просто така? След всичко, което направиха зевесетата на Рандеву и останалите бази? Да им подхвърлим решението и да се прегърнем?
	— Ами помислих си, че… уф, това може да спаси доста хора. Пък и не е технология, която биха могли да използват срещу нас.
	— Хубаво, но да спасява живота на скитниците. Забрави за Голямата гъска. — Дел въздъхна. — Зет сигурно ще ме укори за това решение. Добре де, остави ме да помисля. Но първо ще въоръжим клановете.
	— Ами терокците? Те са наши приятели, нали? Освен това са една от най-вероятните цели за следващите атаки на хидрогите. Даже съм изненадан, че дрогите вече не са ги нападнали. Може да не ни стигне времето.
	Водачът на клана изгледа неколцината присъстващи техници и изръмжа:
	— Какво зяпате бе? Аз ли трябва да ви намирам работа? — Те се разбягаха, а той се обърна към Кото. — Прав си, нямам нищо против да пратим тези твои звънци за врати — нали така ги нарече? — и на терокците. Всички знаем, че те са уязвими, почти беззащитни, а дрогите, изглежда, имат сметки за уреждане с тях.
	— Моята система е достатъчно опростена, за да могат да я използват и те — продължи вдъхновено Кото. — До ден-два ще разполагаме с първата серия звънци.
	— Ако се захванем здравата.
	Кото се усмихна на ГУ и КР, сякаш очакваше да се засмеят заедно с него.
	— Не ми се хили като идиот — скастри го водачът на клана. — За известно време можеш да забравиш за онази чуждоземна руина. Искам да се заемеш с производството на звънците и изпращането им на Терок.


>	61.
>	Патрик Фицпатрик III

	Скитниците работеха на удължени смени. Ръцете на Фицпатрик бяха мръсни, мускулите го боляха. Дори якият Бил Стана щеше да се оплаква от толкова работа. Но Стана беше мъртъв.
	Военнопленниците прекарваха дните си в изпълнение на поставените задачи рамо до рамо с препрограмираните бойни компита. Дел Келъм, изглежда, бе предположил, че зевесетата са си научили урока, но истината бе, че неуспехът само ги караше да се озъртат за нови възможности и да не спират да кроят планове.
	Фицпатрик се боеше от това, което можеха да направят другарите му.
	Заедно с групата му го пратиха на конвейер за резервни части. В помещението беше тясно и задушно, миришеше на дим и на преработени материали. Температурата варираше от почти горещо в близост до конверторите до леденостудено край товарната рампа, която периодично се отваряше за доставка на суровини.
	Имаше най-различни машини, които произвеждаха най-различни части — плоскости за корпуси, двигателни елементи, подпорни греди. Металът обикновено се подсилваше с керамични съставки.
	Фицпатрик и другарите му работеха на различни конвейери — всъщност предимно помагаха. Тежката работа се вършеше от бойните компита. Отвън на дока работеха и по-масивни роботи.
	Непрестанният шум и тропот даваше възможност на пленниците да разговарят сравнително свободно.
	— Струва ми се, че имам план — обяви Киро Ямейн.
	Фицпатрик се наклони към него.
	— Аз имам десет, но нито един няма да свърши работа.
	Кибернетикът продължаваше с работата си.
	— Да, но този май не е такъв.
	— Изслушай го — намеси се с блеснал поглед Шейла Андез. — Това е нещо, за което скитниците никога не биха се сетили. Само Киро може да роди такава идея.
	Ямейн погледна трите компита, които се навъртаха около тях.
	— Познавам тези бойни компита като пръстите на ръцете си. Ровичкал съм се в мозъците им и съм участвал в проектирането на военните и тактически програми, които се наслагваха върху първичното кликиско програмиране.
	Фицпатрик се досети накъде бие.
	— Мислех, че скитниците са изтрили паметта им и са ги препрограмирали.
	Ямейн направи кисела гримаса.
	— Програмирането на бойните компита е свързано с много усложнения и задни вратички. Ако имам достатъчно време, сигурен съм, че ще мога да събудя някои от старите им навици.
	— Смяташ да ги превърнеш в лоялни бойци на Земните въоръжени сили, за да ни помогнат да избягаме?
	Ямейн се намръщи. Андез се наведе към Фицпатрик, сякаш възнамеряваше да му помогне в работата.
	— Не точно. Той може да заглуши текущата програма, но не би могъл да възстанови командите за подчинение.
	— И каква полза от всичко това?
	Ямейн продължи с обясненията:
	— Присъединих се към оскивълската бойна група със задачата да изучавам поведението и реакциите на тези нови компита. Те знаят как да се бият, да саботират, да разрушават. Тази част е била неутрализирана, но мисля, че ще мога да вдигна наложения от скитниците блок. Освободя ли ги, ще правят каквото сметнат за необходимо, най-вероятно ще извършват саботажи. Със сигурност ще създадат хаос в корабостроителницата.
	— Представяш ли си какво ще настане! — ухили се Андез. — Пощурели роботи из корабостроителницата на скитниците!
	— Сигурно е възможно — предпазливо каза Фицпатрик. — Но пак не разбирам каква ще е ползата за нас?
	— По време на диверсията някои от нас биха могли да се измъкнат — обясни Андез. — Ще имаме доста добра възможност.
	— Дори да е така, в тези корабостроителници няма междузвездни кораби. Дел Келъм ни го обясни съвсем просто. Никога няма да можем да напуснем Оскивълската система. Какъв смисъл?
	— Мислех, че ще си въодушевен — укори го Андез. — Не искаш ли да избягаш? Или ти харесва да флиртуваш с хубавичката дъщеря на Келъм?
	Фицпатрик се надяваше, че не се е изчервил.
	— Просто приех ролята на адвокат на дявола. След онова, което се случи с Бил, не бива да разчитаме на набързо скроени планове, както направи той. Съжалявам, но да се кача на кораб и да поема на четирийсетгодишно пътешествие не ми се струва примамлива перспектива.
	Ямейн запази спокойствие.
	— Патрик, ние следим доста внимателно движението на корабите. На всеки пет дни пристига товарен кораб, който се спуска от станцията за извличане на кометен материал в другия край на системата. Корабът е натоварен с космическо гориво, което друг пилот откарва в нещо като разпределителен център, а оттам то се разпределя между клановете. Ако отвлечем товарния кораб, един от нас би могъл да се измъкне.
	Фицпатрик се колебаеше. Не му харесваше идеята да пуснат бойните компита да вършеят из корабостроителницата. Ами ако Зет пострадаше? Не искаше да й се случи нищо лошо. Освен това изпитваше тайно уважение към всичко, което бяха постигнали скитниците, и смяташе, че ще е жалко да го съсипят.
	Но от друга страна, бягството бе привлекателно. А и го дължеше на другарите си.
	Планът не беше лош, но Фицпатрик виждаше пробойни в него. Танкерите за екти бяха тежки и неповратливи… но все пак разполагаха с космически двигатели.
	— Съгласен съм, скитниците едва ли биха го очаквали. Но това означава да зарежем всички останали тук. Какво ли ще им се струпа на главата, ако наистина успеем?
	— Достатъчно е да се измъкне само един — рече Ямейн. — И да повика помощ.
	— А през това време ние ще удържаме крепостта. — Андез отново се наведе към него, забелязала, че надзирателят ги гледа. — Решихме да си ти, Фицпатрик. Ти си най-добрият пилот. Ще отвлечеш товарния кораб, ще се измъкнеш оттук и ще ни спасиш всички.
	— Да — каза той и изведнъж изпита облекчение. — Изглежда, трябва да съм аз.


>	62.
>	Морийн Фицпатрик

	Канцеларията й на Земята не беше толкова просторна, колкото онази, която имаше, когато беше председател на Ханзата, но Морийн Фицпатрик не възразяваше. Макар че беше отстъпила поста преди близо половин век, тя не си позволяваше никакво отпускане.
	През десетилетията, след като я смениха, Морийн бе продължила да работи във великолепната си къща дълбоко в Скалистите планини, заобиколена от красиви върхове, езера и ски писти. Разполагаше с персонални совалки, с които можеше лесно и бързо да достигне всяка точка на Земята.
	Днес обаче ги прати да докарат нейните гости, а тя остана да чака. Срещата, която предстоеше, трябваше да е на неин терен.
	Морийн изглеждаше с поне три десетилетия по-млада от действителната си възраст — главно благодарение на подмладяващите процедури, но със сигурност не заради лишен от стрес живот. Бившата председателка винаги се бе чувствала по-добре в кабинет, отколкото у дома, и затова бе превърнала имението си в нещо средно между двете. Непрестанно сменяше помощниците си и поддържаше отличен екип от „мислещи танкове“ и консултанти. Понякога чиновници от Ханзата се обръщаха към нея за съвет, в други случаи тя сама се занимаваше с проблеми, които й се струваха интересни.
	Беше наредила на прислугата да подреди дълга маса с освежаващи напитки, плодове и деликатеси. След като обмисли внимателно въпроса, реши да проведе съвещанието на открито — на слънчевата веранда. Щяха да се радват на чудесното синьо колорадско небе, а и късната пролет бе необичайно топла.
	Чу шума на приземяващите се совалки — пилотите й бяха координирали полетите така, че да пристигнат по едно и също време: Морийн нямаше никакво желание да развлича част от гостите, докато се съберат всички. Малцина от тях се досещаха защо ги е повикала, но когато те кани бившата председателка на Ханзата, не можеш да откажеш.
	Тя си наля съвсем малко коняк и отпи. Пиеше рядко и предпочиташе скъпи и редки питиета, по-скоро заради впечатлението, което правеха на околните, отколкото, защото й бяха вкусни.
	Секретарят й се бе погрижил всички гости да се съберат във фоайето, преди да ги поканят навън. Морийн ги очакваше с топла усмивка на верандата, ръкуваше се, кимаше любезно и се правеше, че се старае да им запомни имената. Ала истината бе, че беше изучила внимателно досието на всеки един.
	Последни на верандата излязоха двама чернокожи, мъж и жена, с военни униформи.
	— Аз съм Конрад Бриндъл, а това е жена ми, Натали — каза мъжът. — Надявам се, че този малък прием — той махна с ръка към присъстващите — е важен, защото използвахме два дена от отпуската си, за да дойдем.
	— О, мисля, че съвсем скоро ще разберете колко е важен — отвърна с усмивка Морийн, кимна любезно на Натали, после отстъпи назад и за да привлече вниманието на останалите, повиши глас:
	— В случай, че още не сте осъзнали връзката, всички вие имате близки или роднини, загинали по време на битката при Оскивъл. — Огледа се и видя това, което очакваше — мъка и печал по лицата на присъстващите. — Нашите близки са се били храбро, но хидрогите се оказаха прекалено силни. Дори корабите, които напуснаха своевременно бойното поле, едва успяха да се спасят. — Лицето й се превърна в каменна маска. — Нямаха друг избор, освен да изоставят ранените и убитите. — Тя направи кратка пауза, сетне продължи: — Никой от нас не може да обсъжда тактическите решения, взети по време на битката, но по мое лично мнение не изглежда никак редно, че Земните въоръжени сили просто изоставиха убитите и изобщо не се погрижиха за тях.
	Гостите зашепнаха неспокойно. Натали Бриндъл първа взе думата:
	— Какъв е вашият интерес в този въпрос, госпожо Фицпатрик?
	Морийн дори успя да придаде известен трепет на гласа си, докато отговаряше:
	— Моят внук, Патрик Фицпатрик III, командир на манта, изчезна по време на тази битка. Той трябваше да стане мой наследник. — Отпи от коняка и с изненада установи, че наистина има нужда от него. Този път чувствата й не бяха престорени. — Повечето от вас знаят коя съм. Не ми се ще да зарежем с лека ръка всички тези храбри воини, останали при Оскивъл. Ето защо смятам, че всички ние бихме могли да организираме една експедиция до бойното поле край пръстените и да потърсим останките на нашите близки, за да можем да им осигурим достойно погребение.
	— Да отидем при Оскивъл? — извика един от родителите. — Но откъде можем да знаем дали там е безопасно? Хидрогите са…
	— Битката приключи преди месеци — прекъсна го с успокояващ тон Морийн. — И тъй като Земните въоръжени сили все още си ближат раните, възнамерявам да отида там собственолично. Ако смятах, че е прекалено опасно, навярно щях да изпратя някой мой заместник. — Последното имаше за цел да ги разсмее, но не постигна желания ефект.
	— Кой ще плати за всичко това? — попита Конрад Бриндъл. — Земните въоръжени сили не проявиха особена щедрост, когато изплащаха компенсации за загиналите, а двамата с жена ми не можем да си позволим подобни разходи.
	— Аз ще финансирам цялата операция. Няма да се наложи да се безпокоите за нищо. Сегашният председател на Ханзата ме увери, че крал Питър ще ни даде благословията си. И така — тя ги огледа бавно, — готови ли сте да се присъедините към мен? До четири дни можем да стигнем там и да извършим на място малка прощална церемония с хвърляне на венци.
	Натали Бриндъл плесна ентусиазирано с ръце.
	— Ние тръгваме! Няма да го пропуснем за нищо на света.
	Повечето присъстващи също се съгласиха. Морийн не оказа натиск върху тези, които отказаха.
	— Добре тогава — обяви тя с тон, който използваше, когато искаше да покаже, че срещата е приключила. — Вече направих необходимото и открих един свободен крайцер, манта. Веднага щом уредят охраната, ще се отправим към Оскивъл. Искрено се надявам да открием поне някакви останки от нашите близки и да създадем мемориална зона в памет на храбрите войници, загинали в борбата срещу злите хидроги.
	Постигнала целта си, Морийн се извини, че я чака важна работа, и излезе. Гостите останаха още час-два, които прекараха в разговори, пийване и похапване.
	Отначало бе решила да направи това с цел обществено одобрение. Но сега, когато колелата се бяха завъртели, бившата председателка не съжаляваше ни най-малко за положените усилия.


>	63.
>	Адар Зан’нх

	Престолонаследникът Тор’х бе прекарал ранните си години в охолство и не беше получил никакво военно или тактическо образование. Мястото му не беше за този пост, а той дори не го осъзнаваше, погълнат от ролята, която бе приел да играе. В редките мигове на ясна мисъл по време на лишеното си от тизма затворничество Зан’нх се присмиваше на начина, по който брат му боготвореше поста си в бойния лайнер.
	Веднага щом четирийсет и шестте похитени кораба се събраха в района на Хирилка след мисиите си на Дзелурия и Добро, предателят Тор’х бе готов да продължи с разпространяването на метежната вълна из целия Хоризонтен куп. Губернаторът на Хирилка междувременно оставаше в епицентъра на новата тизм-мрежа. Зан’нх се чувстваше по-изолиран от всякога.
	Както вече го бяха предупредили, адарът бе „поканен“ да се присъедини към собствената си манипула, поела към поредното си завоевание. Компаньонките-убийци и въоръжени пазачи от Слънчевия флот ескортираха безцеремонно Зан’нх от цитаделния дворец до бившия флагман. Накараха го да седне в едно кресло в командното ядро, а усмихнатият Тор’х поведе корабите към следващата система, където щеше да продължи с кръстоносния поход на чичо им.
	Въпреки че илдирийците бунтовници не го завързаха за креслото, нито му поставиха белезници, Зан’нх се чувстваше безпомощен. Самият факт, че похитителите му не виждаха смисъл да го връзват, бе достатъчно оскърбителен — те очевидно не смятаха, че адарът може да представлява дори най-малка заплаха.
	Завербуваните членове на екипажа бяха непробиваем бастион срещу всеки опит да възстанови контрола над бившите си подчинени. Виждаше ги навсякъде около себе си, но не можеше да ги почувства в тизма. Имаше усещането, че е оглушал и ослепял и се опитваше поне да запази куража си.
	Една мисъл не му даваше покой — колко още ще издържи в изолация, преди да започне бавно да губи разсъдъка си, и дали тогава ще е готов да се присъедини към Руса’х само и само за да се върне в мрежата.
	Седеше мълчаливо, нащрек за някаква възможност да наруши контрола на Руса’х. Но екипажът бе абсолютно лоялен към губернатора на Хирилка, всички бяха завербувани за неговата кауза и щяха да се надигнат дори срещу своя адар, ако се опиташе да си осигури помощта им. Освен ако не успееше да направи нещо сам…
	Изправен в командното ядро на флагмана, Тор’х сведе поглед към пленения си брат и се усмихна подигравателно.
	— Изглеждаш ми някак унил, Зан’нх. Но когато видиш лично поредната победа, може би настроението ти ще се оправи. Една по една всички илдирийски колонии ще се присъединят към нас, защото Източникът на светлината озарява нашия път.
	— Не бъди толкова сигурен, Тор’х — отвърна Зан’нх, като преднамерено пропусна титлата. — Магът-император все още не е открил докъде се простира предателството ти. Веднага щом научи, ще отвърне както подобава.
	Търсеше някаква котва, за която да фиксира ума си, и се съсредоточи върху ясния спомен за мага-император в неговия какавиден трон насред ослепителния Призматичен палат, заобиколен от множество изпълнени с вяра към него илдирийци. В опит да запази концентрацията си се зае да преброява наум всичките си братя и сестри — красивата атлетична Язра’х, която бе поела ролята на личен телохранител на баща им, тихия, но настойчив Даро’х, който бе отишъл на Добро, ученолюбивия и въпреки това храбър Пери’х, убит в началото на метежа, предателя Тор’х, изменил на собствения си баща и на цялата Империя…
	Престолонаследникът се изсмя.
	— И какъв ще е отговорът на нашия баща, Зан’нх? Ще прати огромна военна сила срещу илдирийци? Срещу нас? Не ми се вярва. Не вярвам да нападне собствените си сънародници — също както не можеше да го направиш и ти.
	Адарът премигна уморено.
	— Но вие избихте колкото бе необходимо, нали? А презирате мага-император, че нарушавал традициите!
	— Щом Източникът на светлина го смята за правилно. Достатъчно е да се огледаш.
	И наистина, Зан’нх бе удивен от добре координираните действия на целия екипаж, който изпълняваше стриктно всички заповеди на престолонаследника. Тор’х беше прав — магът-император едва ли щеше да предприеме драстични действия срещу тях, докато не станеше твърде късно. Зан’нх вече бе допуснал тази грешка.
	Звездните системи в Хоризонтния куп бяха сбити плътно. Ако световете падаха бързо в ръцете на метежниците, преди Джора’х да предприеме някакви действия, обезумелият губернатор може би наистина щеше да набере достатъчно сили, за да може да се възпротиви дори на могъществото на целия Слънчев флот. Да можеше само Зан’нх да прати ясно тизм-послание, за да предупреди баща си… но беше заобиколен със статичен шум и пустота.
	Опитваше се да си придаде сили, като си спомняше за адар Кори’нх. Предшественикът на Зан’нх бе прочут с непоколебимата си решителност, бе се изправял пред врагове, толкова страшни, че едва ли имаха еквивалент дори в Сагата за седемте слънца. Адар Кори’нх не бе отстъпил нито веднъж, макар да си бе давал сметка, че Слънчевият флот не може да се мери по сила с ужасните хидроги.
	Дори само мисълта за него му помагаше да се съвземе и да започне да търси с удвоени усилия изход от ситуацията. Когато хидрогите бяха продължили да нападат илдирийски селища, когато предишният маг-император бе умрял и бе оставил империята в хаос, Кори’нх бе използвал един нищожен шанс, бе повел корабите си на самоубийствена мисия, която — макар да му бе коствала живота — бе нанесла най-сериозния удар на противника до този момент.
	Сега, докато седеше в командното ядро на похитения боен лайнер и се чувстваше слаб и безпомощен, Зан’нх се опитваше да си представи последните минути от живота на Кори’нх. Старият адар вероятно се бе вкопчил в перилата на ядрото, загледан право напред, докато корабите са се носели срещу диамантените хидрогски съдове. В онзи величествен ден едно след друго десетки бойни кълба бяха разбивани из облаците на Кронха 3, а хидрогите бяха научили горчивия урок, че илдирийците притежават необходимата сила да дадат отпор на враговете.
	По онова време старият маг-император вече беше мъртъв, но Джора’х все още не бе заел поста му и адар Кори’нх бе останал изолиран от тизма. Тъкмо това му бе осигурило нужната независимост да осъществи един толкова смел ход. Адарът бе обърнал загубата на душевна връзка в своя полза.
	Ех, ако Зан’нх можеше да направи същото! Усещаше около себе си мрежата на губернатора. Тя течеше около него като река, а Зан’нх бе умиращият от жажда на брега й, онзи, който не смее да се възползва от предоставената му възможност.
	Не му беше никак лесно да прогони мисълта, че би могъл да получи всичко, от което има нужда, ако просто се подчини на враговете. Изкушението бе толкова голямо…
	Отново се замисли за адар Кори’нх, останал в паметта на сънародниците си като истински герой. Никога не би допуснал неговата история да е отстъпление от позициите на предшественика му. Не можеше да разочарова наставника си — нито мага-император. Стисна очи, опита се да изолира мисловната тишина, която го заобикаляше.
	— Приближаваме Алтурас, престолонаследник — обади се навигаторът.
	Зан’нх го стрелна с очи: тъкмо той бе направлявал бойните кораби при Хрел-оро и се бе изправял срещу хидрогите. А сега не искаше дори да погледне своя адар.
	— И защо отиваме на Алтурас? — попита Зан’нх.
	Тор’х се усмихна доволно.
	— Това е следващата планета, която ще се присъедини към нашата кауза.
	— Съмнявам се, че ще се съгласят толкова лесно.
	— Рано или късно ще го направят.
	Младият адар бе изумен от бързината, с която се разпространяваше метежът. Само след няколко дни губернаторът на Добро трябваше да пристигне на Хирилка и да обяви решението си дали ще се присъедини към бунтовниците. Зан’нх се страхуваше, че Удру’х може и да го направи — не защото е бил убеден, а поради свои причини.
	Междувременно Руса’х бе пратил на Дзелурия хора, които да поемат управлението. Въпреки че илдирийците там вече бяха подготвени с масивни дози шайинг и впримчени в злокобната му мрежа, неговите хора трябваше да придадат допълнителна сила на бунта. Те разпространяваха лъжите за това как Джора’х бил отровил баща си, как рушал отколешните традиции, как назначил за телохранител собствената си дъщеря, как лишил сина си от титлата. Самопровъзгласилият се император не само промиваше мозъците на новите си поданици, но променяше историята така, че да оправдае действията си. Без никакво съмнение бе готов да ревизира дори написаното в Сагата за седемте слънца с надеждата да бъде запомнен за поколенията.
	На екрана се появи огърлицата звезди на Хоризонтния куп и пред тях — близката Алтурас. Зан’нх не бе идвал на тази малка планета, чието име дори не се споменаваше в Сагата. Надяваше се, че след днешния ден Алтурас няма да се превърне в поредната плячка на зловещия губернатор.
	Тор’х нареди да започнат излъчването на ултиматума.
	— Аз съм вашият престолонаследник, служител на истинския император Руса’х. Приканваме губернатора на Алтурас и неговия заместник да се присъединят към нас.
	Последва продължителна тишина, достатъчна, за да накара Тор’х да се намръщи.
	След екзекутирането на Пери’х, отвличането на манипулата бойни кораби и атаката срещу Дзелурия мълвата вероятно се беше разпространила поне до близките системи на Хоризонтния куп. Руса’х не можеше да примами толкова лесно всички илдирийци.
	Зан’нх погледна самоуверения си брат и попита:
	— Наистина ли вярваш, че губернаторът на Алтурас не е чул за метежа?
	— Не е метеж, а просветление — поправи го строго Тор’х, после отново се наведе към предавателя. — Император Руса’х с радост ще ви приеме под властта си, ако се съгласите да го последвате доброволно.
	Най-сетне на екрана се появи лицето на губернатора на Алтурас — много приличаше на братята си Джора’х и Руса’х.
	— Решихме да не вземаме участие във вашия бунт — каза той. — Моля, напуснете нашата система. Не сте добре дошли тук. Алтурас остава верен на мага-император.
	Тор’х се намръщи. А Зан’нх отново почувства нарастваща сила — нали се намираше близо до свят със запазена тизм-мрежа — и им каза:
	— Чу го. Обърни манипулата и се прибираме на Хирилка.
	— Той не вижда ли бойните кораби?! Как смята да ни спре в нашата свята мисия? — Разгневен, Тор’х даде знак на операторите на бойните станции. — Заредете оръдията. Кинетични ракети и високоенергийни прорязващи лъчи.
	Десетки малки кораби вече се вдигаха от космопортовете на Алтурас.
	— Престолонаследник, приближават се вражески кораби — прехващачи, изтребители и един боен лайнер.
	— Той смята да ни нападне? — Тор’х се засмя.
	В сърцето на адар Зан’нх се надигна гняв. Сега, облъхнат от близостта на тизма, умът му бе ясен и спокоен.
	Щом местните кораби наближиха манипулата, губернаторът на Алтурас отново излезе на връзка.
	— Ще се защитаваме, престолонаследник. По-добре се отдалечете незабавно.
	Тор’х продължаваше да се хили доволно.
	— Император Руса’х с радост ще прибави и вашите кораби към флота си. Ще се опитаме да не ги разрушаваме до степен да не могат да бъдат поправени, но не можем да го гарантираме, ако продължавате да се съпротивлявате. — Обърна се към Зан’нх. — Няколко жалки кораба срещу цяла флотилия!
	Адарът обаче бе възхитен от смелостта им.
	— Те са готови да умрат, но не и да ви се подчинят. Поне ще унищожат малко бунтовници, преди да ги избиеш.
	— Губернаторът на Алтурас блъфира. — Тор’х поклати глава. — Знае, че аз съм на борда. Ще посмее ли да открие огън срещу престолонаследника? Заплахата му е измама. — Избра една незначителна според него цел и я посочи на оръдейния офицер. — Унищожете тези седем прехващача, за да им покажем, че не се шегуваме. Държа обаче лайнерът да бъде пленен.
	— За да смениш с него онзи, който унищожи ли? — подметна хапливо Зан’нх.
	Офицерът изстреля залп високоенергийни лъчи. Прицелът му беше точен, оръжията — добре подбрани и смъртоносни. Зан’нх се сви от поредната лавина пронизваща болка — признак за смъртта на илдирийци. Седемте алтураски прехващача избухнаха в небето, останалите се пръснаха.
	Подобно на стадо разгневени животни, бойните лайнери на Тор’х се нахвърлиха върху останките на защитниците на Алтурас, пръснаха ги и продължиха право към главния град на планетата. Тълпи изумени илдирийци по улиците вдигаха уплашени погледи нагоре.
	— Знаеш, че мога да изравня със земята целия град — каза Тор’х. — Просто за да им е за урок.
	Зан’нх едва сдържаше гнева си.
	— Много благородно. На това ли ви учи Източникът на светлина — на масово убийство на невинни илдирийци?
	Тор’х сви рамене.
	— Може и да си прав, братко. Но след като преминат на наша страна, те ще станат верни поданици на император Руса’х. В момента са жертви на собствените си съмнения. — Кимна удовлетворено. — Да, най-добре ще е да разрушим двореца и да запазим останалата част от града.
	Огромните лайнери се спуснаха от небето и се събраха над двореца на Алтурас. Отчаяният губернатор отново излезе на връзка.
	— Какво правите?! Разрушихте седем прехващача! Вие сте безумци! Вие сте убийци! Вие…
	— А ти ми стана скучен. — Тор’х махна на оръдейния офицер.
	Бомбардиран с порой енергийни снаряди, дворецът на Алтурас изригна в огромен взрив. Дим, пламъци и летящи отломки изпълниха небето като фойерверките, на които някога толкова се радваше губернаторът на Хирилка.
	Зан’нх беше потресен от това хладнокръвно и абсолютно безсмислено разрушение. Сътресението, преминало през тизма, го прониза като кристално копие. Заедно с много други хора в двореца току-що бяха убили един от братята му и един негов чичо. А Тор’х, изглежда, изобщо не го бе почувствал.
	Ако имаше възможност, въпреки възпитанието и честта си, адарът не се съмняваше, че ще го убие — с голи ръце, ако се наложи.
	Сега, когато от двореца на Алтурас бе останал само димящ кратер, а губернаторът беше убит, бойните лайнери продължиха по вече установената програма. Разпръснаха от въздуха шайинг, за да подготвят населението за триумфалното пристигане на император Руса’х — който вече летеше насам.
	Тор’х се обърна към брат си.
	— Видя ли колко е лесно, Зан’нх? Още един свят се присъедини към нашата кауза. Някои долу вероятно ще продължават да се противят, въпреки ефекта на шайинга, но останалата част от населението ще премине на наша страна и противниците ни ще се озоват в непосилна изолация. Скоро и те ще бъдат сломени. Този бунт е като бързо разпространяващ се пожар, ярък пламък, който ще унищожи покварата. Сигурен ли си, че не желаеш да се присъединиш към нас по своя воля?
	— Абсолютно — рече Зан’нх и отмести поглед.
	Тор’х въздъхна разочаровано.


	Неколцина бегълци успяха да достигнат близките системи и да разпространят вестта за светкавичната и кървава победа на Алтурас. Някои дори се добраха до Илдира и съобщенията им потвърдиха онова, което магът-император вече знаеше от губернатора на Добро.
	Когато Тор’х се появи с бойните си лайнери над Шонор — следващата илдирийска колония в Хоризонтния куп, — изплашеният губернатор и неговите поданици се предадоха без никаква съпротива.


>	64.
>	Антон Коликос

	Всяка крачка ги приближаваше към зората. Когато най-сетне изкатериха скалистите хълмове и видяха величествения пейзаж под поруменялото небе, почувстваха внезапен прилив на енергия.
	Антон бе уморен и гладен повече, отколкото би могъл да го опише с думи. Запасите им от храна и вода бяха свършили незнайно кога: той бе престанал да следи хода на времето. Часовете вече нямаха никакво значение — единственото важно бе да скъсят разстоянието между себе си и светлината. А след това трябваше да прекосят и просторната равнина до оазиса Сек да, другия покрит с купол град на планетата.
	— Ще оцелеем — рече губернаторът Ави’х развълнувано при вида на светлината. — Следвайте ме и ще ви отведа при вашето спасение. — Направи няколко забързани крачки, но изведнъж спря и се огледа объркано, очакваше някой да му покаже посоката. Беше изгубил самоувереност, откакто се бе лишил от своя верен помощник.
	Антон знаеше, че илдирийците се нуждаят от поне десетина свои сънародници, за да могат да запазят здравия си разсъдък, да подкрепят душевните си нужди, да чувстват така необходимата тизм-връзка. Но сега бяха останали само четирима, плюс него, а и той също от време на време страдаше от пристъпи на отчаяние. Нямаше да се възстановят, ако не откриеха скоро други илдирийци.
	Всички разпериха ръце и вдигнаха лица нагоре, сякаш пиеха от светлината. Местността бе равна и еднообразна, ако се изключеха дълбоките каньони, чиито дъна се криеха в тъмни сенки. Продължиха напред.
	Най-сетне на хоризонта заблещука ярка светлина и инженерът Нур’оф и копачът Вик’к извикаха едновременно от радост. Губернаторът Ави’х обяви:
	— Напред към Марата Секда! Вече не сме сами — кликиските роботи ще ни помогнат.
	Паметителят Вао’сх спря до Антон и двамата се загледаха към далечния купол.
	— Посещавал съм Секда само в тъмния период. Не можеш да си представиш колко се радвам да я видя.
	— Дотам все още има много километри, Вао’сх — отбеляза Антон.
	— И все пак поне вече виждаме целта си. Наближава краят на нашето премеждие.
	Но Антон все още не можеше да се отърси от безпокойство за това какво ще намерят в града. Древните легенди за шана рей можеше да се обяснят с подсъзнателни страхове, но със сигурност имаха някаква реална причина и той не гореше от желание да се изправи срещу нея. Спомняше си лабиринта тунели, които Нур’оф бе открил под повърхността на планетата. Дълбоко в себе си бе склонен да вярва, че кликиските роботи са най-вероятните саботьори, въпреки че илдирийците съжителстваха с тях от столетия. Кой друг би могъл да бъде?
	И въпреки всички тези съмнения едно бе сигурно. Секда си оставаше единствената им надежда. Имаха нужда от храна, припаси и начин да напуснат планетата.
	— Побързайте! — Губернатор Ави’х затича напред, възвърнал като по чудо силите си. — Стигнем ли града, ще сме в безопасност.
	Почувствал съмненията на Антон, Вао’сх предпазливо поклати глава и му прошепна:
	— Не го казвай. Не бива да им отнемаме надеждата. Сега, когато се измъкнахме от тъмнината, страховете им от шана рей са забравени. Нека се излекуват, преди да им вселиш нови кошмари.
	Антон кимна неохотно, но реши да си държи очите отворени.
	С наближаването на града възбудата и облекчението на илдирийците нарастваха.
	— Отървахме се от мрака! — подвикваше губернаторът, почти готов да заподскача от радост. Хукна напред, следван от Нур’оф и копача Вик’к. Само старият паметител остана с Антон.
	Изкатериха полегатия склон и стигнаха покрайнините на града.
	Губернаторът спря и се обърна. Антон помогна на паметителя по нагорнището и всички се взряха в покрития с купол град.
	И зяпнаха от почуда. Доскоро в града бе имало само шепа кликиски роботи, но сега той гъмжеше от машини. Бяха хиляди и щъкаха като мравки в мравуняк.
	— Не мислех, че дори в целия Спирален ръкав има толкова много кликиски роботи — рече Вао’сх.
	През тъмния период на Марата тайнствените роботи бяха работили упорито, бяха прокопавали тунели и бяха издигали сгради. Антон пак си помисли за тунелите, които Нур’оф бе открил на Марата Прайм.
	— Виждам, че са положили доста усилия — каза и преглътна болезнено.


>	65.
>	Ческа Перони

	През целия ден рояци бавно крачещи кликиски роботи кръстосваха повърхността на Йон 12, обгърнати от облаци замръзнали газове. Стройните им редици прекосяваха покритата със сняг равнина недалеч от хълма, на който бе замрял двигателят на булдозера. Ческа не можеше да определи накъде са се насочили.
	— Може би имат кораби и припаси, скрити на други места — подхвърли Пърсъл. — В края на краищата нали самите те бяха закопани. — Той потрепери от студ.
	Ческа погледна бледото му лице. Акумулаторите бяха на изтощаване и скоро в кабината щеше да се възцари космически студ.
	— Може да е по-лошо. Например да нападнат нашата база.
	Докато стояха безпомощно на хълма, тя имаше предостатъчно време да мисли за Ихи Окая, за разрушаването на Рандеву и за разпръснатите кланове. Сега повече от когато и да било прокудените родове се нуждаеха от човек, който да ги събере и организира, който да е по-скоро техен водач, отколкото говорител. Ако клановете не координираха действията си, Голямата гъска скоро щеше да им прекърши гръбнака.
	Картината се очертаваше доста тревожна, още повече че в момента Ческа не бе в състояние да предприеме нищо. Вече бе видяла двама души да умират, преди ордата чуждоземни роботи да се понесе през равнината. Започваше да си мисли, че маршируващите черни машини могат да се окажат много по-голяма заплаха от зевесетата.
	Каквото и да ставаше, първостепенна задача си беше да се добере до главната база.
	И в този момент, като по команда, по радиостанцията пристигна поредният сигнал.
	— Ей, Пърсъл? Говорител Перони? Идваме да ви спасим. Двама сме, с булдозер. Съжаляваме, че се забавихме толкова, но не можем да засечем сигнала на вашия радиофар.
	Пърсъл се наведе над пулта за управление и промърмори:
	— Роботите сигурно са го повредили.
	— И по-добре. Иначе досега да са ни засекли.
	Пърсъл занатиска копчетата едно след друго.
	— Изпращам ви координатите ръчно. Намираме се на билото, но не искам да включвам прожекторите. Предпочитам да не привличам вниманието на роботите.
	— А, ето ви! По-близо сте, отколкото си мислехме. Виждаме ви вече. Но… тези роботи са хиляди! Какво сте направили бе, хора?
	Ческа се наведе към микрофона.
	— Гледайте да не се приближавате към тях. Избягвайте контакти.
	Пърсъл добави:
	— Те ни нападнаха. Убиха Данвие и Джак.
	След малко Ческа видя предните светлини на булдозера, който пълзеше към тях. Отрядите кликиски роботи в равнината също забелязаха приближаващата се машина и защъкаха като раздразнени насекоми.
	— Тази работа никак не ми харесва — промърмори Пърсъл.
	— Изчезвайте! — извика Ческа в микрофона. — Обръщайте и потегляйте с пълна скорост към базата! Нас ни оставете. Не им позволявайте да…
	Зад булдозера се оформи верига кликиски роботи — пресичаха пътя за отстъпление. Водачът на машината започна да криволичи.
	— Много са! Съмнявам се, че идват да си стиснем ръцете.
	— Карайте с максимална скорост. Можете да им избягате — продължи да дава инструкции Ческа.
	Още роботи се появиха в далечината. Не бързаха, сигурни в своето превъзходство. Булдозерът направи остър завой, търсеше възможност за отстъпление.
	— Попаднахме в капан. Какво са намислили според вас?
	— Махайте се оттук! — извика отново Ческа.
	Булдозерът се понесе към роботите, набра скорост и блъсна две от черните машини, които отказаха да се отдръпнат от пътя му. Тежкият булдозер се разтресе, а двата робота отхвърчаха настрани в слабата гравитация. Но седем други вече се бяха вкопчили на различни места в обшивката.
	— Бягайте, бягайте! — викаше Ческа, но знаеше, че вече е твърде късно.
	Откъм уредбата долетяха уплашени викове и ужасяващи звуци.
	— Изтръгнаха двигателя! Не мога да помръдна! Всеки момент ще пробият корпуса…
	Целият булдозер бе покрит с кликиски роботи. Внезапно над него се издигна облак пара, която замръзна мигновено — въздухът бе напуснал кабината като последния дъх на умиращ.
	Пърсъл затрепери. По бузата му се търкулна сълза. Ческа искаше да изкрещи, да избухне, да направи нещо. Блъсна металния пулт, сякаш беше нагръдната плоча на някой робот.
	— По дяволите! — Очите й се напълниха със солени сълзи.
	Не чуха повече нито дума от другия булдозер. Сърцето й се бе свило от страх и гняв. Измъчваше я ужасяваща безпомощност. Пърсъл трепереше неудържимо.
	Войнствените роботи продължаваха да трошат булдозера и да разхвърлят останките му из снега. Когато не остана нищо повече за рушене, се строиха и се отдалечиха с равна стъпка.
	Пърсъл погледна умоляващо Ческа, сякаш тя можеше да реши проблема.
	— Какво искат? Не ни попитаха нищо. Нямаше никакви заплахи, никакви заповеди — просто се нахвърлиха като хищници.
	— Очевидно целта им е да разрушават всичко, макар че не мога да разбера причината за това. Нали видя каква голяма армия са — какви планове биха имали на Йон 12? — Тя спря, стресната от друга възможност. — Ами ако имат намерение да напуснат планетата?
	— За това ще им трябват кораби, говорителке.
	— Може и да имат кораби тук някъде. Или да си построят, като използват машините и материалите, които успеят да намерят.
	Пърсъл преглътна и адамовата му ябълка подскочи уплашено. Досега не му бе хрумвала подобна идея.
	— Сигурно затова са се насочили към базата! Там има предостатъчно инструменти и материали.
	Ческа отново посегна към предавателя, действаше с бързи гневни движения.
	— Трябва да предупредим главната база. Не зная още колко ще издържи предавателят, но не бива да ни пращат помощ. Трябва да са готови да се защитят.
	— Ами ние? — Пърсъл премигна. — Няма да оцелеем тук повече от ден-два дори да пестим максимално енергия. И без това вече…
	Тя го изгледа остро.
	— Нямам представа колко бързо могат да се придвижват ордите кликиски роботи, но ще стигнат базата много преди това. Мина цял ден, откакто поеха на поход.
	Наведе се към микрофона и преразказа накратко случилото се в последните минути. Лицето на операторката на екрана стана още по-угрижено.
	— Говорителке Перони, нищо не можем да направим! Ние сме миньорска база. Не разполагаме с оръжия.
	— Съберете всички налични кораби и евакуирайте хората.
	— Кораби? Говорителке, нали ги разпратихме да предупредят клановете. Още никой не се е върнал.
	Решението й да предупреди клановете сега лишаваше базата от възможност да се спаси. А бе смятала ЗВС за най-голямата заплаха.
	— Нали сме скитници — измислете нещо! Затворете се в куполите и се барикадирайте. — Тя погледна инженера до себе си, но той само поклати глава.
	— Ще ги разкъсат, както направиха с булдозера. Ако наистина решат да проникнат в куполите…
	— Прегледайте миньорското снаряжение и подберете всичко, което може да ви помогне да се защитавате — продължи тя. — Накарайте хората да си сложат скафандри и ги изстреляйте в космоса с товарни сонди, щом нямате достатъчно кораби.
	— Но колко ще издържат там без животоподдържаща система? — не спираше да мънка до нея Пърсъл. — Говорителке, всички ще измрем до часове!
	— Може и да е по-скоро, ако не предприемат нещо. — Тя се намръщи. — Няма ли някакъв начин да се промени режимът на реактора, така че да достигне свръхкритична точка? Да го взривим заедно с всички настъпващи роботи?
	Инженерът се ококори като дете, което се е пробудило от кошмарен сън.
	— Има, разбира се, но това ще помете цялата база! Всички ще умрем.
	Ческа втренчи в него хладен поглед и каза спокойно:
	— Но поне ще попречим на роботите да напуснат планетоида.
	Настъпи продължителна пауза. Накрая Пърсъл промърмори съкрушено:
	— Да, така е.
	— Вече идват! — извика операторката от екрана. — Пет робота току-що се появиха край реактора. Виждам още десет, не, над двайсет, отвъд ръба на кратера. Истинско нашествие!
	— А ние сме приковани тук — прошепна замаяно Ческа.
	— Поне сме в безопасност…
	— Я стига! — Тя бе по-обезпокоена за скитниците в базата, напълно беззащитни пред ордите роботи. Като говорителка на скитниците, трябваше да е до тях винаги, когато се намираха в тежко положение, да ги вдъхновява, да им помага в откриването на изход. — Няма ли някакъв начин да стигнем дотам?
	— Ако имаше, отдавна да съм го предложил.
	— Помощ! — извика операторката.
	— Какво става? — извика Ческа.
	— Двама от нашите са решили да подкарат тежките изкопни машини срещу роботите и да ги използват като танкове. Трети ще се опита да промени ъгъла на оръдието за контейнери. Не зная дали ще може да го настрои за толкова ниска траектория. Ние… — Думите й бяха прекъснати от зловеща експлозия и свистене на напускащ купола въздух.
	Последва буря от разпокъсани съобщения, всичките на една и съща честота, заглушаваха се взаимно и увеличаваха общия хаос. Пърсъл използва издъхващата система на булдозера, за да сменя картините — виждаха се черни роботи, струпани около купола, проправяха си път през барикадите и разглобяваха животоподдържащата система. Шест робота събориха една херметично затворена подстанция.
	На вратата се показаха двама души в скафандри. Единият носеше ракетомет, другият бе въоръжен с дълъг метален прът. С първия изстрел човекът с ракетомета повали най-близкия робот, но въпреки че екзоскелетът му беше обгорен, самият робот изглеждаше невредим. После двамата скитници се хвърлиха срещу механичните нападатели. След секунди бяха убити.
	Ческа затвори очи, не за да се скрие, а за да се съсредоточи върху всяка, дори най-малката възможност. Но ней хрумваше нищо. Пърсъл изпъшка и започна да рецитира някакви имена с нисък напевен глас. Тя не знаеше дали инженерът има роднини на Йон 12, но скитниците се смятаха за част от един голям клан. Той повтаряше имената на мъже и жени.
	А сега всички те бяха избити.
	Операторката в главния купол бе напуснала поста си, но камерата продължаваше да предава разпокъсани изображения. Виждаха се искри от множество експлозии, дим и пара нахлуваха в помещението. Светлините трепкаха.
	— Те са неуязвими! — извика някой.
	— Животоподдържащата система е напълно разрушена. Няма начин да я задействаме отново.
	— Проникнаха в първия купол! Експлозивно разхерметизиране — тук всички са мъртви. Куполът е отворен.
	— В името на Пътеводната звезда!
	Виковете и писъците постепенно затихваха. Ческа седеше сгърчена на седалката, парализирана от гняв и безпомощност. Можеше само да мечтае за някакъв чудодеен способ да нанесе съкрушителен удар на механичната армия.
	— Гравитацията е ниска — каза тя накрая. — Дори пешком лесно ще изминем голямо разстояние. — Можем да тичаме. Колко време ще ни отнеме?
	— Скафандрите наистина са чудесни, говорителке, но както ти казах, дори те няма да издържат на абсолютния студ повече от няколко часа. Не можем да стигнем до Йон 12 за толкова кратко време.
	Тя удари с юмрук по металната стена.
	— А дори и да успеем, те вече са проникнали в купола.
	На трепкащия екран изникнаха няколко фигури — бягаха, преследвани от зловещите черни силуети. От говорителите ехтяха взривове и стържене на разкъсван метал. Изведнъж към камерата се приближи едра сянка. Чу се пукот и картината изчезна.
	Вече приемаха само звук. Скоро обаче и последните викове спряха. Никой не отговаряше на повикванията на Ческа.
	— Няма оцелели — каза Пърсъл унило. Продължаваше да следи данните на пулта. През последния половин час температурата бе спаднала драстично. — Енергията свършва. Няма начин да презаредим акумулаторите.
	— Изглежда, ни остават два избора — или бавна, или бърза смърт — рече Ческа и се надигна решително. — Но аз няма да се предам. Ние сме _скитници_.


>	66.
>	Адмирал Лев Стромо

	Изпратеният на далечния Корибус, за да разследва предполагаемото масово изтребване, адмирал Стромо бе ядосан. Предпочиташе да си остане у дома и да отстъпи тази рискована работа на по-младите и амбициозни командири като Ели Рамирес. Едва бе успял да се преоблече в базата на ЗВС и трябваше отново да се качи на борда на мантата и да се отправи към вражеска територия.
	По време на полета се запозна със записите от разпитите на Орли Ковиц и Хъф Стайнман, както и със снимките, направени от капитан Робъртс. Дете, старец и дезертьор! А междувременно чрез телевръзката, осигурена от малцината зелени жреци, останали на служба на Ханзата, бе потвърдено, че транспорталът на Корибус наистина не функционира. Нещо ставаше там.
	Адмиралът можеше само да се надява, че онзи, който бе нападнал колонията, не се навърта там. При максимална скорост неговата манта щеше да пристигне на Корибус не повече от ден след получаването на първите тревожни новини и едва тогава специалистите щяха да получат първите отговори. Кораби на Земните въоръжени сили? Това просто не беше възможно. Кликиски роботи и предателски бойни компита? Той огледа нервно собствения си мостик. По коридорите на мантата денем и нощем непрестанно щъкаха бойни компита — изпълняваха задачите, които им бяха възложени. Собственият му крайцер зависеше от тях и досега нито една машина не им бе създала какъвто и да било проблем. Вероятно на всички кораби на Земните въоръжени сили съотношението бе пет към едно в полза на компитата. Беше нелепо дори да се предполага, че могат да се справят без тях.
	Генерал Ланиан бе решил да изчака доклада на Стромо, преди да предприеме драстични действия. И въпреки това цялата тази история не изглеждаше никак добре.
	— Никакъв отговор от предавателя на колонията, адмирале — докладва Рамирес. — Викаме ги от десет минути. Би трябвало да има дежурен.
	— Не ще и съмнение, че там се е случило някакво нещастие — отвърна Стромо. — Надявам се само, че очевидците преувеличават.
	— Пристигнаха първите изображения… — На екрана се появи скалист каньон, заобиколен от равнини. Наведена над пулта, Рамирес четеше данните: — Атмосферата на Корибус е сравнително чиста от водни изпарения. Би трябвало да получим по-ясни снимки… Ах! — Изображението се размъти, сетне отново дойде на фокус, след като адаптативните оптични прибори на мантата се настроиха към плътните слоеве на атмосферата.
	Сега вече всички можеха да видят съвсем точно останките от колонията и степента на разрушение. От сградите не бе останала и следа. Кликиският портал бе превърнат в руини.
	— Не виждам никакво движение долу — изсумтя адмирал Стромо.
	— Според момичето това се е случило преди няколко седмици. И всички били избити.
	— Добре, добре. — Стромо си припомни инструкциите на генерал Ланиан. — Сформирайте отряд от специалисти. Искам детайлни изображения, точни патологични заключения и подробна карта на района на разрушението. Трябва да разберем какво го е причинило.
	— Адмирале, транспортният кораб е готов — докладва Рамирес. — Вие тръгвате с тях, нали?
	Стромо би предпочел да остане на мостика, но изглежда, присъствието му долу беше наложително.
	— Надявам се, сте сканирали щателно целия периметър на системата на Корибус? Някакви следи от други кораби наоколо?
	— Каквото и да е било тук, отишло си е отдавна, сър.
	— Добре. Слизам със совалката.


	Във въздуха все още се долавяше миризмата на изгоряло. Слаб ветрец повяваше откъм каньона и раздухваше пепелищата. Стромо крачеше бавно сред разрушенията, разравяше от време на време с обувка обгорените останки разтопени буци полимер. Досега изследователите бяха открили само опушени кости и петна от кръв, нямаше никакви други признаци от над стотината колонисти.
	Повечето от членовете на екипажа се бяха пръснали наоколо, снимаха останките, измерваха остатъчните енергийни стойности и събираха странични продукти от взривовете и енергийните откоси. Всички места, където имаше човешки останки, бяха маркирани.
	— Адмирале, да откараме ли труповете на кораба за идентификация, или да ги заровим тук?
	Стромо не искаше да остане на тази потискаща планета повече от необходимото. Освен това генералът очакваше доклада му.
	— Можем да предположим, че всички са мъртви. В списъка на колонията вероятно фигурират имената им. Наредете на екипажа от мантата да ви осигури земекопни машини, за да ги погребем. — Кимна, за да придаде на думите си допълнителна тежест. — Поне това им дължим.
	Не можеше да се отърси от страховете си. Ами ако неизвестните нападатели се върнеха? Можеше да стане във всеки момент.
	— Кога най-рано ще разполагате с предварителни заключения? — попита той една жена, която събираше прах от човешки останки в малка стъкленица. — Нужни са ми резултати до залез-слънце. — Помръдна беззвучно устни: проклинаше зелените жреци, задето бяха напуснали военната служба. Щеше да е много по-лесно, ако можеше да прати доклада по телевръзка.
	— Сър, в момента проверяваме резултатите. Но от това, с което разполагаме досега… всъщност искам да съм напълно сигурна… — Тя погледна миниатюрния екран на спектрографа. — Няма никакво съмнение — следи от язерни взривове. Отломките също носят специфичните черти след употреба на експлозивните химикали, които използваме за нашите снаряди. Момичето е право.
	Стромо изсумтя през нос.
	— Искате да кажете, че всичко това е дело на Земните въоръжени сили? Че нашите бойни кораби съвсем преднамерено са унищожили цяла една земна колония?
	Изследователката прехапа устна и продължи бавно, като претегляше всяка своя дума:
	— Това, което казах, сър, е, че имаме данни за употреба на язери и на снаряди, каквито са на въоръжение в Земните въоръжени сили. Не съм правила никакви изводи или заключения относно това кой го е направил.
	Стромо се намръщи и й кимна да си продължава работата. Разпита още двама души и получи подобни отговори. Който и да бе атакувал Корибус, или нарочно бе имитирал земни оръжия, или просто не се интересуваше, че някой ще разбере какво е ставало тук.
	Генерал Ланиан бе получил доклади от всички свои адмирали. Момичето Орли Ковиц продължаваше да твърди, че колонията е била нападната от един дреднаут и пет манти, но в нито една бойна група нямаше изчезнали кораби.
	„Как, по дяволите, са го направили?“ — питаше се Стромо.
	Дали пък илдирийците не бяха построили точни копия, за да ги използват за атака срещу човешките колонии? Но в това нямаше никаква логика. А може би някой бе изтеглил поразените кораби от бойното поле при Оскивъл. Пет манти и един дреднаут. Имаше нещо подобно, което премигваше като сигнална лампа дълбоко в съзнанието му.
	Пет манти и един дреднаут…
	В мига, когато отговорът дойде от само себе си, той си пое рязко дъх. Това беше групата, изпратена на разузнавателна мисия към газовия гигант Голген преди една година. Изпитателен полет, за да демонстрират добрата координация между бойните компита и човешкия екипаж. Тези пет манти и един дреднаут бяха изчезнали без следа.
	Въпреки че така и не откриха останки, Земните сили бяха предположили, че са били унищожени от хидрогите. Стромо изведнъж повиши глас:
	— Приключвайте с изследванията! Трябва да се върнем час по-скоро, за да докладвам на генерал Ланиан!


>	67.
>	Принц Даниъл

	След изричните нареждания на председателя ОХ се оказа непреклонен наставник. Ако допреди Даниъл се възмущаваше от компито заради безкрайните му разкази за отдавна умрели хора и досадни спомени отпреди столетия, сега вече открито ненавиждаше дребната машина.
	Беше изненадан от това колко много болка може да му поднесе измъченото му тяло — ръце, крака, корем, гръб, мускули, за чието съществуване не бе подозирал. Никога през целия си живот не се бе упражнявал толкова — а ОХ не проявяваше никакво съчувствие. Пък и какво разбираше едно компи от болки в гърба или изморени мускули?
	Въпреки че суровият режим бе въведен от съвсем скоро, Даниъл знаеше, че няма да издържи дълго и ще умре, ако продължавало същия начин. ОХ го караше да седи изправен, за да поддържа правилна стойка, и така го лишаваше от малкото възможности да си почива. Искаше от него винаги да изглежда добре — като че ли някой можеше да го види тук.
	ОХ бе изработил специална нискокалорична диета с ястия, които да подпомогнат бързата загуба на тегло. Пазачите носеха подноси, съдържащи разочароващо малки количества отвратителна здравословна храна. Ала достатъчно бе Даниъл да не прояви ентусиазъм или любезно отношение и компито мигом ги отпращаше заедно с подносите, с което го обричаше на дълги периоди глад. Защо, по дяволите, един истински принц трябваше да любезничи с простолюдието? Другите трябваше да са любезни с него, не обратното! Стомахът на Даниъл къркореше непрестанно. Никога не бе изпитвал подобен глад; непрестанно мечтаеше за сладкиши, за някакъв вкусен десерт.
	Въпреки изтощението си почти не можеше да спи. Принцовете не трябваше ли да ги глезят? Беше толкова ядосан от промените в живота си, че не можеше да се съсредоточи по време на учебните занимания. Каквото и да му говореше компито, той не преставаше да си мисли за ядене.
	И тъй като картината на обозримото бъдеще придобиваше все по-черни краски, Даниъл реши да се разбунтува. Щеше да покаже на председателя Венцеслас, че това е неприемливо. Никой не можеше да се отнася по този начин с него. И Даниъл започна да обмисля своя план.
	Въпреки че председателят нямаше никакво намерение да го показва пред обществото, шивачи и дизайнери разработваха за него нови дрехи, които да съответстват на промененото му телосложение. Имаше разноцветни туники, копринени ризи, кожени ботуши, много бижута. За ежедневните си занимания трябваше да носи скромни дрехи и той реши, че това напълно съвпада с плановете му. Кой би очаквал от един принц да се облече по този начин?
	Една вечер, след като охраната му поднесе оскъдната вечеря и го остави в компанията на ОХ, Даниъл премина към действие. Учителското компи тъкмо бе подхванало поредната тирада за институционалните промени, наложени от предишния председател Морийн Фицпатрик по време на нейното управление, като украсяваше всичко със собствените си спомени от времето, прекарано заедно с нея в щаба на Ханзата. Принцът — даваше си ясна сметка, че разполага с броени минути — изненада робота, като се хвърли върху него, сграбчи го и го натика в гардероба. Затрупа го с всички нови дрехи, с които се бе сдобил напоследък, и залости здраво вратата. Ключалката не беше електронна и това допълнително щеше да забави робота.
	Иззад вратата прозвуча усиленият глас на ОХ:
	— Принц Даниъл, пуснете ме да изляза. Поведението ви е неприемливо. Председателят няма да е доволен.
	Даниъл открехна външната врата на покоите си и се увери, че коридорът е празен. Приглушеният глас откъм гардероба едва ли щеше да привлече нечие внимание. Принцът беше облечен с най-обикновени дрехи — сива риза и кафяви панталони и обувки. Не разполагаше с никакви документи, пари или оръжие. Но можеше да тича. С останалото щеше да се справи според нуждите.
	Коридорите бяха облени с изкуствени светлини. Въпреки че краката го боляха от упражненията, той затича към площадката. Не разполагаше с никакви планове на Двореца на шепота и затова се стараеше да се движи в една и съща посока. Зад един завой обаче стигна стълбище, което водеше нагоре. Вероятно през цялото време го бяха държали под земята, тъй като стаята му нямаше никакви прозорци. Ако стигнеше приземното ниво, можеше да се измъкне в градината.
	Всеки път, щом чуеше гласове или стъпки, Даниъл променяше посоката. След няколко минути обаче осъзна, че се е изгубил безвъзвратно и че никога не би могъл да открие обратния път до покоите си… не че искаше да се върне там.
	Отвори една врата, на която пишеше „Изход“, и се озова пред поредната стълба. Някъде по средата на изкачването чу отгоре да се спускат хора и спря задъхан, не знаеше накъде да продължи.
	Не бяха от охраната му, а трима пазачи с униформи. Даниъл не знаеше какво да каже, но те бяха погълнати от разговора си и почти не го погледнаха. Спряха на площадката над него, отвориха една врата и изчезнаха в дебрите на двореца. Преди вратата да се затвори, Даниъл изтича и я хвана.
	Озова се на главния етаж на двореца. Имаше десетки картини и снимки на крал Питър и Даниъл за пръв път въздъхна облекчено, че и неговият лик не виси навсякъде — благодарение на това можеше да се придвижва незабелязано между прислугата, която вероятно денем достигаше до няколко хиляди души. Опита се да си придаде вид на човек, който знае какво прави.
	Стигна до някакви коридори без украса — бяха стаите на чистачите, градинарите, готвачите и дребните чиновници. В една миниатюрна кухня откри храна, оставена в хладилен шкаф. Реши, че му се полага. В края на краищата той беше принц и стомахът му стенеше за свястно угощение след няколкото дни мъка.
	Имаше късчета месо/резени плод и някакви странни подправки — но пък Даниъл нямаше кой знае какъв избор. Докато се тъпчеше, се озърташе и подскачаше всеки път, когато някой минеше покрай кухнята. Очакваше всеки миг да зазвучи аларма и да го заловят. Нали щом пазачите намереха затворения в гардероба ОХ, щяха да претършуват целия дворец. Трябваше да се измъкне по някакъв начин навън.
	Зад стените имаше непрестанно движение. Шумът постоянно се усилваше и Даниъл прецени, че сега е неговият шанс. Измъкна се, смеси се с прислугата по коридорите и малко след това се озова на открито. ОХ не го бе пускал да излиза повече от година и сега той бе очарован от гледката на небето. Но не биваше да остава тук, зазяпан в пъстроцветните, туристически цепелини, които кръжаха над Дворцовия канал. Спусна се забързано по широката стълба и се смеси с тълпата. Хвърли само един прощален поглед на огромния дворец. Едва когато се отдалечи достатъчно, въздъхна, после се засмя при мисълта за това каква суматоха ще предизвика бягството му.


>	68.
>	Рлинда Кет

	Щом научи за арестуването на БиБоб, Рлинда насочи „Любопитство“ към лунната база на Земните въоръжени сили, готова да измъкне своя любим бивш съпруг, ако е нужно дори от лапите на самия главнокомандващ. Бяха го арестували предния ден и генерал Ланиан вече бе назначил часа на първия разпит. Това не можеше да значи друго, освен лоши новини.
	Кацна в кратера, без да иска разрешение, и бе посрещната от отряд изплашени войници.
	— Нямате право да се приземявате тук, госпожо. Напуснете веднага или корабът ви ще бъде конфискуван.
	Тя ги изгледа невъзмутимо, сякаш не вярваше, че й говорят сериозно.
	— Глупости. Брансън Робъртс е един от моите пилоти и няма НПМ на този свят, който да успее да ми попречи да го видя.
	Охраната се спогледа.
	— НПМ, госпожо? Това съкращение не ни е познато.
	— НПМ сте вие — не ви се плаща да мислите. — Тя сложи ръце на кръста си. — А сега, ще ме отведете ли при капитан Робъртс, или трябва да обикалям из цялата база, за да го открия.
	— Затворникът е задържан по обвинение в дезертьорство. Без право на посещения.
	— Ще я видим тази работа.
	През следващите шест часа Рлинда надмина себе си — заплашваше охраната, блъскаше по вратите на канцелариите, пращаше настойчиви запитвания до всички, които познаваше, прекъсна няколко срещи и категорично отказа да си тръгне. Генерал Ланиан не желаеше да я види. Не можа да се добере и до Дейвлин Лотце, който бе изпратен на някаква тайнствена мисия, след като се бе уверил, че бегълците от Крена са настанени във временни жилища в покрайнините на дворцовия квартал.
	Накрая се свърза с председателя Венцеслас и настоя да направи нещо, но отговорът му беше лаконичен и хладен.
	— Преди да предложиш капитан Робъртс за тази работа, изразих ясно и недвусмислено становището си. Предупредих те, че няма да ти помагам. Генерал Ланиан от години чака да му падне някоя изкупителна жертва и сега Робъртс извади лошия късмет — вероятно от глупост — да се напъха сам в зъбите на ЗВС.
	— Но има и по-важни обстоятелства, господин председателю. Капитан Робъртс помогна на Дейвлин и мен да спасим колонистите от Крена. Спаси момичето и стареца. Освен това си рискува задника, за да може да ви донесе новините, преди да сте ги получили по друг начин. Това все би трябвало да значи нещо. — Тя гледаше екрана. Лицето на председателя си оставаше непроницаемо.
	— Той е обвинен в дезертьорство, капитан Кет. Генералът е изключително стриктен по отношение на устава и правилника и се боя, че никакви извънредни обстоятелства няма да го накарат да си промени решението. След два дни капитан Робъртс ще бъде изправен пред военен трибунал, за да получи съответстващата присъда.
	— Присъда? Защо преди това не докажат вината, всъщност невинността му?
	— Това е въпрос от компетенцията на Земните въоръжени сили. Не мога да се меся във военното съдопроизводство.
	Рлинда не искаше да се отказва.
	— Нека тогава поне да го видя. Моля ви.
	Председателят се намръщи и за миг като че ли се замисли.
	— Добре. Но това е всичко, което мога да направя. В момента имам много по-важни и неотложни дела.


	Навъсени пазачи я поведоха по сивите тунели на едно от подземните нива.
	БиБоб беше начумерен и потиснат, но щом я видя, скочи и викна:
	— Рлинда!
	Войниците измъкнаха зашеметителите си, сякаш очакваха да ги нападне. Рлинда го прегърна и възкликна:
	— Винаги съм знаела, че сърцето ти е по-голямо от мозъка, БиБоб. Сам се напъха в капана.
	Той повдигна рамене и се засмя.
	— А какво да направя, Рлинда? Видя ли очите на онова момиче?
	— Не беше необходимо да идваш тук, за да присъстваш на спектакъла. Можеше да ги оставиш на всяка друга планета на Ханзата заедно с анонимен доклад.
	В очите му за миг блеснаха гневни пламъчета.
	— Не мислиш ли, че е редно да подам сигнал за тревога, ако някой атакува нашите колонии? Ами ако нещастната Орли си помисли, че е в безопасност, а сетне онези кораби се появят отново… — Преди да довърши, тя го целуна, за да спре тирадата му.
	А когато го пусна, установи, че пазачите са излезли и са ги заключили. Дори не бе чула кога са затворили вратата. БиБоб седна на койката и подпря брадичка с ръце.
	— Изпадал съм и в по-тежки положения. Впрочем, самият генерал Ланиан ме е пращал на мисии, от които не вярвах, че ще се върна. Едва успях да се измъкна от хидрогите. Оцелях при чумната епидемия на Крена. Кацнах на една току-що унищожена колония и спасих едно девойче и един старец. Ако питаш какво ме измъчва сега, това е скуката.
	Ноздрите на Рлинда трепнаха.
	— В една справедлива вселена всички тези неща щяха да значат нещо, БиБоб. По дяволите, през последната половин година ти доставяше припаси на множество колонии на Ханзата и помагаше в инициативата за разселване с помощта на кликиските портали. Това все трябва да значи нещо. Но генералът не иска и да чуе за прошка. Дали да не потърсим някакъв друг начин да му налеем разум в главата?
	БиБоб я погледна с уморена усмивка.
	— Рлинда, винаги си казвала, че от двама ни аз съм този с дървената глава. Не виждаш ли какво става тук?
	Тя седна до него. Матракът изскърца.
	— Просто се опитвах да ти повдигна духа. Какво лошо има в това да ти вдъхнат малко оптимизъм?
	Робърт се почеса по главата.
	— Нали знаеш, че след два дни ще ме изправят пред военен трибунал. Ако докажат, че съм дезертирал от армията, генералът ще ме използва като пример за назидание на останалите. Също както направи с Ранд Соренгаард.
	— Ти си пилот на разузнавателен кораб на зевесетата, не скитник-пират.
	— Е, и? Ако питаш мен, в очите на генерала това е още по-тежко обвинение.
	— Хубаво де, да ти потърсим адвокат?
	— Вече са ми назначили военен адвокат. Изобщо не се е вясвал.
	— Хм. — Рлинда се помъчи да намери изход от ситуацията, като същевременно продължи да го ободрява: — Обадих се тук-там. Задействах всички връзки, с които разполагам.
	— Успех. С кого се свърза?
	— Ами, най-напред с председателя на Ханзата.
	БиБоб изсумтя презрително.
	— Той няма да си мръдне пръста.
	Рлинда въздъхна.
	— Прав си. Уреди да ме пуснат тук, но си изми ръцете. Все пак бях длъжна да опитам. Но не се тревожи, има и други възможности. Ще се изненадаш колко много хора ми дължат услуги. Опитвам се да се свържа с посланик Сарейн, моя приятелка от Терок, помниш ли я? И с Дейвлин, ако мога да го открия. Може още да е на Земята, но досега от него няма никаква вест.
	— Лотце? Той пък какво може да направи за нас?
	— Виж, това са само първите стъпки от плана. Не бива да прибързваме.
	— _Аз_ трябва да бързам, Рлинда. Нямам много време.


>	69.
>	Ден Перони

	След като напуснаха Ирека и полетяха в илдирийския космос, Ден и Кейлъб вече виждаха съвсем ясно, че едно от илдирийските слънца умира.
	— Шиз, погледни само! — Ден сложи ръка на рамото на спътника си.
	Кейлъб Тамблин се почеса по брадичката.
	— Ако са в покрайнините на военната зона, едва ли ще са в настроение да купуват от нас разни джунджурии.
	Ден поклати глава.
	— Това не са джунджурии, а неща от първостепенна необходимост. Ако са пострадали от хидрогите, ще им е нужно всичко — и най-вече екти. Достатъчно е да разберем от какво се нуждаят илдирийците и скоро ще се превърнем в най-добрите им доставчици.
	Преди войната търговците редовно снабдяваха Илдирийската империя с космическо гориво, но след ултиматума на хидрогите и последните капки екти бяха конфискувани от Земните въоръжени сили. След анулирането на спогодбите обаче Илдирийската империя отново се превръщаше в открит пазар за скитниците.
	— Моят клан се занимава с търговия на вода — каза навъсено Кейлъб. — Съмнявам се да имат нужда от вода.
	— Важното е да не пропуснем възможността — отвърна Ден.
	Съжаляваше, че бяха натоварили толкова дървесина от световните дървета. Иреканците бяха взели част от нея, но Ден не вярваше, че толкова екзотичен продукт може да предизвика интереса на илдирийците.
	Щом на пътя им се изпречиха няколко бойни лайнера от Слънчевия флот, Ден поиска да му осигурят обезопасен коридор.
	— Скитниците и илдирийците са търговски партньори от двеста години. Доставяме екти и други стоки на самия маг-император. Бихме искали да подновим обмена.
	— Стига да се договорим за изгодни условия — добави Кейлъб.
	Седем натруфени бойни лайнера висяха в космоса около „Настойчиво постоянство“. Ден и Кейлъб разглеждаха през илюминаторите слънчевите им платна, блестящите анодизирани корпуси и издължените антени, които стърчаха като мустачета на насекоми във всички посоки.
	— Нещо не ми харесва тази работа — измърмори Ден. — Защо се бавят с отговора?
	— Щях да съм по-обезпокоен, ако бяха кораби на зевесетата. Хората са по-склонни към лоши постъпки от илдирийците.
	— Ще ви ескортираме до космопорта на Миджистра — чу се пресипнал отсечен глас. — Последвайте ни.
	И лайнерите поведоха „Постоянство“ по отредения коридор надолу към сияещия чуждоземен свят. Докато се спускаха, озарени от слънчевата светлина, те се любуваха на отблясъците, които хвърляха гладките повърхности на сградите. Ярките отражения разпалваха горните слоеве на атмосферата като илюминации.
	— Май ще ни трябват филтриращи очила — подметна Кейлъб, забърка из чекмеджетата и бързо откри, каквото търсеше. — Трудно понасям ярката светлина. Никога не съм имал този проблем на Плумас.
	След като „Постоянство“ кацна, седемте бойни кораба повисяха още известно време над него, сякаш за да се уверят, че скитниците не се готвят да подхванат някоя самоубийствена атака или да извършат терористичен акт. Никой обаче не се свърза с тях и двамата мъже се спогледаха озадачено.
	— Изглежда, очакват да излезем. Все някой трябва да ни посрещне.
	Облякоха най-новите дрехи и си поставиха всички отличителни белези на клановете. Ден си върза синя превръзка на челото.
	Излязоха, запремигваха на ярката светлина и откриха, че ги очаква малка делегация. Вдигнаха ръце за поздрав.
	Мъж с разноцветно наметало и дълги ръкави се приближи към тях; кожата му бе златистозелена, очите му имаха причудлив сапфирен цвят. Ден реши, че е от благороден произход.
	Илдириецът събра длани и ги притисна към гърдите си.
	— Аз съм илдирийският търговски министър. Приветстваме възможността отново да търгуваме с хората. Само преди седем дни крал Питър беше тук на официално посещение, но не спомена нищо за възобновяване на търговските връзки. Вие не сте ли представители на Теранския ханзейски съюз?
	— Ни най-малко! — почти се провикна Кейлъб. — Ние сме от клана на скитниците.
	Министърът на търговията, изглежда, не разбираше разликата — или не се интересуваше от нея.
	— Не познаваме добре нюансите в строежа на вашето общество. Но щом вашата фракция желае да ни доставя екти и жизненоважни ресурси, ще ви подкрепим с каквото можем.


	Просторната зала за приеми бе прекалено ярко осветена и официална, за да е по вкуса на Ден. Въпреки че носеше най-новите си дрехи, той се чувстваше тук някак не на място. На Кейлъб обаче, изглежда, въобще не му пукаше.
	И двамата не можеха да повярват, че магът-император е пожелал да ги види. Бяха впечатлени достатъчно от факта, че ги бе посрещнал лично министърът на търговията. Но после, за тяхна изненада, ги бяха поканили в небесната сфера.
	Джора’х ги поздрави от какавидения си трон. Ден бе виждал изображения на предишния император — изглеждаше толкова дебел и атрофирал, сякаш не би могъл да се придвижва без чужда помощ. Джора’х, който отскоро бе на този пост, изглежда, все още не се бе отпуснал. Наведе се напред и попита с жив интерес:
	— Доколкото разбрах от разговора ви с моя министър на търговията, вие носите товар от световни дървета от Терок? Заинтригуван съм от него.
	Двамата се спогледаха учудено.
	— Всичко, което се продава… — почна Кейлъб.
	Ден го сръга с лакът и пристъпи напред.
	— След като хидрогите нападнаха Терок, ние, скитниците, помогнахме на терокците да възстановят изгорената гора. В знак на благодарност те ни позволиха да задържим повалените дървета. Казват, че притежавали забележителни свойства. Ще съм щастлив да ви покажа някои образци. Ако Илдирийската империя желае да закупи известни количества от този материал…
	— Ще закупя целия товар. — Джора’х погледна Ден право в очите, сякаш се опитваше да проникне в мислите му. — Наскоро ми подариха фиданка от Терок, но искам да имам и зряло дърво.
	Ден просто не знаеше какво да каже. Беше забравил, че илдирийците, свързани с обща връзка, не умеят да се пазарят — от което скитниците можеха само да извлекат полза.
	— Това е… много щедро, ваше величество. Благодарим ви. Но все още не сме обсъдили цената.
	— Ще платя вашата цена. — И Джора’х добави с тъжна усмивка: — Преди време тук, в Призматичния палат, две зелени жрици се заеха да изучават Сагата за седемте слънца. Аз… доста се привързах към едната от тях. Вашето световно дърво ще ми напомня за нея.
	Погледът му стана унесен и Ден разбра, че тук има нещо по-дълбоко.
	— Империята е в труден период — промълви магът-император.
	— Да, видяхме хидрогите и фероуите край едно от слънцата ви — каза Кейлъб. — Сигурно заради тях…
	— Това не е единствената криза. Очаквам да получа целия ви товар от дървесина. Търговският министър ще уреди с вас въпроса за заплащането, както и за подновяването на търговските връзки между скитниците и илдирийците.
	Двамата разбраха, че това е и подкана да си вървят, и се надигнаха. Срещата беше приключила. Изглежда, този път начинанието им щеше да се окаже успешно — освен ако хидрогите не изгасяха и останалите звезди в илдирийското небе.
	Тогава и цялото налично екти в Спиралния ръкав нямаше да им помогне.


>	70.
>	Магът-император Джора’х

	След като скитниците си тръгнаха, Джора’х взе парчето дърво, което му бяха донесли, и се прибра в личните си покои.
	Отвън неговата империя продължаваше да се пропуква и да се разпада. Не можеше да забрави предателството на кликиските роботи, хидрогските атаки срещу Хрел-оро, а сега и умиращото слънце на Дурис-Б. Трябваше да намери решения за толкова много нетърпящи отлагане проблеми. Необходимо му беше да остане сам и да обмисли всичко внимателно.
	Най-тежко от всичко преживяваше, разбира се, бунта на Хирилка. В Хоризонтния куп се бе появил облак от пустота — и бързо се разрастваше, поглъщаше неговата тизм-мрежа, все повече хора се изплъзваха от нея. А след като губернаторът на Добро дойде с предупреждение за онова, което става, Джора’х престана да чака завръщането на трите разузнавателни кораба. Беше изпратил екипажите им — също както и манипулата на Зан’нх — право във вихрушката от пустота. Неколцина бегълци, измъкнали се от лапите на Руса’х на Дзелурия, Алтурас и Шонор, само потвърдиха най-лошите му опасения.
	Джора’х проклинаше Руса’х и най-вече Тор’х за този безумен метеж точно сега, когато Илдирийската империя се изправяше пред много по-опасен противник в лицето на хидрогите. Кое беше по-важно — гражданската война… или изтребването на цялата илдирийска раса?
	Но той вече беше готов. Тал О’нх бе призовал всички манипули, изпратени да патрулират из илдирийските колонии, бе събрал нови кохорти бойни кораби, изоставили на произвола на съдбата илдирийски светове, в случай че хидрогите се появят отново.
	В този момент губернаторът на Добро би трябвало да е вече на път за Хирилка, за да съобщи отговора си на Руса’х. Джора’х и Удру’х бяха обсъдили всички възможни стратегии, преди да решат как да постъпят. Всъщност накрая се спряха на едно от предложенията на Удру’х. Идеята му беше невъзможна, дори глупава, и вероятността да успеят бе направо нищожна. Но доколкото бяха в състояние да преценят, другата възможна тактика би довела до загубата на хиляди невинни, може би дори милиони.
	Ако се стигнеше до това, магът-император вече бе решил да спре разпространението на това раково образувание из тизма. Тал О’нх щеше да нареди на корабите си да направят онова, което трябва да се направи. _Братоубийствена война._ Но дори и да смажеше бунтовниците от Хирилка с огромната си мощ, дали илдирийската раса щеше да преживее подобна смъртоносна душевна рана? Трябваше да открие друга възможност.
	Донесоха му какавиденото кресло, но Джора’х отказа да седне в него: крачеше неспокойно, стиснал парчето дърво от Терок. Очите му се напълниха със сълзи, когато го видя. Беше обгоряло от единия край. Не беше обработвано, беше си суров материал, откъснат от световните дървета, тези древни смъртни врагове на хидрогите. Имаше нещо хипнотизиращо в шарките му, нещо, което пробуждаше спомените му. Дали тези причудливи криволици не бяха нечии вградени мисли?
	Завъртя дървото и го огледа. В двореца му имаше прекалено много украси от разноцветен кристал, огледала и призми. Топлината на дървото щеше да добави липсващия уют. А световните дървета щяха да му напомнят за Нира всеки път, когато ги поглежда.
	Ето че отново си припомни за красивата зелена жрица. Колко много обичаше тя Терок! Колко често двамата оставаха в обятията си, след като се бяха любили, а тя му разказваше за младостта си на онази причудлива планета или пък му четеше легенди за Земята. Именно заради тях се бе запалила да изучава Сагата за седемте слънца. Двете с Отема бяха чели откъси от Сагата на поставените в саксии фиданки, за да може световната гора да сподели с тях величието на тази история.
	Дали някои от цепнатините по дървото не бяха всъщност историите, които му беше разказвала Нира? Той прокара пръст по тънките линии, проследи ги, сякаш се надяваше да улови някакъв сигнал. Ала не почувства нищо.
	Остави дървото и въздъхна. Беше повярвал на лъжите на баща си за това, което й се бе случило, и дори не бе помислил да разпита губернатора Удру’х за неговите зловещи опити на Добро. Именно заради тези своя лековерност имаше чувството, че е предал Нира. Трябваше да е по-подозрителен, да задава повече въпроси. Твърде късно бе узнал истината… а сега Нира бе мъртва.
	Изправи се натъжен и отиде до прозореца. Загледа Миджистра, красивите разноцветни сгради с типична илдирийска архитектура, символизиращи величието на империята. А после вдигна глава към небето, където хидрогите и фероуите се бяха вкопчили в смъртоносна схватка. Изведнъж го завладя усещането за надвиснала беда, за някаква потайна обреченост, която сякаш заплашваше да подкопае самите устои на Призматичния палат.
	Беше дошъл моментът за действие.
	Да, щеше да нареди на тал О’нх да изпрати кохортата си бойни лайнери. Руса’х трябваше да бъде спрян дори ако това изискваше умопомрачителен брой убити илдирийци. В противен случай брат му щеше да плени всички светове и това също нямаше да се размине без кръвопролития. Нямаше кой друг да вземе подобно решение. То бе от компетентността единствено на мага-император.
	Забеляза, че помръкващото слънце на Дурис премигва — фероуите отново бяха използвали протуберансите му за оръжие. Според патрулните кораби на Слънчевия флот стотици, хиляди бойни кълба се бяха струпали около ранената звезда. Смажеха ли хидрогите противниците си край Дурис-Б, какво щеше да им попречи да продължат към следващата звезда? Трябваше да намери някакъв начин да ги спре.
	А какво щеше да се случи, ако фероуите поискаха илдирийска подкрепа, както вече го бяха правили преди много време?
	Спомни си, че предстои също така да изпратят Осира’х да опита да разруши преградата в общуването с хидрогите. Според Язра’х всичко вече беше готово. Оставаше на него да нареди да изпратят едно малко момиче в сърцето на огромен и страшен междузвезден конфликт. Той се боеше, че Осира’х може да попадне в кръстосан огън и да я убият, преди да успее дори да започне работата си. Но къде другаде биха могли да открият хидроги?
	Талантливото дете бе всичко, което му бе останало от Нира. Осира’х бе също така единствената надежда на империята за преговори с хидрогите. Едно дете да се изправи срещу тези непобедими чуждоземци? Нима хидрогите наистина биха се съгласили да проговорят? И дори да го направеха — какво щяха да поискат от илдирийците, освен те да се подчинят на необятната им мощ?
	Отново съжали, че Нира не е тук да му помогне със съвет или поне да го успокои в този тежък момент. Заради планове, замислени и заложени преди много поколения, Джора’х сега щеше да изпрати собствената си дъщеря — _тяхната_ дъщеря — в устата на врага. Само защото нямаше друга надежда да спасят расата.
	Колкото и да обичаше дъщеря си и Нира, магът-император осъзнаваше, че дългът му пред империята стои над всичко. Осира’х, изглежда, също го разбираше. Джора’х обаче се съмняваше, че майка й би го подкрепила.


>	71.
>	Нира

	Добро бе твърде голяма и необятна планета, за да може една жена да я прекоси пешком.
	Много отдавна, в много по-радостни дни, когато дойде от Терок на Илдира, Нира бе впечатлена и странно потисната от променените звездни конфигурации в небето, от непознатите съзвездия. Като дете в световната гора никога не се бе замисляла за огромните разстояния между световете в космоса, да не говорим да ги прекоси. Светлинни години, парсеци, астрономически единици. Спомняше си как бе надзъртала уплашено от илюминаторите на „Ненаситно любопитство“, как галактиката й се бе сторила океан, изпълнен с незаселени светове. Но сега, след като бе прекарала почти месец в скитосвания из тези непознати земи, Нира започна да приема разстоянията по съвсем различен начин. В това нямаше нищо лошо. Зареяла поглед из безкрайната равнина, тя бе оставила на ума си да пътува сред звездите и спомените й.
	По време на затворничеството си непрестанно бе страдала от задушливото усещане за клаустрофобия, неспособна да общува с Джора’х, отделена от собствената си дъщеря. Тук, на открито, мислите й сякаш бяха намерили възможност да дишат и да процъфтяват.
	Все още се чувстваше отрязана от световните дървета, глуха за телевръзката, сляпа за възможността да общува с дъщеря си. Но дори глуха и сляпа тя пак беше в състояние да преживява. След всичко, което бе понесла, отказваше да се предаде точно сега. И продължаваше да се надява.
	Изгуби два дни да пресече верига ниски хълмове. В една просторна долина се натъкна на най-гъстата гора, която бе срещала на Добро. Дърветата се издигаха по-високо от нея и горните им клони се бяха сплели като пръсти. Миризмата на влажни листа и на мокра кора я накара да си поеме радостно дъх, пробуди спомените й. От години не бе изпитвала такъв покой.
	Блазнеше я мисълта да остане тук, да си направи колиба и да доживее дните си. Знаеше, че шансовете й да открие цивилизация са нищожни, а и да откриеше нещо, най-вероятно щяха да са разплодителните лагери и омразният Удру’х. Защо да не се засели тук?
	Обаче знаеше защо няма да го направи — защото искаше да намери дъщеря си и да се върне в любимата си световна гора.
	Остана да си отдъхне един ден, подпряна на един дънер. Говореше на глас, разказа историята си, но за разлика от световните дървета, тези тук не записаха думите й, за да останат в един по-могъщ ум. Може би не я разбираха — или пък не знаеха как дай отговорят. Или просто не умееха да слушат.
	А тя не биваше да си позволи да забрави онова, което й се бе случило, независимо от неприязънта, с която бяха свързани повечето спомени. Трябваше да помни всичко, ако не за друго, то заради дъщеря си…


	След седмица се натъкна на терен, който изглеждаше, сякаш някога е бил обработван. Откри обрасла пътека и основите на стари порутени сгради. Приличаше на изоставено призрачно градче, заобиколено от занемарени ниви.
	Спря в средата на нещо, което определи като площад, и заслуша тихия шепот на вятъра и шушненето на храсталаците и тревите — сякаш й говореха призраците на онези, които някога бяха живели тук.
	Провикна се, но гърлото й се бе свило и от устата й излетя дрезгав крясък. Никакъв отговор. Нито един боящ се от самотата илдириец не би останал тук.
	Разрушеното селище бе мъртво от много време. Не откри нищо, което да й е от полза. Вероятно бяха изминали векове от времето, когато Добро е била процъфтяваща колония, поддържаща останалите в съседство.
	Нира плъзна длан по покритата с мъх стена на една от малкото сравнително запазени постройки и за миг й се стори, че долавя забравените мечти, които някога са я обитавали. Но нямаше нищо повече, нито за нея, нито за никоя зелена жрица.
	Отново пое на път, надалеч от призрачния град.


>	72.
>	Сели

	Бенето гледаше доволно как зелените жреци подготвят фиданките. Хората ходеха в сравнително запазените части на гората, изкопаваха фиданките и ги донасяха тук, за да могат да ги пратят на други светове. Подредените саксии вече бяха стотици.
	„Но дали това ще ни е от полза?“ — запита се Сели.
	Макар че не беше зелена жрица, тя работеше заедно със Солимар, твърдо решена да помогне. Отново беше изпълнена с енергия, склонна да се шегува. Хидрогските атаки бяха изкарали всички от релси, миризмата на дим и изгоряло бе потискаща, но сега тя най-после бе успяла да надвие унинието и започваше да се възстановява.
	Първите фиданки бяха готови за разпращане и сестра й Сарейн бе повикала корабите на Ханзата, за да ги натоварят. С тях щяха да заминат зелени жреци — щяха да платят пътуването си със служба на Ханзата.
	Солимар й подаде едно вретеновидно стебълце, все още влажно от сенките на световната гора, и каза:
	— Дай заедно.
	Пред нея имаше седем празни саксии, вече заредени с пръст и тор. Младият зелен жреци показа как да направи дупка за фиданката и двамата я притиснаха заедно с пръсти.
	— Знаеш ли, мога да се справя и сама — заяви Сели, докато пръстите им се докосваха под пръстта. — Не ми изглежда сложно. Но ако настояваш, можеш да продължиш да ми показваш.
	Заслуша се в бръмченето на едрите мухи, завърнали се в гората след атаките на хидрогите. Кой знае защо, появата им я накара да си помисли, че най-сетне този свят се връща към нормалното си съществуване.
	Облечена в смесица от стилни дрехи от Ханзата и терокски платове, Сарейн закрачи между подредените саксии. Носеше електронен бележник, за да си води записки. Беше вдигнала високо глава и крачеше така, сякаш се опасяваше, че може да се изцапа.
	— Радвам се, че можем да направим нещо, от което да имат полза както Терок, така и Ханзата — заяви тя на родителите си и на зеления жрец Ярод. — Кораби на Ханзата и крайцери на Земните въоръжени сили ще превозят зелени жреци и фиданки до всяка планета, където дърветата могат да растат и да се развиват. В замяна на това жреците ще осигуряват постоянна телевръзка и ще останат на колониите, където бъдат засадени фиданките. Разширяването на мрежата ще е полезно за всички.
	— Не сме задължени на военните — предупреди я Ярод. Той също бе изоставил непосредствените си задължения, за да помага на световната гора. Тъй като нямаше търпение да засади отново всички обезлесени хълмове, гледаше с известни опасения саксиите с фиданки, но бе приел молбата на Бенето, защото идваше от ума на самата световна гора.
	Майка Алекса погледна засмяно брат си.
	— Ярод, щом Ханзата осигурява транспорта до далечните планети, зелените жреци могат да помогнат по време на полета с осъществяването на комуникация. Твоят приятел Колкер изглежда напълно доволен от поста си на борда на небесната мина при Кронха 3.
	— Колкер не е като останалите зелени жреци — възрази Ярод.
	Сарейн кимна доволно и се отправи на среща с трите кораба на Ханзата — два търговски и един военен разузнавателен, — които тъкмо бяха кацнали на площадката, използвана доскоро от корабите на скитниците. Сели и Солимар нарамиха по една саксия и също тръгнаха нататък.
	Сели бе решила да забрави недоразуменията си със Сарейн и да се сбогува с нея сърдечно — даваше си сметка, че сестра й също е объркана между желанията и отговорността. Беше повече от очевидно, че не иска да остане на Терок, ала същевременно бе дълбоко потресена от бедствието, стоварило се върху световната гора.
	Сарейн се сбогува набързо и се присъедини към групата зелени жреци, които трябваше да се качат на най-бързия кораб. Малко след това корабът се извиси в небето, последван от другите два.
	Бенето — изглеждаше странно спокоен — каза на Сели:
	— Сега, когато първата вълна отлетя, имам задача за теб, сестрице. Нещо, с което можеш да помогнеш на световната гора да разбере.
	— Наистина? — Лицето на Сели светна. — Но аз не съм зелена жрица.
	— Ти притежаваш друга сила. Има начин двамата със Солимар да пробудите гората. Някой трябва да припомни на дърветата за техните способности.
	Макар че не разбираше какво точно се иска от нея, Сели бе доволна.
	— Разбира се. Покажи ми с какво мога да помогна. — И сложи ръка на рамото му, за миг забравила, че той не е съвсем човек. — Готова съм.


>	73.
>	Съливан Голд

	Някои биха го нарекли мир и развитие. Но Съливан Голд знаеше, че това е само затишие пред буря.
	Той и работниците на борда на облачния комбайн на Ханзата прекарваха дните в постоянна тревога. Бяха удвоили броя на часовоите на всеки наблюдателен пост и непрестанно провеждаха учебни тренировки. Табита Хък бе разположила мрежа летящи сензори на различни нива на Кронха 3. Резултатите от сондажите подсказваха, че скритите вражески бойни кълба се спотайват дълбоко в облаците и може би не са чак толкова смъртоносни, колкото са ги смятали.
	Никаква подготовка нямаше да е достатъчна да се спре атаката на хидрогите, когато удареше времето за нея. А това беше неизбежно. Съливан бе повече от сигурен.
	През последните часове на тъмнината, измъчван от безсъние, той бе останал на мразовитата наблюдателна площадка, загледан надолу към облаците. Въздухът, който проникваше през полето за атмосферно сгъстяване, миришеше странно тази нощ и бе толкова наелектризиран, че космите по ръцете му бяха настръхнали. Двамата със зеления жрец често прекарваха заедно преди изгрев около час да се любуват на далечните светлини на илдирийския град на небесни миньори, който кръстосваше из богатите на водород горни слоеве.
	Колкер бе прегърнал безценната си фиданка, на лицето му бе застинала неизменната му малко уморена усмивка. Съливан нямаше нищо против — поне засега не изпитваше особено желание да подхваща разговор.
	Облачният комбайн бе изпратил поредната пратка с екти на Ханзата. Под негово ръководство базата бе надминала всякакви досегашни рекорди за продуктивност и перспективите изглеждаха многообещаващи. Беше получил поздравително писмо от крал Питър и председателя Венцеслас, а жена му Лидия му бе съобщила, че благодарение на спечелените средства ще могат да запишат дори внуците си в колеж.
	Нещата се развиваха отлично.
	Забеляза сред мрака странна, наподобяваща водовъртеж фигура — надигаше се от дълбините на бездънното море и се приближаваше към разперените като пипала сензори на комбайна. Застаналият до него Колкер втренчи поглед в кипящата мъгла, раздирана от единични светкавици.
	— Не ми харесва тази работа — подметна Съливан. Думите му бяха последвани като по команда от нова серия светкавици.
	Вратата към палубата на командния център се отвори и пребледнялата Табита викна:
	— Съливан! Сензорите засичат сериозно раздвижване…
	Гъстите облаци точно под наблюдателната площадка изведнъж се разтвориха и тримата се взряха надолу. Зеленият жрец стискаше фиданката си, сякаш е котва.
	Огромни светкавици се проточиха от единия край на облака до другия, последва приглушен тътнеж, идеше някъде отдолу. След това, подобно на приказните левиатани, шест исполински бойни кълба се издигнаха от океана на нощната страна. Дори от толкова далече Съливан виждаше енергийните искри, които трептяха върху диамантените им корпуси.
	Табита не можеше да откъсне очи от приближаващите се диамантени сфери, които се уголемяваха с всяка секунда. Съливан я дръпна за ръката.
	— Съвземи се! Не идват да ни погостуват. Трябва да се опитаме да спасим екипажа!
	Табита се обърна и хукна към центъра за управление. Внезапно палубата се огласи от оглушителни аларми. Мъже и жени от почиващата смяна заизлизаха сънено от каютите, озъртаха се с подпухнали очи и навличаха работните си комбинезони. Никой не питаше какво става. Съливан никога досега не им бе провеждал изненадващи тревоги и те знаеха, че опасността е реална.
	Съливан остави зеления жрец да шепне разтревожено на фиданката и изтича в контролния център. Табита и трима нейни помощници стояха пред екраните — на един от тях се виждаше схема на цялата база. Стените се тресяха от сирени и звънци.
	От мига, когато бе пристигнал тук, Съливан си даваше сметка, че този облачен комбайн най-вероятно е обречен. Огледа се и със задоволство установи, че всички действат спокойно, изпълняват предварително отработените на ученията задължения. През широкия прозорец се виждаха още бойни кълба — плавно излизаха от облаците. Съществата от сърцевината на газовия гигант очевидно не бързаха.
	— Спукана ни е работата — възкликна Табита.
	По време на тренировките на екипажа обикновено му отнемаше половин час, за да привърши с евакуационните процедури, но сега, когато животът им бе заплашен, Съливан предполагаше, че ще скъсят това време наполовина. Молеше се само да успеят, преди бойните кълба да ги атакуват.


>	74.
>	Джес Тамблин

	След няколко дни полет през безмерната пустота Джес наближи Плумас. Неусетно го завладяха спомени.
	Родният му дом. Дори скитниците бяха привързани към едно или друго място във вселената.
	Джес бе израсъл под замръзналата кора заедно с по-големия си брат и сестра си. Беше работил неуморно, бе изучавал тайните на семейния воден бизнес, за да продължи традицията. Плумас разполагаше с огромен резервоар от незамръзнала вода и нискогравитационен кладенец, улесняващ придвижването на скитническите кораби. Нуждата от прясна питейна вода никога не намаляваше и Пътеводната звезда на клана Тамблин обещаваше да грее все по-ярко.
	Кой обаче би могъл да предположи, че бъдещето ще им поднесе подобни промени?
	Майка му бе загинала на Плумас преди двайсетина години, след като бе пропаднала в една дълбока цепнатина. Сетне пътищата на Рос и баща му се разделиха, тъй като двамата така и не успяха да се спогодят. Джес остана по средата между тях, само за да приема удари и от двете страни. Все се надяваше, че с времето двамата ще се сдобрят. Никой не бе предполагал съществуването на хидрогите, още по-малко, че ще се надигнат от своите облаци, за да унищожат Синята небесна мина на Рос.
	А животът продължаваше да си тече…
	Джес бе останал до баща си, за да му бъде опора и утеха, но въпреки това накрая старият Брам умря от мъка. Сетне сестра му избяга и се присъедини към зевесетата — искаше да воюва срещу хидрогите. В онези дни още никой не можеше да предвиди, че Ханзата ще реши да атакува скитниците. Какво ли правеше Тасия сега?
	И четиримата му чичовци имаха свои водни мини, а междувременно Джес и неговите четиринайсет доброволци се захванаха с жизненоважната мисия да разпространяват вентали на безлюдни светове, в облаците на Голген и дори в опашката на една обикаляща из космоса комета. Причудливите същества набираха все по-голяма сила, подготвяха се за своята последна битка. И скоро тя щеше да се състои.
	Въпреки постоянния прилив чуждоземна енергия Джес не можеше да забрави, че е човек. Че все още обича Ческа и жадува да е с нея. Надяваше се също така всичко със сестра му да е наред и тя да се чувства добре при зевесетата. Беше готов да направи всичко за семейството си и за близките си. Иначе каква полза от венталните сили в него?
	Сферичният му кораб се спусна над заледената повърхност на замръзналата луна и Плумас изпълни екрана — приличаше на шлифован опал. Джес погледна към кладенците и помпените станции, заобиколени от островърхите иглута на хангарите, стърчащите кораби, оборудвани за пренос на вода, и входовете на асансьорните шахти.
	Установи, че си спомня всеки хълм и извивка. Когато бяха малки, с Рос често се надпреварваха по повърхността със снежните си мотоциклети. Понякога прекаляваха със скоростната надпревара, прескачаха опасни цепнатини и чупеха в движение надвиснали втвърдени от вакуума висулки. Дори след толкова години следите от моторите им все още се виждаха по повърхността. В онези безгрижни времена това им се струваше естествен начин на живот.
	Джес насочи кораба към дъното на кратера и се приближи до три големи кладенеца. Долу, под повърхността, миньорите вече сигурно бяха задействали алармите. Сигурен беше, че чичовците му са научили вестта за него. Вероятно дори бяха изслушали речта, която бе произнесъл пред събранието на клановете на Рандеву.
	Рандеву… от която сега бяха останали само скални отломки след вероломното нападение на Земните въоръжени сили. Помисли си дали наистина да не използва новите си способности и сили така, както бяха поискали водните носачи. Какво ли щеше да стане, ако приземеше странния си кораб пред Двореца на шепота на Земята? Дали председателят на Ханзата нямаше най-сетне да се вслуша в гласа на разума?
	Но венталите нямаше да му позволят да се заеме с боричканията между хората. Не беше никак лесно да ги убеди дори да дойде тук. Все пак накрая бе успял да им обясни някои неща за роднинските връзки и чувствата на хората.
	Щом корабът се спусна на повърхността, Джес се опря на извитата мембрана. Непроницаемата преграда го обгърна като неясна любовница и той премина през нея и стъпи върху замръзналия лед. Носеше само плътно прилепнал костюм, ръцете и краката му бяха голи. Тялото му обаче кипеше от енергията, с която го бяха заредили венталите и която го защитаваше. Той се огледа. Беше заобиколен от смъртоносен за обикновените хора вакуум и можеше необезпокоявано да се любува на величието на космоса, както не го бе правил никой досега.
	Родният дом.
	Усещаше под ходилата си вибрациите от промишления добив на вода на поне километър под него. Усмихна се, спомнил си неуморните усилия, които полагаше баща му. Брам Тамблин беше строг родител, държеше на здравата работа и на абсолютното подчинение от страна на семейство и работниците. Един от любимите му изрази беше: „Истинският член на нашето семейство, истинският воден миньор, трябва да има ледена вода във вените“.
	Въздухът бе изпълнен с едва забележими изпарения — въглероден двуокис и водни молекули, отделени във вакуума над дъното на кратера. Слабата гравитация на Плумас не позволяваше задържането на газове и те бързо се разсейваха в космоса.
	Джес мина по един къс черен лед, разтопен и замръзнал отново, спря, затвори очи и повика венталите — вода във вода, обвързани в първична симфония. Вдигна ръце над главата си като гмурец и се потопи в леда, без да изпита никакво съпротивление. Заспуска се надолу, преодоляваше слой след слой — и накрая се появи под извития покрив на огромната кухина и се понесе надолу към древното студено море. Водата го обгърна.
	Оловносивото море имаше свой живот и засега венталите се придържаха към неговото тяло. Не го напуснаха, за да се разпространят на Плумас, както бяха направили на кометата — спазваха уговорката да не остават на вече заселени светове. Биха могли, разбира се, да имат цялата тази вода, изпълваща пространството под ледената кора. Но не го направиха — оставяха я на разположение на Тамблинови.
	Джес излезе на повърхността и заплува към ледения бряг, към куполовидните постройки, бараките и складовите помещения. Заплува към _дома._
	Обикновено тук работеха стотина скитници, повечето свързани по един или друг начин с клана Тамблин. Не бяха строго профилирани на монтьори, строители, майстори, пилоти, копачи, чистачи или готвачи — всеки знаеше по няколко занаята.
	Джес се усмихна, докато излизаше на твърдия леден шелф, заобикалящ студеното подземно море. Бе израсъл тук, на този захлупен свят с покрив от изкуствена слънчева светлина. Когато на дванайсет най-сетне придружи баща си до Рандеву, остана потресен от просторите и тълпите там. Тогава за първи път срещна Ческа, съвсем за кратко — тя учеше при старата говорителка Окая.
	Джес разпери ръце: наслаждаваше се на атмосферата, водата и познатите простори на Плумас. Капки от праисторическия океан се търкулнаха от него и замръзнаха на миниатюрни топченца на земята. От косата му се вдигаше пара — енергията на тялото му го изсушаваше.
	Откъм бараките се приближиха трима от чичовците му — Кейлъб не беше с тях. Уин, Торин и Ендрю не можеха да повярват на очите си.
	— Джес! Джес, ти ли си?
	Близнаците се спогледаха. Ендрю, най-мълчаливият, въздъхна щастливо.
	— Ах, момче, колко се радвам да те видя… въпреки че, както чух, вече не си съвсем човек.
	Джес се усмихна, вече свикваше с подобна реакция.
	— Отвътре съм си същият.
	Уин се почеса по брадата.
	— Шиз, Джес, пристигаш тук с някакъв странен воден мехур, а после се разхождаш на повърхността без скафандър! След това минаваш през половинкилометров слой лед и се приземяваш тук, без даже да ти настръхне кожата или да ти се разроши косата.
	— Мда, не изглежда кой знае колко човешко — присъедини се брат му Торин.
	— На мен също — каза Ендрю, който отговаряше за финансите и счетоводството в мините. — Следяхме те с камерите на кладенците.
	— Е, може малко да съм се поизфукал — засмя се Джес. — Венталите ми позволяват да прави такива неща, въпреки че отстрани изглежда странно.
	Уин и Торин се спогледаха озадачено, после седнаха право на леда. Термоизолиращите костюми им позволяваха да се чувстват удобно, въпреки че Уин по навик мърдаше пръсти, за да раздвижва кръвообращението. От къщичките наизлязоха още любопитни миньори, заинтригувани да видят единствения оцелял син на Брам Тамблин.
	— Някакви вести от Тасия? — попита Джес.
	— Не. Кой знае как са й промили мозъка зевесетата — рече Уин. — Надявахме се ти да знаеш нещо.
	— Напоследък не се виждам с много хора.
	Ендрю влезе в бараката и донесе термос чай и четири чаши. Носеше си и сгъваемо столче. Седна — близнаците се преструваха, че им е удобно на леда — наля димящ чай и протегна едната чаша на Джес.
	— Вместо да стоиш и да ни се хилиш, по-добре разкажи какво стана с теб. Ето, пийни си горещ чай.
	Джес не докосна чашата.
	— Няма нужда, чичо Ендрю.
	— Имаме и нещо по-силничко, ако предпочиташ — предложи Торин. — Сами си го дестилираме.
	— Ще ви разкажа какво стана с мен. Но за другото… венталите ми осигуряват всичко, от което имам нужда. — И разказа накратко как бе отсял вентали от водните молекули, разсеяни из мъглявината, как бе започнал да общува с тях, как ги бе заселил на пусти, покрити с океани светове, как хидрогите бяха унищожили кораба му над един от тези океани, а венталите бяха проникнали в клетките му и го бяха запазили жив, като междувременно го бяха променили изцяло.
	Уин въздъхна и от ноздрите му блъвна облак пара.
	— Джес, тези свръхестествени вентали, дето ги държиш в себе си — и ги разнасяш из световете — не съм сигурен дали ги искаме тук. Не ме е грижа дали ги смяташ за живи същества, за призраци или каквото са там.
	— Те са врагове на хидрогите — посочи Ендрю.
	Торин обаче също изглеждаше обезпокоен.
	— И така да е, тук се опитваме да си изкарваме прехраната.
	— Не се безпокойте — каза Джес. — Няма да позволя водните мини да бъдат изложени на риск. Венталите се съгласиха да не заселват светове, обитавани от други същества. Те ме промениха коренно, по същия начин, по който световната гора променя зелените жреци. Заредиха ме с тяхната енергия, за да ми спасят живота, въпреки че аз бях единственият, който тогава знаеше за съществуването им. Тук, на Плумас, те ще стоят настрана, също както правят световните дървета на Терок.
	— Какво общо имат с това световните дървета?
	— Верданите са първични създания, също като венталите, фероуите и хидрогите. Не мога да ви обясня почти нищо за тази невероятна война, която продължава от хиляди години. — Той поклати глава. — Но също като световните дървета, венталите са били на път да бъдат изтребени. Хидрогите за известно време се били прибрали в сърцевината на газовите планети, а фероуите — в ядрата на звездите.
	— А сега всички отново са се вкопчили в гърлата си — добави Торин. — Ама и ние сме едни късметлии…
	— Не съм дошъл, за да заселвам Плумас с вентали — продължи Джес. — Има много други светове, на които могат да се разпространят. Долетях по други причини — най-важната от които е, отново да видя моя дом и семейството си.
	Ендрю — изглеждаше успокоен от тези уверения — се надигна от столчето, готов да се върне на работа. Вероятно смяташе, че всички важни въпроси са обсъдени.
	— След като те чух да говориш, момче, бих те прегърнал, само да можех — рече Уин. — Но май не е безопасно.
	— Да, не е безопасно — потвърди Джес с усмивка и във воднистите му очи блеснаха искри. — Но сега, след като венталите ме промениха, ми се ще да направя тук нещо, за което мечтаех от доста време.


>	75.
>	Принц Даниъл

	След като прекара няколко дни на свобода, Даниъл вече не беше така ентусиазиран.
	Измъчваше го глад. Нямаше къде да спи, нито приятели, които да потърси. Имаше чувството, че агентите на председателя го преследват навсякъде. Следеше, доколкото можеше, новините, за да провери дали ще известят за изчезването му. Очакваше Ханзата да предложи значителна награда на този, който го открие. Но нито веднъж не споменаха за бягството му. Доколкото това засягаше обществото, принц Даниъл продължаваше да пребивава щастливо в своите покои в Двореца на шепота.
	Дрехите му бяха смачкани и изцапани, започваха да се прокъсват. Въпреки че не му беше приятно да го признае, би предпочел дори гадната храна, която му приготвяха по рецепти на ОХ. Завладян от отчаяние, той тръгна към квартала, където някога бе живял със своя пастрок и сестра си. Не беше съжалявал, когато ги напусна, но може би сега щяха да му помогнат. Представяше си как ще зяпне сестра му, когато й се похвали, че през последните няколко години е бил новият принц на Ханзата.
	Но сградата я нямаше. На нейно място бяха издигнали голям търговски комплекс, пълен с магазини и офиси.
	Не биваше да се навърта дълго наоколо, защото председателят Венцеслас можеше да е пратил тук агенти. Като се стараеше да не изглежда подозрително, той попита една старица какво е станало с хората, които са живели тук.
	Тя повдигна рамене.
	— Сигурно са ги изгонили. Говореше се, че мястото било нездравословно. Мнозина измряха, останалите хванаха пътя.
	Изплашен, Даниъл се отдалечи, без да й благодари. Спомняше си смътно един случай, не много отдавна, когато крал Питър бе нахлул в покоите му с твърдението, че Ханзата е убила семейството му. Но тогава всичко това му се стори само зловещ ход, с цел да го изплашат.
	Сега обаче в него започваше да се прокрадва колебание.


	Същата нощ, измъчван от непрестанно растящ глад, той се промъкна до едно малко магазинче, счупи стъклото и бръкна да отключи вратата. Целта му, разбира се, бяха кашоните с хранителни стоки. Нямаше никакъв план, сграбчи първото, което видя — бисквити и кутия сладко, — и започна да се тъпче.
	А после влезе в магазина, за да намери нещо друго — и чу как зад гърба му се затръшват автоматичните предпазни врати. Вероятно бе задействал някоя беззвучна аларма.
	Което означаваше, че ще дойде полиция. Какво пък, поне можеше да похапне.
	Когато най-сетне чу шума на пристигащите коли и на вратата се появиха униформени служители, той ги посрещна с негодувание.
	— Защо се забавихте толкова? — Опита се да говори с властния глас, на който го бе учил ОХ. — Проверявах системата за обществена охрана. Ако бяха професионални крадци, досега да са ошушкали магазина.
	Полицаите обаче се приближиха към него с навъсени лица и зашеметяващи палки. Даниъл продължаваше да ги гледа възмутено.
	— Аз съм принц Даниъл. Не ме ли познахте?
	Нито го познаваха, нито му повярваха.
	Малко след това се появиха и двама нощни репортери и направиха снимки по време на ареста. За тяхна радост Даниъл оказа съпротива и това ги развесели.
	Накрая полицаите прибягнаха до палките — изстреляха кратки заряди и Даниъл рухна, неспособен да контролира мускулите си, но остана в ясно съзнание. Никога досега не го бяха парализирали.
	Полицаите го вдигнаха, откараха го в една масивна сграда и го затвориха с някакви навъсени и очевидно опасни типове. Колкото и да крещеше, никой не прояви интерес към него.
	Сутринта се появи добре облечен плещест мъж. Даниъл го познаваше — беше Франц Пелидор, един от специалните помощници на председателя.
	— Аз съм чичо на това момче — представи се той на полицаите. — Боя се, че той не е съвсем с всичкия си. Сигурно пак е спрял да си взема лекарствата. Поднасям ви извиненията си. Нашето семейство ще поеме разходите по задържането му.
	Докато го извеждаше, го стискаше със стоманена хватка.
	— Добре де, съжалявам — изхленчи Даниъл. — Научих си урока. Отведи ме в двореца. Признавам, че се радвам да те видя.
	Пелидор го изгледа с нескрито съжаление.
	— Едва ли ще си толкова радостен, когато се срещнеш с председателя Венцеслас.


>	76.
>	Съливан Голд

	Хидрогите удариха Кронха 3 внезапно.
	Бойни кълба изскачаха от облаците и оставяха дири в мъглата. Оръжията им издаваха сух пукот, като шляпането на огромни камшици. Още след първите изстрели целият облачен комбайн се разлюля заплашително.
	Съливан включи уредбата, която бе свързана и с жилищните модули:
	— Зная, че имате всички причини на света за изпадане в паника, но ви моля да не го правите. Подготвяли сме се многократно за тази ситуация. Нека всички се отправят към назначените им за евакуация места и да напуснат региона. Обявявам този облачен комбайн за изоставен.
	Миньорите хукнаха към закотвените спасителни модули. Небето от едната страна внезапно се озари от експлозии. Съливан се мъчеше да се съсредоточи върху непосредствените си задачи.
	Върна се при зеления жрец, който не беше напуснал мястото си на наблюдателната площадка.
	— Зевесетата имат ли някакви кораби наблизо?
	Жрецът изкрещя на фиданката, сякаш по такъв начин съобщението щеше да бъде предадено по-бързо, и запокити отчаяните си мисли през мрежата на световната гора към Теранския съюз и Земните въоръжени сили. След това се обърна към Съливан.
	— Земните въоръжени сили ще пратят кораби незабавно. Но няма да пристигнат тук по-рано от ден-два.
	— Страхотно. Благодарни сме за този жест, но дотогава всичко ще е приключило. — Той улови зеления жрец за ръката. — Колкер, ела, трябва да открием нашите модули. Обещах на Лидия да не поемам излишни рискове.
	Зеленият жрец затича до него, притиснал към гърдите си саксията с фиданката.
	Бойните кълба отново откриха огън и мината се разтресе. Нови експлозии разтърсиха долните палуби. Съливан нямаше представа за размера на разрушенията, но не се съмняваше, че хидрогите ще спрат едва когато целият комбайн изгори в атмосферата на газовата планета.
	Преди двамата да стигнат края на палубата, се появиха две нови кълба и също откриха огън, и подпалиха една наполовина пълна с космическо гориво цистерна. Ударната вълна мигновено разруши два разположени в съседство стабилизиращи двигателя. Лишена от левитиращо поле, палубата изведнъж се наклони.
	Колкер се препъна, падна и се хлъзна към ръба.
	Без да мисли за собствената си безопасност, Съливан се хвърли да го спаси. Докато драскаше по металния под, Колкер изпусна саксията, тя се затъркаля, блъсна се в парапета и се строши… дръвчето се закачи за ръба.
	— Не! — изкрещя жрецът и се метна след него.
	Съливан се вкопчи с лявата си ръка в парапета. С дясната успя да улови зеления жрец за глезена.
	Жрецът протягаше ръка, сякаш се опитваше да я издължи до неестествени размери. Фиданката се залюля, преметна се през ръба и изчезна в бездната. Падаше… и падаше…
	Колкер не откъсваше очи от нея. В погледа му се четеше ужас, сякаш бе изгубил любимото си дете. Фиданката ставаше все по-малка и накрая се превърна в точица.
	По някакъв начин хидрогите я забелязаха и едно от бойните кълба изстреля към нея огнен стълб и я изпепели. Бушуващите ветрове разнесоха останките й.
	Съливан продължаваше да стиска Колкер за глезена, но жрецът сякаш дори не осъзнаваше какво става. Висеше, устата му бе застинала в беззвучен вик. Беше се откъснал напълно от световната гора.
	Под облачния комбайн продължаваха да ехтят взривове. Нестабилният промишлен комплекс започна да се люлее като махало. Когато в един момент палубата се изравни, Съливан реши, че е настъпила подходяща възможност, и преди площадката да се наклони на другата страна, издърпа Колкер при себе си.
	— Ей! Какво ти става? Трябва да изчезваме оттук!
	— Но моето дръвче…
	— Нищо не можеш да направиш. А и аз няма да ти позволя да останеш. — Дръпна жреца да стане и двамата се затичаха към командния център. Останалите членове на екипажа вече се товареха в модулите.
	— По-бързо! — Съливан блъсна Колкер в люка, пъхна се след него и се приготви да го затвори. Огледа за миг хората в тясното помещение. — Всички ли са си по местата?
	— В седми модул липсват трима — докладва един техник.
	Табита Хък — не сваляше поглед от монитора пред себе си — докладва:
	— В четвърти има двама повече.
	— Тук пълно ли е? — попита Съливан.
	— Местата са заети, но можем да приемем още дванадесет души, ако някой от другите модули се повреди.
	— Не виждам никого на палубата, но за по-сигурно ще им дадем още трийсет секунди… — Поредната експлозия разтресе базата. — Предайте на другите да се изстрелват.
	На теория организацията на евакуацията изглеждаше чудесна, но сега идваше ред на най-важния въпрос: щом модулите започнеха да излитат, дали хидрогите щяха да открият огън по тях?
	Колкер седеше, изгърбил рамене, напълно смазан — зелен жрец без своето дърво.
	— Вече никой няма да узнае какво е станало. Връзката прекъсна. Те ще мислят, че сме мъртви.
	Съливан се опита да го окуражи:
	— Колкер, мисля, че успя да изпратиш сигнала навреме. Но сега по-важното е ние да се измъкнем оттук. — Той си погледна часовника. — Времето изтече. Да потегляме.
	Спасителният модул се отдели от базата. Около тях се виждаха и други модули — приличаха на носени от вятъра спори.
	Стените на капсулата завибрираха — все по-силно и по-силно. Съливан погледна през илюминатора. Под тях хидрогите продължаваха да рушат останките на небесната мина.
	— Изглежда, няма да ни преследват, Съливан — каза Табита. — Поне засега.
	Докато спасителният модул набираше височина, Съливан успя да се ориентира сред океана от облаци и откри много по-големия илдирийски небесен град-мина. Хидрогите бяха подложили и него на ожесточена атака и от корпуса му вече се вдигаха пламъци и дим.
	— Атакуват и илдирийците — извика Съливан. — Но те не са подготвени за евакуация! Ще измрат всички!
	Зеленият жрец го погледна изплашено.
	— Хроа’кс каза, че не могат да направят нищо.
	— Така е: илдирийците се придържат към своите стари традиции. Не мислят в перспектива. — Съливан плъзна поглед по лицата на спътниците си. Вече беше взел решение, което — знаеше го много добре — Лидия изобщо нямаше да одобри. — Няма да позволя да загинат.
	Всички го гледаха невярващо.
	— Нали не си намислил да идеш там? — възкликна Табита.
	— Всички ще идем. — Той се обърна към свързочния офицер. — Отвори канал до илдирийската небесна мина и провери дали ни чуват. Кажи на Хроа’кс, че тръгваме към тях. Ще спасим толкова илдирийци, колкото успеем. Все с нещо ще им помогнем.
	Почудата на лицето на Колкер се смени с уважение.
	— Но, Съливан… — почна Табита. — Не можем да поемем такъв риск.
	— Нямаме избор, момиче!


>	77.
>	Тасия Тамблин

	Генерал Ланиан прати директно електромагнитно послание от лунната база до шейсетте разбивача, събрани в астероидния пояс.
	— Е, време е за шоу!
	Благодарение на мигновената връзка, осъществена от зеления жрец Колкер, Земните въоръжени сили научиха за атаката на хидрогите срещу Кронха 3 още в мига, когато тя започна. Тасия, която също бе известена за това, си помисли, че за разлика от тях, Рос не бе имал възможност да повика помощ, когато хидрогите бяха унищожили Синята небесна мина…
	А Ланиан продължаваше да нарежда усмихнато:
	— Флотът разбивачи е окомплектован, зареден с гориво и готов за действие. Очаквахме някой да се появи и ето, че дрогите най-сетне го сториха. Ще е като трошене на яйца с чукове. Дойде моментът, който и шестимата очаквахте. Сега — на работа.
	Тасия и другарите й козируваха, въпреки че сигналът от Ланиан бе пристигнал с почти едночасово забавяне. Докато останалите петима „куфари“ се готвеха за полет, Тасия изтича да повика ЕА.


	Шейсетте разбивача бяха изстреляни след по-малко от час. Тасия си даваше сметка, че не могат да стигнат до газовия гигант, преди хидрогите да довършат зловещото си дело. Но спасяването на миньорите не бе първостепенна задача на тази операция.
	Тъй като бе с най-висок чин, Тасия командваше цялата мисия — всеки от останалите „куфари“ отговаряше за по десет разбивача. Тя стоеше на мостика при своето мълчаливо компи. Въпреки че малкият слушател не би могъл да се мери по възможности с бойните компита, той й напомняше за дома и за безгрижното й детство. Бойните модели не се нуждаеха от персонално програмиране, не притежаваха и разговорни умения, но също щяха да изпълняват безпрекословно заповедите й, а сега само това имаше значение. ЕА обаче й оказваше и морална подкрепа, пък и беше развлечение в разговорите.
	Бронираните бойни кораби започнаха да ускоряват над еклиптиката и да подготвят свръхсветлинните си космически двигатели. Кронха 3 бе разположена дълбоко в илдирийска територия, близо до столицата на чуждоземците. Тасия не бе обезпокоена от факта, че нахлуват в илдирийския космос — ако военната експедиция успееше, съмняваше се, че магът-император ще възрази. Ако ли пък флотът разбивачи изгубеше сражението, последствията нямаше да имат значение — поне за нея.
	Продължаваха да получават сведения за атаката — до момента на прекъсване на телевръзката. Въпреки че бе функционирала по-малко от година, базата бе доставила значителни количества екти, достатъчни, за да се изплати двойно собствената й цена… но не и животът на екипажа. Миньорите на Ханзата разполагаха със системи за евакуиране — идентични с тези на разбивачите. Въпреки това Тасия не се съмняваше, че целият персонал е изгубен.
	Както много небесни мини на скитниците…
	Тя се обърна към компито.
	— ЕА, помниш ли, когато отидохме на Голген? Как се измъкнахме от водните мини, за да можем да наминем при Рос на Синята небесна мина.
	— Да, Тасия Тамблин, описанието го имаше във файла на дневника. Ти искрено се възхищаваше от брат си Рос.
	— Така е. Но дрогите го убиха. Затова сега съм тук. — Тя потъна в мисли и спомени. След тази мисия, ако оцелееше, вероятно щяха дай върнат командването. И тогава смяташе да покаже на зевесетата как трябва да се води тази война.
	Знаеше, че бойните компита не се нуждаят от пропаганда, но въпреки това гореше от желание да произнесе кратка вдъхновяваща реч. Ето защо се свърза с всички останали „куфари“ малко преди да включат космическите двигатели. Имаше съвсем малко време, колкото да произнесе едно кратко слово.
	— Не бях добре дошла в Земните въоръжени сили, защото израснах сред скитници. Но имате ли представа колко скитнически небесни мини са унищожени от дрогите? Брат ми беше една от първите им жертви. Встъпих в редовете на ЗВС, за да си отмъстя. И тъй като съм както скитник, така и офицер от ЗВС, имам по-голямо право от всеки от вас да настоявам за възмездие. — Скръсти ръце на гърдите си. — Брат ми Джес участва в тази война, като прати десетина комети, притежаващи мощта на термоядрени бомби, към Голген. Не знам колко дроги са били унищожени, но предполагам, че не са били малко. Днес съм твърдо решена да продължа семейната традиция. Вие какво смятате? Готови ли сте да изтребвате хидрогите?
	Петимата командири отговориха с ентусиазирани потвърждения. Тасия не очакваше да споменат нещо за произхода й и така и стана. Подкрепата им я увери, че каквито и провинения да са ги пратили тук, всеки от тях е добър командир. Тя се усмихна.
	— Разполагаме с най-добрите оръжия в човешкия арсенал. Ние сме хората, на които бе поверена тази голяма отговорност. Сега, след като дрогите бяха сритани здравата на Кронха 3, съм дори малко изненадана, че имат смелостта да се появят тук. Но щом искат още бой, ще си го получат.
	Даде команда за запалването на космическия двигател и погледна бойните компита на мостика. В пълен синхрон те включиха двигателите и насочиха разбивача към дълбините на космоса.


>	78.
>	Магът-император Джора’х

	Битката между хидрогите и фероуите на Дурис-Б приключи осем дни, след като илдирийците за пръв път забелязаха междузвездния конфликт. Смъртно ранената жълта звезда премигна, сви се… и се смали до черно слънце. Ядрените й пламъци угаснаха.
	Никога през всичките десет хиляди години илдирийска история не се бе случвало толкова епохално явление. Останаха само две звезди от тройното съзвездие — бялата звезда и червеното джудже. Обитателите на Миджистра не откъсваха ужасени погледи от небето.
	— Осира’х да отпътува незабавно — нареди магът-император. Из цялата империя тизм-мрежата подаваше тревожни сигнали — лумваха в съзнанието му като пожари, избухващи в различни части на застрашена гора, ярки и болезнени изригвалия на паника.
	Но след като в небето над Призматичния палат се появи мрачното петно, той забрави всички досегашни колебания, всички тревоги за малката си дъщеря и за особените й умения. Осира’х трябваше на всяка цена да установи контакт с хидрогите, преди да са унищожили цялата Илдирийска империя. Никой друг не беше способен на това след предателството на кликиските роботи.
	По негова заповед предната вечер Язра’х бе натоварила херметичната капсула на един от седемте бойни лайнера, готови да откарат Осира’х до целта й. Малко след това тал О’нх бе докладвал, че кохортата му бойни кораби е приключила с подготовката и очаква нареждането на мага-император да полети към Хирилка. Всичко се случваше едновременно. Най-сетне.
	Въоръжена с цял арсенал оръжия и придружавана от исикските си котки, Язра’х се появи в приемната зала на небесната сфера. Малката Осира’х, която едва й стигаше до раменете, я следваше по петите.
	Осира’х спря пред подиума и мълчаливо зачака. Магът-император я гледаше, гърдите му се изпълниха с надежда. Предния ден, след като бе взел окончателно решение, бе поканил момичето да прекара един час с него на терасата на най-високата кула на Призматичния палат. Заедно се наслаждаваха на величието на Илдира, на изящните машини, които се рееха в небето над града. Той се опита дай обясни колко много е обичал майка й, но откри, че има неща, за които му е трудно да говори. Колкото и да му се стори странно, Осира’х не остана изненадана от това, което й каза. Джора’х се чудеше какво ли може да й е разказвал Удру’х за Нира. Нищо добро, сигурен бе в това.
	Ако Осира’х оцелееше, ако успееше и се върнеше… той се закле да направи за нея всичко, което е по силите му. Но сега не беше време да мисли за това. С всеки час получаваше нови обезпокоителни вибрации от тизма и не биваше да отлага историческата мисия на дъщеря си към звездните останки край Дурис-Б. Преди обаче да изпрати Осира’х на нейното опасно пътешествие, в залата се появи вестоносец.
	— Ваше величество, хидрогите са нападнали нашия облачен комбайн на Кронха 3. Току-що получихме отчаян сигнал за помощ от главния инженер Хроа’кс. Атаката е започнала съвсем скоро, но той не се съмнява, че мината ще бъде разрушена!
	Джора’х се надигна от трона и се обърна към Язра’х и Осира’х:
	— В такъв случай трябва да отидете там, вместо да се отправяте към мъртвата звезда. Длъжни сме да защитим нашия небесен град и след като хидрогите са решили да атакуват Кронха 3, ще ги срещнем там. — Сложи силните си ръце на раменете на момичето. — Осира’х, трябва да се добереш до врага, преди да ни е унищожил напълно. Доведи ми някой от тях, каквото и да ни струва. Искам да разговаряме, да потърсим възможност за мир.
	Телохранители и чиновници наобиколиха Осира’х и я отведоха. Джора’х я изпрати с поглед — осъзнаваше, че възлага всичките си надежди на нея.
	Беше ден на големи промени и забележителни събития. Пращате дъщеря си да изпълни предначертаното. Беше ударил часът да се разправи с Хирилка. Сега или никога. Вече бяха изгубили няколко свята. Стига толкова! Не биваше да продължава да толерира растящата слепота в тизма.
	Днес също така изтичаше крайният срок на губернатора на Добро да се изправи пред Руса’х.
	— Повикайте тал О’нх — заповяда Джора’х. — След час отлитаме за Добро. Да се надяваме, че губернаторът Удру’х е изпълнил своята част.


>	79.
>	Сели

	Големът Бенето поведе Сели и Солимар по един широк път, прокаран от тежките машини на скитниците, за да изкарват повалените дървета. Сели беше уловила Солимар за ръка. Навлизаха все по-навътре в опустошената гора.
	— Готов ли си за това, Солимар? — прошепна тя. — Каквото и да ти струва?
	Без да спира, той каза:
	— Да. Каквото и да ми струва. Сигурен съм, че световната гора си има причини, за да избере нас двамата.
	— _Аз_ те избрах, не световната гора — обади се Бенето. — Ти си най-подходящият и се надявам, че гората ще чуе посланието ти.
	Сели погледна Солимар — той изглеждаше объркан. Бенето крачеше пред тях, дървесното му тяло наподобяваше причудливите създания от старите приказки, които й бяха чели зелените жреци.
	Стигнаха една долчинка, където разрушенията бяха ужасни. Големът разпери ръце, сетне ги събра над главата си и сплете пръсти.
	— Въпреки това, което виждате, тази долчинка е съхранила част от енергийните резерви на световната гора. Истинската мощ на верданите се процежда в непосредствена близост до повърхността. — Той се наведе към тях и ги изгледа втренчено. — Можете да ми помогнете да я източим.
	Солимар смръщи вежди, сякаш не разбираше какво се очаква от него.
	Сели бе още по-объркана.
	— Не можеш ли да ни обясниш по-подробно? Не забравяй, аз не съм зелена жрица.
	— Но пък си _човек._ Това е сила, от която се нуждаем. — Бенето отпусна ръце. — Накарайте дърветата да осъзнаят, че не са мъртви и че е глупаво да се предават.
	— Но нали поискаха да отнесем фиданки на други светове? Това не показва ли, че не се предават? — попита Солимар.
	— Отчасти — отвърна Бенето. — Но тук, на Терок, световната гора реши, че е победена. Тя знае, че хидрогите могат да се върнат всеки момент. Въпреки това старите дървета са запазили част от силата си. Трябва да ги убедите да я призоват. Не им позволявайте да се отказват.
	— И как да го направим? — попита Сели.
	— Чрез дървесен танц.
	Солимар и Сели погледнаха скептично голема. Бяха заобиколени от обгорели дървета и мирис на смърт.
	— Наистина ли смяташ, че е толкова просто?
	— Веднъж вече дърветата усетиха, че във вас се спотайва нещо. Можете да накарате верданите да си спомнят.
	— Това някакъв ритуал ли е? — попита Солимар.
	— Или се майтапиш? — добави Сели. — Да танцуваме на тези обгорели дънери?
	— Да. Защото ще им демонстрирате силата на живота и вашата жизненост. — Бенето разпери ръце към повалените дървета. — Аз съм създание на световната гора и същевременно съм човек. Именно човекът в мен е в състояние да разбере какво е да си упорит и да не се предаваш. Помислете си сега за тях. Световните дървета са свързани с корени и чрез тях са приемали всичко, което се намира в земята. Те са силни и търпеливи, но са забравили как да се бият. Те се съпротивляват само на онова, което ги сполетява непосредствено. Пасивни са, за разлика от нас, хората. Докато хидрогите и фероуите се сражаваха, дърветата бяха сигурни, че ще бъдат унищожени. Те се предадоха тук, с надеждата да оцелеят другаде — чрез разпространяването на малки дръвчета на други светове.
	Лицето на Сели се разведри.
	— Но Рейналд не им позволи да се откажат! Спомням си как им крещеше, заедно с двама зелени жреци, докато не започнаха да се бият!
	Бенето кимна.
	— Рейналд накара верданите да се пресегнат до дълбините на силата си, дълбини, до които не бяха стигали. Нашият брат ги принуди да вземат активна роля в отбраната. Въпреки че сражението доведе до ужасяващи загуби на Терок, хидрогите бяха прогонени и световната гора все още е жива.
	— Той протегна изцапаните си с пепел ръце към Сели и Солимар. — Сега искам от вас да направите същото. Тези обгорели и осакатени дървета осъзнават, че хидрогите ще се върнат, за да довършат започнатото. Но вече са спокойни, защото разпространението на фиданките започна. Ние обаче не бива да им позволяваме да изоставят Терок.
	— Така е, дори безнадеждната кауза е кауза — каза Сели.
	— По-добре да се биеш, отколкото да се предадеш.
	— Именно. Направете това, което направи Рейналд — покажете им силата на човешката радост, упоритост и настойчивост. Верданите знаят за тези неща, защото са съхранени дълбоко в съзнанието им, но мисля, че не ги _разбират._
	Солимар погледна обгорелите клони и дънери.
	— И дървесният танц може да им помогне?
	— Верданите го възприемат по различен начин. През всички тези години между тях и хората на Терок се е създала връзка — дори с хората, които не са зелени жреци. Връзката с нашето семейство например е много силна. Ето защо сестра ни Сарейн бе така потресена от случилото се тук, въпреки че не смяташе да остане. И затова брат ни Рейналд успя да прати толкова силно послание на гората чрез двамата зелени жреци. Сега ти, Солимар, и ти, Сели, трябва да помогнете на дърветата. Вашият дървесен танц ще провокира отговор, ще пробуди задрямалите сили и енергии на гората, ще накара силата да поеме нагоре през корените.
	— Прилича ми на магия — прошепна Сели.
	— Силата я има, повярвайте ми. Верданите са придали на телата си формите на гигантски дървета и ще го направят отново, когато му дойде времето. — В гласа на Бенето се доловиха тревожни нотки. — Вдъхновете ги. Накарайте ги да разберат, че не бива да чакат векове, за да се възстановяват с прекалено спокойното си темпо. Необходими са ни сега, преди да се появят хидрогите.
	— Съгласна съм — каза Сели и пристъпи към един обгорен дънер. — Да започваме.
	Впи пръсти в овъглената кора и я отчупи — и отдолу се появи живо дърво. Още щом го докосна с пръсти, почувства прилива на мъзга вътре, на кръвта на земята. Корените му се спускаха надълбоко, свързваха се с корените на други дървета и създаваха огромна мрежа, която се простираше на всички континенти. Това ли бе, което усещаха непрестанно зелените жреци?
	Бенето остана неподвижен като дърво, пръстите на краката му постепенно се заровиха в меката земя и изчезнаха вътре.
	— След хидрогската атака световната гора се зарови надълбоко, там, където запасите й от енергия ще са на сигурно място — обясни дървесният голем. — Въпреки това гората откликна с изблик на радост на вашия дървесен танц, когато го изиграхте, без да знаете, че някой ви наблюдава. Опитайте се да предизвикате подобен отговор и сега, а аз ще съм тук и ще се постарая да ви помагам. Ще използвам човешкото си съзнание, за да обясня на верданите това, което трябва да знаят.
	Въпреки че всичко наоколо бе обгорено, Сели усещаше с пръстите си, че в други части на гората животът се пробужда. Ала тези усещания идеха от много далече, от изолирани потайни кътчета.
	— Живи са, но трябва някой хубаво да ги раздруса, за да го осъзнаят — каза тя. — Хайде, Солимар.
	И огледа близките клони, сякаш се опитваше да прецени кои от тях са в състояние да издържат тежестта им. Усмихна се на Солимар и си пое дъх, за да се подготви.
	— Ще започна с танца на кондоровата муха, после ще мина към „преследването на пеперудата“.
	— Ще те следвам. — Очите на Солимар блеснаха.
	Заподскачаха едновременно, изпълняваха различни бързи и сложни движения. Солимар се завъртя, грабна я с мускулестите си ръце и я подхвърли нагоре. Сели се изви с грациозността на газела, оттласна се от един дебел клон, прехвърли се на съседния, оттам скочи наново и изпълни тройно салто във въздуха. Беше забравила какво удоволствие й доставя танцът. Скочи върху покритата с пепел земя и отново рипна нагоре. Солимар я следваше по петите.
	Вдигнал към небето изваяната си брадичка, Бенето отново разпери ръце встрани и каза:
	— Сега ще поискам от тях да ви гледат. Трябва да ги накараме да използват живителната сила на енергията, която се крие под корените им.
	Всеки път, когато докосваше клон или стъбло, Сели усещаше искра, като освобождаването на електрически заряд, предназначен да пробуди задрямалата гора. Зад тях Бенето бе пъхнал ръка в стеблото на едно дърво. Лицето му бе съвсем неподвижно, като скулптура, но същевременно бе напрегнато и съсредоточено. Желанието му да накара верданите да ги гледат бе очевидно.
	Сели продължаваше да танцува. Движенията на дървесния танц имаха за цел да изобразят различни моменти от живота в гората: полюшващи се клонки, летящи насекоми, разцъфващи цветчета.
	Танцът започна да набира скорост и ритъм и Сели с изненада установи, че започват да се случват странни неща. На земята, там, където стъпваха босите им крака, и където според Бенето се криеха залежи от енергия на световната гора — се появяваха внезапни зеленикави проблясъци. Сякаш пробудени от съзидателната енергия на нейните движения, се показваха яркозелени листа, родени от мъртвите обгорени клетки. Нови растения протягаха нагоре клонки.
	Солимар улови един дебел клон, завъртя се около него, премести умело центъра на тежестта си, напъна мишци и скочи. Миг след това клонът под него се отърси от обгорялата си кора и позеленя. Потоци енергия нахлуваха през корените в задрямалото стъбло. Появиха се свежи пъпки — и почнаха да разцъфват.
	А на земята Бенето „размърда“ корени, за да потърси друго дърво. Опря ръце в съседния дънер, сетне бавно се сля с него.
	Сели и Солимар продължаваха сложния си танц по и сред обгорените дървета и ранената гора бързо набираше сили и се възстановяваше. Всяко място, което докосваха, беше като крак, стъпил в локва, само дето вместо капки вода оттам бликаше _живот._
	Двамата тичаха и се премятаха едновременно — терокска комбинация от балет и гимнастика, все по-бърза. Там, където минаваха, движенията и ентусиазмът им помагаха на световната гора да се излекува, пробуждаха живота и премахваха белезите от пожарищата. Сели се засмя от радост.
	Продължаваха да се вият нови клонки и свежи листа. От земята се показваха фиданки, изпълнени с експлозивната сила на буйния растеж. Във въздуха миришеше на влага, цветя и зеленина.
	Бенето измъкна ръце от потръпващото дърво, като хирург от дълбока рана, и извика на танцьорите:
	— Животът е движение и веселие. С помощта на вашия дървесен танц вие разпространявате есенцията на живота. Продължавайте! Покажете на тези уморени дървета смисъла на съществуването.
	В момента Сели не се интересуваше от обясненията на зеления жрец, нито от неговата философия. Тя се забавляваше искрено. Единственото, което би искала да узнае, бе дали от танца й има полза — за световната гора, за нея, за Солимар и Бенето.
	Двамата със Солимар продължиха да танцуват часове, без да забелязват нито хода на времето, нито собствената си умора. Най-сетне, когато здрачът забули небето, рухнаха на земята в пълно изтощение, заобиколени от чудотворна нова растителност. Макар и капнала и обляна в пот, Сели никога не се бе чувствала по-доволна. Солимар я прегърна, притисна я към себе си и я целуна — целувка, в която имаше колкото радост, толкова и благодарност.
	— Днес извършихте велико дело. — Затъналият до колене в зеленина Бенето се обърна към тях. — Надявам се, че сте склонни да го повторите при първа възможност.
	Сели се огледа изумено. Световната гора сякаш си бе поела дъх с пълни гърди и бе възстановила силите си. Сякаш бяха напръскали със свежа вода умореното й лице. Тя отпусна глава на гърдите на Солимар.
	— Мисля, че ще се справим.
	Бенето разпери ръце и се свърза още по-здраво със световната гора.
	— Сега сме много по-силни. Верданите продължават да отправят своя зов, изпратен за първи път много, много отдавна. Съвсем скоро помощта ще пристигне.


>	80.
>	Базил Венцеслас

	Председателят не изпитваше удоволствие от подобни спектакли, но по дяволите, принц Даниъл заслужаваше това, което го очакваше. Постъпката му трябваше да бъде наказана. Освен това щеше да е хубав урок за Питър, който трябваше да разбере какви ще са последствията от неговите действия.
	Базил бе облякъл най-хубавия си костюм, оловносивата му коса бе идеално подстригана и пригладена. Съжаляваше само за едно — че Сарейн не е сега до него. Дали бе изпълнила мисията си, или и тя също щеше да измами очакванията му? Имаше ли един-единствен човек в целия Спирален ръкав — с изключение на него самия, — който да прави това, което се изисква от него? Да изпълни задачата, която са му възложили. Нищо чудно, че човешката раса не бе в състояние да се справи с тази война!
	Опита се да овладее надигащия се в него гняв и отново погледна Даниъл, като стоеше пред камерите на медиите. Принцът очевидно бе преживял сериозно изпитание. Дори най-умелият грим не беше в състояние да скрие сенките под очите му. Добре поне, че най-сетне малкият негодник бе пречупен, готов да сътрудничи, макар че беше прекалено късно. Базил бе решил да се отърве от него, но принцът все още можеше да послужи за една последна задача. Да се превърне в ефикасна заплаха за прекалено независимия Питър.
	Кралят и кралицата, които се преструваха на мили и послушни — а същевременно пазеха в тайна бременността на Естара, — стояха на заден план, също облечени в разкошни дрехи. И се споглеждаха объркано и загрижено.
	— Народе на Ханзата! — почна Даниъл с разтреперан и неуверен гласец. ОХ го бе накарал да научи речта си наизуст. — Аз… мисля, че е време да ви поднеса обясненията си.
	Базил се надяваше, че поне в последния миг на своята провалена кариера принцът ще засияе като истинска звезда. „Как можах да се излъжа в преценката си?“ Дали беше, защото изборът за заместник на Питър бе станал при доста напрегнати обстоятелства? Беше действал прибързано и сега се налагаше да се върне назад по стъпките си и да поправи грешките.
	Даниъл постепенно набираше инерция.
	— Избрах да стоя настрана от общественото внимание, за да не намалявам влиянието на моя брат Питър. Той е вашият водач. Надеждите и молбите ви трябва да са съсредоточени върху него.
	Базил погледна тъкмо навреме към Питър, за да види изненаданото му изражение. Почти незабележимо и дискретно кралят улови Естара за ръката и я стисна.
	Даниъл продължаваше:
	— Има хора обаче, които се опитаха да се възползват от факта, че лицето ми не ви е добре познато. Може би сте виждали репортажа за самозванеца, представял се за вашия принц. Този нещастен и умопобъркан младеж беше заловен и ще получи необходимото лечение. — Даниъл пристъпи от крак на крак. Дори плътният слой грим не можеше да скрие пребледнялото му лице.
	Всъщност Базил сам бе написал речта му — въпреки съветите на Елдред Каин.
	— Истинският крал е дарен със способността и умението да води човешката раса в тези трудни времена. Той има моята поддръжка, както аз знам, че мога да разчитам на неговата. — Даниъл се поклони, очевидно уверен, че с това мъките му са приключили.
	Хората на Кралския площад започнаха да го аплодират. Питър и Естара застанаха до принца, за да покажат уважението си към него. Базил незабелязано отстъпи назад. Очакваше тази картина да бъде показана по всички телевизии.
	Питър погледна с присвити очи председателя. Базил не се съмняваше, че кралят е съвсем наясно с цената на властта.
	Каин и Пелидор го очакваха отзад. Бледият заместник бе проследил цялата сцена мълчаливо и очевидно не я одобряваше. Базил се престори, че не му обръща внимание. Никой, освен председателя не познаваше нуждите на човешката раса.
	Той се обърна към помощника си.
	— Сега, след като изигра тази добре подготвена сценка, Даниъл навярно си мисли, че му е простено. Но нашият мил принц греши, греши ужасно. Не бива да рискуваме с повторение на подобен цирк. Господин Пелидор, знаете какво трябва да направите.
	Каин го погледна разтревожено, но Пелидор кимна отривисто.
	— Вече направих необходимите приготовления, господин председател.
	Най-сетне Базил си позволи да се усмихне. Идваха приятни моменти. До няколко дни Сарейн щеше да се върне…


>	81.
>	Орли Ковиц

	След три дни отдих в базата на ЗВС Орли усещаше, че й писва. Адмирал Стромо трябваше да се върне днес с анализа на атаката срещу Корибус — не че там се очакваха някакви изненади.
	Генерал Ланиан беше приключил с нея и Хъф Стайнман и очевидно двамата щяха да бъдат изпратени на Земята. Въпреки упоритите издирвания в мрежата никой не бе успял да открие майка й. Орли не знаеше какво я чака, но смяташе, че все ще измисли нещо. Винаги успяваше да се справи.
	През седмиците след разрушаването на колонията скърбеше за баща си, но в момента се чувстваше някак празна и замаяна. Щеше дай отнеме много време да свикне с всичко, което й се бе случило. Често свиреше на синтезатора си, опитваше се да заглуши болката си с музика.
	Войниците най-сетне я отведоха при совалката. Там я чакаше Стайнман, небръснат и чорлав, въпреки че бе имал възможност да се приведе в ред, както и да си смени дрехите. Орли подозираше, че е от онзи тип хора, които винаги изглеждат занемарени — независимо от обстоятелствата.
	Щом я видя, лицето му светна.
	— Здрасти, хлапе. Май са решили да ни смесят с хората от Крена и да ни пратят на някой друг кликиски свят.
	— Татко често казваше, че няма по-хубаво нещо от новата възможност за старт.
	— Само че няма много хубави планети като Корибус. — Стайнман поклати глава. — Дано новата си я бива.
	Орли седна до него и се облегна на стената.
	— И да не стане така, че да я гръмнат малко след като пристигнем. — Подпря брадичка на коленете си и въздъхна.
	— Дръж се, хлапе. Отдавна свикнах да скачам от едно място на друго. И гледай все да си усмихната. Казват, че така късметът все ще е на твоя страна. — Той замълча за миг, после продължи да бърбори: — След всички опити да си живея сам, ето, че пак съм сред хората.
	— А какво ще кажеш за капитан Робъртс? Той се опита да ни помогне, а виж как загази. — Орли погледна към транспортния кораб, който трябваше да ги откара на Земята. — Кога отпътуваме?
	— Военните решават — сви рамене Стайнман. — Потегляме, когато ни наредят, през останалото време седим и чакаме.
	— Исках да се сбогувам с капитан Робъртс. — Тя стана, отиде до един от войниците и му каза, че иска да се срещне с БиБоб.
	— Той е в ареста, госпожице. Никой не може да го посещава. След няколко часа ще го изправят пред военен трибунал.
	— Само за минутка! Сигурна съм, че генерал Ланиан ще направи изключение. — Орли продължи да настоява и накрая войникът се предаде и я препрати при началника си.
	— Разполагаш само с десет минути — заяви навъсеният офицер.
	— Зная. Совалката трябва да излети скоро.
	Намръщеният капитан Робъртс седеше на койката, а една едра жена — Орли позна Рлинда Кет, която бе летяла на „Настойчиво любопитство“ и ги бе откарала с баща й от Дремен — обикаляше нервно около него.
	— Разбира се, че те помня, госпожице — отвърна тя на поздрава на Орли и се засмя. — Но като гледам какво се случи, съжалявам, че тогава не ви откарах на Рейндик Ко. Щяхте да сте по-добре.
	Орли погледна Робъртс и каза:
	— Съжалявам, че се забъркахте в това заради мен, капитане.
	— Това няма нищо общо с теб, госпожичке. — Гласът му беше уморен и прегракнал. — И без теб щях да постъпя по същия начин. Очаквах обаче поне малка благодарност от тях.
	— Мога ли да помогна с нещо? Да свидетелствам, че сте добър човек?
	— Че е добър, няма съмнение — потвърди Рлинда. — Но военният трибунал не играе по тези правила. Единственото, което ги интересува, е да го осъдят за назидание на другите.
	— Чувствам се като перо, попаднало в струята на космически двигател — оплака се Робъртс. — Защо не изчакат адмирал Стромо да се върне с доклада си? Дано тогава в главите им светне, че ситуацията е извънредна.
	— Наистина съжалявам — повтори Орли.
	— Не се тревожи. — Рлинда я потупа по рамото. — Всичко ще се оправи.
	— Не я лъжи, Рлинда. И без това е преживяла много, горката.
	Докато извеждаше Орли навън, Рлинда се мъчеше да задържи усмивката на лицето си.
	— БиБоб, време й е да се качва на совалката. Ние с теб пък имаме да обсъдим още много неща.


>	82.
>	Рлинда Кет

	Военната комисия се събра за първото си заседание. Рлинда заплаши, че ще се прикове с белезници за БиБоб, ако не я допуснат в стаята с него, разблъска изпречилите се на пътя й пазачи и си проправи път в помещението.
	БиБоб стоеше с отпуснати рамене, като човек, който се е предал на съдбата. Тя го сръга в ребрата и той се поизправи.
	Служебният адвокат, който му бяха назначили, вече седеше зад бюрото. Бяха се срещали само два пъти досега, съвсем за кратко, колкото адвокатът да се запознае с фактите по делото. Според Ланиан целият този процес беше излишен, тъй като никой не оспорваше обвинението.
	Рлинда естествено не беше съгласна.
	Тя изгледа презрително защитника, после се изправи пред Ланиан и двамата младши офицери.
	Ланиан смръщи вежди.
	— Госпожо Кет, не сте поканена на заседанието.
	— Аз ще бъда защитник на капитан Брансън Робъртс. — Тя погледна накриво служебния адвокат. — Много по-добър от тази марионетка. Аз поне изслушах обвиняемия. Доколкото знам, това е задължително, за да се изгради защитна стратегия.
	Служебният адвокат подскочи. Двамата офицери се засмяха. Ланиан ги изгледа и те отново си придадоха строг вид.
	— Това е само предварително прослушване, госпожо Кет — каза Ланиан.
	— _Капитан_ Кет — поправи го тя. — Генерале, позволете да ви припомня всички неща, които _капитан_ Робъртс е направил за Ханзата. Вие самият използвахте този човек за примамка, за да заловите скитника пират Ранд Соренгаард. Спомняте ли си? Той рискува живота си заради вас.
	Ланиан не изглеждаше впечатлен.
	— Вие и капитан Робъртс спечелихте от залавянето на Соренгаард също както всички останали. Съмнявам се, че очаквате признание за нещо, което се е случило преди осем години.
	Без да губи присъствие на духа, Рлинда припомни, че повечето от търговските й кораби са били конфискувани и преустроени за служба в Земните въоръжени сили, за това как БиБоб е трябвало да изпълнява опасни разузнавателни мисии въпреки волята си и как, с благословията на самия председател Венцеслас, е помагал за осъществяването на плана за кликиска колонизация, като е пренасял припаси и оборудване до новите селища. И накрая — как пръв е пристигнал на разрушения Корибус, а после съобщил за това на Земните въоръжени сили.
	Завладяна от отчаяние, тя бе направила повторен опит да принуди председателя да се намеси на страната на БиБоб. Не беше учудена, когато Венцеслас дори не отговори на повикванията й. БиБоб бе оставен на произвола на съдбата.
	Ланиан започна да губи търпение.
	— Всички тези разкази са излишни, госпожо Кет. Неоспорим факт е, че капитан Робъртс и корабът му бяха конфискувани за служба в Земните въоръжени сили, вследствие от което той е под юрисдикцията на военните закони. По-късно капитанът дезертира от своя пост и се укриваше в продължение на години. Ние сме във война. Не можем да толерираме подобно поведение.
	Един от младшите офицери добави:
	— Има и други пилоти, напуснали като него постовете си, в резултат от което страда нашата бойна готовност. Нямаме никакъв избор. Трябва да превърнем капитан Робъртс в пример за назидание.
	Служебният защитник не проявяваше никакво желание да се намеси. Седналият до него БиБоб реши да заговори.
	— Но… вие ме принудихте да изпълнявам опасни мисии! Пратихте ме право в устата на вълка. Спомнете си какво се случи с мен на Дасра! Хидрогите почти унищожиха кораба ми!
	Ланиан го изгледа хладно.
	— Не смей да се оплакваш за Дасра! Заради твоята некомпетентна информация, заради това, че не довърши работата си там, изгубихме военен отряд от почти триста души.
	БиБоб сведе глава.
	— Добре де, може би това не беше най-добрият пример…
	— Не мисля, че бихме желали да чуем повече — сряза го Ланиан.
	Рлинда кипна и пристъпи напред.
	— Този жалък скалъпен процес…
	Ланиан удари с юмрук по масата.
	— Фактите са ясни и неоспорими. Дори капитан Робъртс не възразява срещу тях. — Той вдигна ръка и започна да брои на пръсти. — Първо: капитанът беше законно призован на служба в Земните въоръжени сили. Второ: корабът му бе конфискуван в полза на ЗВС. Трето: на капитан Робъртс бе разрешено да лети с него, стига да изпълнява възложените му задачи. Вместо това той отлетя в неизвестна посока и повече не се появи. — Погледът му прониза БиБоб. — Отричате ли някой от тези факти?
	— Нали се върнах. Сега съм тук.
	Рлинда се извъртя към него.
	— Не казвай нищо, БиБоб. — Изгледа навъсено защитника. — Не трябваше ли вие да го посъветвате за това?
	Онзи я гледаше невъзмутимо. Накрая каза:
	— Предполагах, че има достатъчно ум да се сети сам.
	Ланиан се надигна.
	— Не виждам смисъл да продължаваме днес. Утре адмирал Стромо се връща от Корибус и ще ни представи доклада си. Ще продължим след това, макар че според мен разполагаме с достатъчно доказателства. — Той изгледа другите двама офицери и кимна. След това вдигна изпълнен с отвращение поглед към БиБоб. — Веднага щом започнем открит процес, медиите ще те представят за негодника, какъвто си в действителност. Съмнявам се някой да прояви съчувствие. Председателят Венцеслас вече се съгласи да поискаме смъртна присъда, в случай че вината ти бъде доказана. Той смята, че това ще стресне останалите престъпници.
	— Смъртна присъда? — БиБоб се ококори.
	Рлинда зяпна. Служебният защитник само кимна безразлично.
	— Дезертьорството по време на война винаги се е наказвало със смъртна присъда. — Генералът продължи със заплашителен тон: — Можеш само да се надяваш, че миналите ти заслуги, както и спасяването на двамата оцелели на Корибус, ще бъдат взети предвид като смекчаващи вината обстоятелства. Съобразно общественото мнение крал Питър би могъл да замени наказанието ти с принудителна военна повинност на някоя индустриална планета. — Генералът се усмихна. — Ако бъде така великодушен.


>	83.
>	Губернаторът на Добро Удру’х

	За да спаси планетата си от разрушение, губернаторът на Добро бе обещал да отиде лично на Хирилка. Сега, като сипещ се между пръстите пясък, времето изтичаше.
	Удру’х трябваше да се изправи сам срещу безумния си брат и да изпълни онова, което бе замислено. Магът-император нямаше да може да му помогне. Руса’х вече бе убил своя заместник и очевидно поне двама от братята на Пери’х. Ето защо Удру’х трябваше да подготви много внимателно всичките си действия. Трябваше да излъже, да запази твърда позиция и… да намери начин да оцелее.
	Знаеше какво очаква от него магът-император и сега, докато се приближаваше към Хирилка, се чувстваше като човек, който пропада в дълбока пропаст. Нямаше никакъв начин обаче да промени нищо.
	Няколко бойни лайнера обкръжиха кораба му като глутница свирепи хищници. Удру’х се ядоса и реши, че не бива да го скрива, така че лично изпрати първото съобщение:
	— Какви са тези кораби? Брат ми ме очаква.
	Отговори септарът в челния боен лайнер:
	— Имам заповеди да ви прехвърля на този кораб, за да изчакате пристигането на император Руса’х.
	— Не съм ли добре дошъл на Хирилка?
	— Не. Само на борда на този кораб. Такива са заповедите ми. — И добави смразяващо: — Манипулата току-що се върна от Алтурас и Шонор, които се присъединиха към нашата свещена кауза. Корабите ни са готови за незабавно отлитане за Добро — ако, разбира се, се наложи.
	Удру’х си пое дъх, за да прикрие тревогата си.
	— Добре. За мен ще е чест да очаквам брат си на вашия кораб.


	Удру’х веднага почувства, че се отнасят с него като със слуга. Бунтовните офицери го гледаха с нескрито подозрение, сякаш се съмняваха в лоялността му — за което естествено бяха прави. Тези войници бяха напълно разделени от тизма, който усещаше той, и това правеше умовете им недостъпни.
	Натикаха го безцеремонно в една каюта и му казаха:
	— Докато чакате императора, можете да обсъдите положението си с този тук. Той ще ви обясни какви са последствията в случай, че откажете да ни сътрудничите.
	Удру’х с изненада откри, че в каютата е адар Зан’нх. Изглеждаше отчаян, в зачервените му очи се усещаше намек за лудост, сякаш губеше битката със собствената си изолация. Удру’х можеше да го разбере — той също вече чувстваше първите ефекти от обгръщащата го пълна тишина, но пък благодарение на самотните си пътувания до пленената зелена жрица Нира на нейния изолиран остров имаше известен опит.
	Адарът присви подозрително очи, сякаш подозираше, че това е поредната измама. Губернаторът на Добро заговори пръв:
	— Не, не съм се съгласил да се присъединя към тях — поне засега.
	— И защо трябва да ти вярвам?
	— Аз съм ти чичо. Ако те лъжа, няма ли да го усетиш чрез тизма?
	В очите на Зан’нх блеснаха гневни пламъчета.
	— Никога не бях мислил, че губернатор може да лъже и да мами мага-император — но ето, че Руса’х го направи. Не зная в какво да вярвам.
	— Казах ти — още не съм им дал отговора си.
	— Нима си склонен да обмисляш предателството спрямо мага-император? — Зан’нх го погледна възмутено, като пленено животно, готово да атакува дори в клетката. — Дори само мисълта за това е предателство.
	Удру’х бе невъзмутим.
	— Престолонаследникът Тор’х ми изнесе пространна лекция, когато пристигна на Добро с бойните си лайнери. — Той се намръщи. — Трябва да призная, че не беше много убедителен, макар да положи големи усилия.
	Зан’нх отмести поглед, засрамен, че бе предал манипулата си. Накрая каза:
	— След като ме държаха известно време на повърхността, ме върнаха на борда на моя флагман. Бях безсилен свидетел на това как губернаторът напада илдирийски колонии и заповядва да убият собствените му братя и племенници.
	— А какво направи екипажът ти?
	— С шайинга губернаторът ги постави под свое влияние. Те вече не са отговорни за действията си.
	— Очевидно нито ти, нито аз можем да бъдем третирани по този начин. Затова очакват от нас да се присъединим доброволно.
	— Това няма да се случи никога — поне що се отнася до мен. — Адарът го изгледа в очите, сякаш за да проникне в ума му и да разбере какво мисли.
	Вратата се отвори — войниците бяха дошли за губернатора на Добро.
	— Император Руса’х очаква да ви види в командното ядро — съобщиха му те.
	Удру’х се изненада от промяната на брат си. Винаги мекушав и склонен към удоволствия, сега Руса’х изглеждаше закоравял и суров. Освен това носеше одеждите на маг-император и седеше в какавиден трон. Заобикаляха го телохранители и опасни наглед компаньонки.
	Руса’х го изгледа и губернаторът на Добро приложи цялото си умение, за да прикрие мислите си, в случай че странно промененият му брат успее да долови нещо. Дали променената тизм-мрежа нарушаваше връзката между тях? Гласът на безумеца обаче беше мек и примамлив.
	— Дойде, както обеща.
	— Няма причини да се съмняваш в мен. Винаги държа на думата си.
	— Винаги си презирал нашия слаб брат. Реши ли да се присъединиш към мен и да видиш истинския Източник на светлина? С теб за съюзник каузата ни ще стане много по-силна.
	Губернаторът на Добро сведе поглед към мазолестите си ръце.
	— И къде е чистотата, за която говориш, братко? Щом твоят път се основава на правилно разчитане на духовните нишки, защо трябва да убиваш невинни илдирийци?
	— Убивам само когато е необходимо.
	— Така ли? Ще те попитам тогава — щом истината безспорно е на твоя страна, защо другите ти противоречат? Ако смяташ да ме убеждаваш, трябва да ми дадеш по-сериозни доказателства от тези.
	— Нима и теб трябва да убивам? — попита Руса’х, вместо да отговори.
	Удру’х махна небрежно с ръка.
	— Хайде да не прескачаме към необмислени заключения. Щом прозрението ти не е достатъчно силно, за да отговориш на няколко прости въпроса, не виждам защо да не го подлагам на съмнения. — Той се приближи с нехайна походка към какавидения трон, сякаш двамата обсъждаха рутинен въпрос. — Искаш от мен да взема важно решение — да предам мага-император и да ти помогна да завладееш империята. Позволи ми поне да се преборя със собствените си съмнения.
	Свирепите телохранители се скупчиха по-близо до трона. Руса’х гледаше хладно брат си. После каза:
	— Разполагам с недвусмислено потвърждение, но ти не си способен да го видиш, докато не станеш част от моя тизм.
	— Няма да се хвана на тоя евтин номер — изсумтя Удру’х.
	Телохранителите пристъпиха напред. Руса’х вдигна ръка и ги спря, мъчеше се да овладее гнева си.
	— Подгответе манипулата за отлитане към Добро, за да наложим нашето ново просветлено управление на тамошните обитатели. Жалко, че няма да ни сътрудничиш, Удру’х.
	Губернаторът на Добро въздъхна тежко.
	— Пак прибързваш със заключенията, Руса’х. Не съм отказал да ти сътруднича. Дори не ти дадох конкретен отговор — просто зададох някои въпроси. — Облегна ръка на облегалката на какавидения трон. — Е, добре, откарай ме на Добро. Изглежда, нямам друг избор, освен да се присъединя към теб. Сигурно корабите ти могат да свършат полезна работа и другаде.
	Руса’х облиза устни.
	— Вярно е, Тор’х има нужда от лайнерите срещу непокорните колонии. Трябва да действаме бързо. — Вдигна заплашително пръст. — По време на полета ще можеш да обмислиш как по-точно смяташ да ми помагаш. Но щом пристигнем на Добро, ако отново проявиш несъгласие, знай, че дори един-единствен боен лайнер е достатъчен, за да унищожи колонията ти.
	Удру’х се засмя.
	— О, не се безпокой за решението ми.


>	84.
>	Съливан Голд

	От четиринайсетте евакуационни модула на облачния комбайн само един не се измъкна — не успя да набере необходимата скорост и височина и се преобърна, и полетя надолу към зоната, където хидрогите продължаваха атаката. Удари се в стената на един резервоар за екти и с това само увеличи разрушенията. Докато миньорите подаваха трескави сигнали за помощ, резервоарът избухна. Съливан не можеше да направи нищо, за да помогне…
	От небето се сипеха отломки от разбития небесен комбайн. Докато набираха скорост, Съливан отчаяно се опитваше да се свърже с илдирийската небесна фабрика.
	— Слушай, Съливан — каза Табита, — всички знаем, че имаш добро сърце, но не можем да идем там. Просто ще ни гръмнат.
	— Не виждам никаква причина да предизвикваме дрогите — обади се някой.
	— И без това едва пълзим с тая жалка метална кутия — добави друг.
	— Да се махаме оттук! Нека се отдалечим достатъчно, та зевесетата да могат да ни приберат. Колкер успя да прати съобщение, нали?
	— Може да не дойдат толкова бързо — отвърна отпаднало зеленият жрец. — Вече нямам фиданка, за да приемам и предавам съобщения. Никой не знае, че сме оцелели. Можем да разчитаме само на себе си.
	— Не, не можем, преди да помогнем на илдирийците. — Съливан говореше с нетърпящ възражение глас. — Морално сме задължени да го направим, макар вината за тежкото им положение донякъде да си е тяхна. — Не разбирате ли? Някой ден можем да се окажем в тяхното положение.
	— Да, но дали тогава те ще ни помогнат?
	— Сега не е моментът да го обсъждаме. Нека им покажем, че хората са загрижени за тях.
	И насочи тринайсетте оцелели модула през облаците към втората бойна зона, където илдирийската небесна фабрика димеше и пламтеше в разредената атмосфера. До момента хидрогите бяха съсредоточили гнева си предимно върху човешкия комбайн — далече зад тях бойните кълба продължаваха да разкъсват металното скеле, като чакали, ръфащи труп. Но други вече обръщаха оръжията си срещу илдирийците.
	— Табита, свържи се с Хроа’кс. Кажи му, че се приближаваме към тях. Да подготви подчинените си за товарене на модулите. Да се разделят на тринайсет групи. Изчислете по колко можем да вземем. Ще е доста тесничко.
	— Не разполагаме нито с достатъчно гориво, нито с храна. Модулите са само за временно…
	Съливан я прекъсна.
	— Ще измислим нещо. Първо да оцелеем следващите няколко часа.
	Тромавите модули се носеха бавно към илдирийския небесен град. Кулите и куполите на фабриката вече почерняваха. От вътрешността се надигаха огромни пламъци. Гореше и жилищният комплекс. Пред ужасения поглед на Съливан един илдириец падна през перилата и полетя надолу към облаците. Може би се бе хвърлил сам, завладян от отчаяние.
	Едно прелитащо наблизо кълбо изстреля два ослепителни откоса по долните палуби и разкъса цели секции, след това зави и се издигна нагоре, като обикаляща в океана акула.
	— Сега или никога! Бързо! — Съливан приземи модула върху широката платформа. Целият комплекс се тресеше неудържимо от експлозиите.
	Съливан отвори люка и извика:
	— Можем да поберем двайсет тук! Двайсет! Пребройте се и се качвайте. — Забеляза, че чуждоземците се колебаят, и почервеня от гняв. — Хайде, по-живо! Нямаме никакво време!
	Приближи се ниският широкоплещест Хроа’кс и кресна на подчинените си:
	— Правете каквото ви се казва! Сега не е време да избираме. Първите двайсет — качвайте се!
	Съливан му махна.
	— Хроа’кс — ела и ти.
	Но гордият илдириец поклати глава.
	— Не, аз ще остана тук. — И се върна до вратата, сякаш възнамеряваше да продължи с ежедневната си работа.
	Преди Съливан да му викне да се върне, на борда вече се бяха качили двайсет илдирийци. Секунди след това люкът се хлопна и модулът започна да се издига. Вътре беше станало невъобразимо тясно.
	Втори модул кацна на мястото на техния сред облаци от реактивните струи на двигателя.
	Притиснати плътно един до друг, илдирийските бежанци не можеха дори да седнат.
	— Съливан — обади се пилотът, — нямаме достатъчно гориво. Модулите не са предназначени за продължителни пътешествия.
	— Разкарай ни оттук, а после можеш да напишеш оплакване до Ханзата.
	Един по един всички останали модули кацаха на откритата платформа и товареха бежанци. Макар да се тъпчеха до краен предел, около една трета от населението на небесния град щеше да остане на произвола на съдбата.
	В другия край на небосвода небесният комбайн на Ханзата вече бе напълно забулен в пушеци. Хи дрогите се прегрупираха и се насочиха към илдирийската небесна фабрика.
	Повредената илдирийска база се бе килнала на една страна. Озаряваха я чести експлозии. Жилищният комплекс бе напълно разрушен.
	Един самотен илдириец — Хроа’кс — се бе покатерил на най-високата кула и стоеше там като разгневен адмирал на потъващ флагман. Нямаше оръжие, беше беззащитен, но въпреки това размахваше заплашително юмруци срещу хидрогите.
	— Издигни ни още нагоре — нареди Съливан на пилота. — Трябва да напуснем атмосферата на Кронха 3, преди хидрогите да ни забележат.
	— Опитвам се, Съливан, но нямаме достатъчно мощност.
	Съливан отново погледна кръжащите в небето кълба. Хроа’кс продължаваше да стои на върха на кулата. Гигантският град започна да се разпада под него, обхванат от пламъци. На евакуационните модули илдирийците застенаха, измъчвани от смъртта на толкова много свои другари.
	Подобно на преяли бръмбари, тринайсетте свръхнатоварени модула най-сетне успяха да напуснат атмосферата на газовия гигант и да излязат на орбита. Но нямаше накъде да продължат.
	— Животоподдържащата ни система няма да издържи и един ден, Съливан — каза Табита. — Храната е последната ми грижа. Нямаме обаче достатъчни запаси въздух.
	— Няма да се измъкнем живи — подкрепи я Колкер.
	Съливан стисна устни.
	— Сега е моментът за някоя гениална идея, ако някой има такава. — И тъй като никой не отговори, продължи: — Добре, няма смисъл да чакаме зевесетата, нямаме и достатъчно гориво, за да се придвижим сами. Но има едно място, където можем да отидем. — Той млъкна за момент. — Ако се насочим по прав курс и използваме горивото разумно, можем да се доберем до Илдира.


>	85.
>	Генерал Кърт Ланиан

	За генерал Ланиан бе достатъчно да хвърли един-единствен поглед на Стромо, за да си направи нужните заключения. И въздъхна.
	— Имаме проблем, сър — почна адмиралът. — Уликите, събрани на Корибус, са крайно обезпокоителни. Моите техници твърдят, че наистина са използвани оръжия на Земните въоръжени сили. Открихме следи от опорни конструкции на дреднаут и няколко манти.
	Ланиан се надигна, въпреки че изобщо не се чувстваше по-уверено прав.
	— Но откъде са се взели? Настоях всички адмирали да проверят наличните кораби. Няма нито един изчезнал. Не можем да не забележим липсата на шест бойни кораба!
	— Така е, сър. Но… — Стромо го запозна с идеята си за изчезналите на Голген кораби. — Всичките бяха управлявани от бойни компита, точно както ги описва онова момиче. Може да са убили човешките си командири и да са се обърнали срещу нас.
	— Адмирале, имате ли представа за броя на всички бойни компита, разположени на нашите кораби?
	Стромо пребледня.
	— Да, генерале. Имам.
	И изведнъж си спомни параноичните предупреждения на крал Питър за прекомерната употреба на кликиска технология и на новите бойни компита. Ханзата и Земните въоръжени сили не им бяха обърнали внимание.
	— Генерале, а как стои въпросът с шейсетте разбивача, които току-що пратихме на Кронха 3? Тези кораби са пълни с бойни компита и ги командват само няколко души. Ако компитата наистина са заплаха, не е ли по-добре да ги върнем?
	— И да прекратим единствената ни ефикасна атака срещу хидрогите? Не смятам! Освен това няма да успеем да се свържем с тях навреме.
	Разговорът им бе прекъснат от появилия се на вратата адютант.
	— Съжалявам, генерале. Спешно съобщение от Ларс Рурик Свендсен.
	— Главният инженер? — След загадъчното изчезване на Хауард Палаву на шведския инженер бе възложено да ръководи производството на компита на Земята. — Какво иска, по дяволите?
	Адютантът натисна едно копче и на екрана се появи разтревоженото лице на инженера.
	— Генерал Ланиан, как сте? Мина доста време, откакто разговаряхме за после…
	— Какво има, Свендсен? Прекъсвате важна среща.
	— Генерале, не зная какво означава това, но се отнася за нашите… кликиски роботи.
	— Какво имате предвид? — попита Ланиан. Имаше чувството, че в стомаха му е заседнал айсберг.
	— Ами… те изчезнаха сър. Просто ги няма. Всички, които използвахме, за да наглеждат производствените линии. Накарах да претършуват навсякъде, но не открихме и следа от тях. Няма нито един робот.
	— Добре, Свендсен, ще проверя това — отвърна генералът, като се мъчеше да скрие безпокойството си. — Благодаря, че ми съобщихте.
	Докато Стромо продължаваше да дърдори, Ланиан прати съобщения до всички наблюдателни постове и информацията, която получи, го потресе.
	— Свендсен не си измисля — въздъхна той. — Всички кликиски роботи са изчезнали. Председателят Венцеслас използва зелени жреци, за да се свърже с колониите, където използват кликиска технология. И там е същото: роботите са изчезнали.
	— За щастие те са само… няколкостотин, нали? — каза Стромо.
	Ланиан не отговори, гледаше през панорамния прозорец. Имаше лошо предчувствие. Нещо ставаше под носа му, а той изобщо не знаеше какво. Накрая, макар и неохотно, реши, че няма друг избор, и изпрати предупреждение до всички кораби на Земните въоръжени сили — макар че без помощта на зелените жреци то щеше да стигне до тях прекалено късно.


>	86.
>	Патрик Фицпатрик III

	На Оскивъл пленниците продължаваха да изпълняват възложените им задачи, без да престават да търсят начини за бягство. Произвеждаха различни компоненти за скитническите кораби. Вече бяха завършили един кораб и в момента приключваха работата по втори.
	Вместо да изследва останките от хидрогския кораб, чудатият скитнически инженер бе натъпкал няколко товарни съда със странни прибори с размерите и формата на изтривалки за крака, а след това бе отпътувал за Терок, за да даде ход на някаква друга своя налудничава идея. Междувременно затворниците работеха, без да се оплакват, рамо до рамо с бойните компита.
	Фицпатрик внимателно следеше събитията. Както и следваше да се очаква, седмичният товарен кораб се приближи откъм кометната база за дестилация на водород и трябваше да кацне след няколко часа. Въпреки резервите си той знаеше, че няма да има по-удобен момент.
	През трите дни след първото обсъждане на плана Киро Ямейн бе написал и заложил „вирусен сигнал“, за да обърка програмата на преправените компита на Земните въоръжени сили. Използва няколко откраднати части и сглоби малък предавател. Достатъчен бе един-единствен сигнал и най-близките компита щяха да заредят програмата и да действат като ретранслатори — щяха да предават вирусния сигнал на останалите, докато накрая не бъде засегнато цялото крило.
	— Когато подам сигнала — обясняваше Ямейн, — той ще премахне необходимостта да се подчиняват на човешките команди. Освен това ще наруши функционирането на техните механизми за контрол на нанесени щети, така наречената „преценка за добро и зло“.
	— И тогава бойните компита ще се превърнат в разхайтени лентяи, които не изпълняват това, което им се нарежда, и не се подчиняват на заповеди — рече Фицпатрик.
	— Прилича ми на това, което са скитниците — засмя се Андез.
	— Ще настъпи голяма бъркотия — продължи Ямейн. — Надявам се само да успеем да се възползваме от нея.
	Фицпатрик си погледна часовника.
	— Тръгвам след пет минути. Успях да уредя да ме преместят на дока, където пристига товарният кораб за екти. Моята „възлюбена“ Зет — опита се да придаде на думите си насмешка и презрение, които обаче не изпитваше, — ще дойде да ми помогне в разтоварването. Ще сме съвсем сами, само двамата. Тя сигурно си мисли, че я каня на среща.
	— Всички сме виждали какви очи ти прави, Фицпатрик — а и ти не й оставаш длъжен — отбеляза Андез.
	Той се изчерви.
	— Преструвам се, за да спечеля благоволението й. Добре, че ми се върза.
	— Хубаво де. Мислиш ли, че ще успееш да се справиш?
	— Няма да е по-страшно, отколкото да се изправя срещу някой хидрогски флот.
	Точно преди Патрик да тръгне, Ямейн задейства предавателя и най-близкото компи получи новите си инструкции. Скоро компютъризираният бунт щеше да се разпространи.


	Товарният кораб с цистерни с екти се скачи с дока и пилотът зае от Зет магнитната капсула, за да се прехвърли до главния жилищен отсек, където се надяваше да успее да се изкъпе и да похапне, преди отново да се отправи на път. Зет и Фицпатрик останаха сами, ако не се брояха две компита. Точно както го искаха… помисли си той с безпокойство.
	Докато товареха кашони на движещия се конвейер, Зет го награди с изкусителна усмивка.
	— Ако продължаваш все така, Фици, ще предложа да поставят снимката ти на почетното табло „Служител на месеца“.
	— Не можеш ли поне веднъж да си мила с мен? — тросна се той и този път не се преструваше. — Поисках да ме преместят тук само за да останем двамата, без моите приятели да се подхилкват наблизо. Толкова ли е лошо?
	Тя изглеждаше изненадана и дори леко смутена.
	— Просто се шегувах. Държиш се някак странно. Откъде тази внезапна промяна?
	Той се усмихна насила. Никога досега двамата не бяха признавали влечението си един към друг, но то съществуваше. А сега трябваше да се възползва от него.
	— Зет, сега сме съвсем сами. Защо да се преструваме? Зная, че си падаш по мен.
	— Сигурен ли си, че не е обратното? — попита тя, очевидно сконфузена от насоката, която поемаше разговорът.
	— Питам се обаче, ако наистина искаш да си тук с мен, защо толкова бързаш да свършиш работата? Работиш повече и от тези нещастни компита.
	Тя остави кашона, който държеше, и го погледна втренчено.
	— Тъй било значи? Да нямаш нещо друго наум? — Гласът й бе палав, но и малко несигурен. Фицпатрик застана пред нея, опитваше се да си придаде мъжествен и привлекателен вид, но без особен успех.
	— Можем да оставим на компитата да довършат, а ние с теб… — Той сви рамене. — Не зная. Тази скала не е най-добрата ми представа за пикник. Там отзад има съвсем пусти складове. Ще можем да се усамотим.
	Зет се засмя малко нервно.
	— Да се усамотим? Да не те е страх, че компитата могат да видят нещо, което не трябва? — Тя отметна дългата си черна коса, жест, който подсказваше, че флиртува.
	Той завъртя очи. Опитваше се да не й дава повод за подозрение, да е на една крачка пред нея.
	— Не ме карай да си мисля, че вие, скитниците, нямате камери и системи за наблюдение в доковете.
	— Ами, истината е, че нямаме. Чувствай се като у дома си. Всъщност, да не би да те изплаших?
	— Ни най-малко.
	Тя намали осветлението и размести няколко контейнера, така че да разполагат с достатъчно място, където да си говорят… или нещо друго. Изглеждаше наивна и красива. Фицпатрик си даде сметка, че тя наистина му вярва.
	— Знаеш ли, аз наистина много държа на теб. Не искам да го забравяш… каквото и да се случи.
	— Държиш се странно, Фиц.
	Мразеше се заради това, което смяташе да направи, но нямаше друг начин. Целуна я по бузата, после бързо отстъпи.
	— Само за миг. Да взема нещо за хапване. Ще си направим пикник.
	— Добре. — Тя се засмя, обърна се, после изведнъж се поколеба. И тогава, за своя изненада, той я улови за раменете, придърпа я към себе си и я целуна страстно. Тя понечи да каже нещо, но очите й се разшириха и скоро вече отвръщаше на целувката му. Когато накрая се разделиха, не беше в състояние да проговори.
	Той се олюля, целият зачервен, и пристъпи към вратата.
	— Ей сега се връщам.
	И щом тя му обърна гръб, затвори вратата и блокира електронния механизъм, за да не може да се отвори отвътре. _Тъй_ като не беше сигурен дали няма някакъв друг начин, взе един метален прът и го запъна между дръжката и стената.
	Зет вече блъскаше от вътрешната страна и викаше. Той не чуваше думите й, но можеше да си представи какви са.
	Мълчаливите компита продължаваха работата си. Изглежда, не забелязваха нищо нередно. Поне бяха обикновени модели и нямаше опасност да започнат да се държат хаотично, както щеше да се случи с бойните компита, след като ги поразеше вирусът на Ямейн.
	Фицпатрик затича към товарния кораб, който приличаше на анорексичен паяк, тъй като разполагаше само с пилотска кабина и товарни кранове, на които се прикачваха цистерните. Но пък имаше космически двигател, който щеше да го откара далече от Оскивъл, за да повика помощ за другарите си.
	— Задачата ви приключи — извика Патрик на компитата. — Идете при стената и се изключете. — Не искаше някой от тях да задейства алармата. Послушните роботи изпълниха нареждането и Фиц остана единственият господар в целия док.
	Преди да се качи в кабината, погледна отново към помещението, където бе затворил Зет. Поне засега вратата си беше на мястото.
	Прослуша няколко канала и установи, че скитниците разговарят с нарастваща тревога. Изглежда, вирусът бе започнал да поразява бойните компита. Това добре. Няколко конвейера бяха спрели и ядосаните инженери се чудеха каква може да е причината.
	Дел Келъм им крещеше по уредбата:
	— Дявол ви взел, тези компита преднамерено спират работата на машините! Накарайте ги да работят.
	— Опитваме се, Дел. Но нещо ги спира. Прилича ми на саботаж… и се разширява.
	Сред целия този хаос в корабостроителницата Фицпатрик щеше да се измъкне незабелязано. Ако се съдеше по гласа на Келъм, скитниците си имаха достатъчно проблеми.
	Той включи двигателя и празният товарен кораб се издигна. Вратите на дока се отвориха и Патрик се измъкна навън и насочи тромавия кораб встрани от корабостроителницата.
	Долу, между пръстените, бойните компита продължаваха да излизат от контрол. Товарни модули и малки кораби се движеха в хаотичен режим и едва се разминаваха, без да се сблъскат. Само няколко от тях бяха управлявани от побърканите компита — скитниците предпочитаха сами да командват корабите си.
	Докато слушаше трескавата обмяна на информация, Патрик чу, че някой го вика и пита защо потегля толкова рано. Предпочете да не отговаря.
	Скоро се отдалечи от красивите пръстени на Оскивъл. Радваше се, че се е измъкнал. Вече беше свободен. Нито един от корабите на скитниците не можеше да го настигне. Веднага щом включеше илдирийския космически двигател, щеше да изчезне от този район на космоса. А след това щеше да докара тук Земните въоръжени сили — преди побърканите роботи да довършат корабостроителниците.


>	87.
>	Антон Коликос

	След като се бяха влачили дни наред из заледената пустош, сега отчаяните бежанци бяха изпълнени с надежда, че спасението ги чака в Секда.
	— Последвайте ме! — викна Ави’х и посочи града. — Роботите ще ни помогнат.
	Антон обаче, загледан в рояка кликиски роботи, каза високо:
	— Внимавайте! Трябва да разберем какво…
	Губернаторът хукна право към града, крещеше и размахваше ръце. Изкопчията Вик’к го последва, обикновено разумният инженер Нур’оф също. Дори паметителят Вао’сх се затича към познатите роботи.
	Антон го догони и го улови за ръката.
	— Почакай малко, Вао’сх. Нека разберем първо какво правят тук.
	— Прекосихме половината континент, паметителю Антон — отвърна задъхано Вао’сх. — Виждам убежище и закрила. Защо се колебаеш?
	Антон му посочи множеството входове на тунели, които напомняха на гнезда на насекоми.
	— Не мисля, че Секда трябва да изглежда така. Нещо тук не е наред.
	Но изплашеният паметител си издърпа ръката, неспособен да надмогне зова на надеждата.
	— Ще научим отговорите веднага щом установим контакт с роботите. Ела! — И пак се затича. Въпреки съмненията си Антон го последва.
	Можеше да разбере защо се държат по този начин след ужасите, на които бяха подложени през последните седмици. Бяха изоставени, самотни, губещи бавно разсъдък.
	Въпреки това не можеше да им позволи да попаднат във възможна клопка.
	Вгледа се напред и видя, че роботите се движат с механична прецизност. От едната страна на купола имаше хангар, идентичен с този на Марата Прайм. Вътре имаше три космически кораба, предназначени да прекарват припаси и материали.
	Най-сетне кликиските роботи забелязаха малката група бежанци и като по даден сигнал застинаха и завъртяха едновременно глави.
	Губернаторът Ави’х бе успял да изпревари миньора и инженера.
	— Ехей! — извика той. — Тук сме! Успяхме да прекосим нощната страна. — Спря пред най-близкия черен робот. — Трябва да ни помогнете.
	Роботите се раздвижиха едновременно, приближиха се в полукръг. Антон погледна наляво и надясно.
	— Откъде се взеха толкова много?
	— Ще ги питаме, когато ни приберат вътре на безопасно място — отвърна Вао’сх.
	Най-близката машина се извиси над губернатора и протегна механичните си ръце — всяка завършваше с режещ инструмент.
	Във внезапно възцарилата се тишина Антон чу съскащия глас на робота:
	— Илдирийците нарушиха нашето старо споразумение.
	Губернаторът Ави’х вдигна глава.
	— Какво споразумение?
	Кликиският робот замахна и отсече главата му. Губернаторът дори не успя да извика, от врата му бликна кръв.
	Вик’к и Нур’оф се втрещиха от ужасната гледка. Откъм роботите долетя ниско бръмчене — машините активираха защитните си системи. После бързо започнаха да се приближават към четиримата.
	— Бягайте! — викна Антон. — Ще ни избият.
	Вао’сх поклати глава.
	— Това е невъзможно. — Старият паметител, изглежда, бе на ръба на припадъка. — Кликиските роботи винаги са били наши съюзници. Ние ги изкопахме от леда преди петстотин години. Те са…
	Антон го дръпна за ръката и се затича. Работната площадка на Секда бе изпълнена с всякакви съоръжения. Все щяха да намерят подходящо скривалище или поне да се барикадират някъде. Но без оръжия нямаше да издържат дълго срещу кликиските роботи. Трябваше да открият някакъв друг начин.
	Вик’к бе видял убийството на губернатора и не се нуждаеше от повече обяснения. Сви юмруци и ги заразмахва. Инженерът Нур’оф грабна някакво желязо. Двамата бяха готови да се бият със свирепите роботи.
	Нур’оф замахна с желязото. То отскочи от корпуса на първия робот, без да му нанесе никаква вреда. Втория път Нур’оф стовари желязото върху оптичните сензори. Въпреки че стъклените очи потъмняха, роботът продължи да напада.
	Безстрашният Вик’к също се хвърли срещу роботите, но страховитите им клещи веднага го разкъсаха.
	Антон се оглеждаше да открие подходящо убежище. През целия си живот бе изучавал разкази за храбри командири и водачи, които винаги успявали да намерят най-подходящото решение в опасен момент. Сега той бе в същото положение, но не му хрумваше нищо.
	Вао’сх, последният жив илдириец на Марата, бе зашеметен и объркан. Но Антон нямаше никакво намерение да го изоставя.
	— Към хангарите! Зад купола! Там има кораби.
	Старият паметител промърмори нещо, но когато Антон го дръпна за ръката, го последва покорно.
	Кликиските роботи продължаваха да излизат от тунелите като мравки от разтревожен мравуняк. Антон криволичеше, та машините да не се сетят какво е намислил. В противен случай сигурно щяха да се опитат да му пресекат пътя.
	— Ще успеем, Вао’сх. Оттук. Само не спирай. — Вече бяха наближили хангара и хукнаха право към него. — По-бързо, Вао’сх!
	Вече виждаха съвсем ясно трите илдирийски товарни кораба. Единият бе разглобен, но този в дъното на хангара беше напълно запазен и готов за полет. Антон се молеше машините да работят.
	— Вао’сх, можеш ли да управляваш тези кораби?
	Паметителят едва си поемаше дъх.
	— Стандартно управление… почти автоматизирано… И ти ще се справиш.
	— Май ще се наложи.
	Преследващите ги роботи издължиха телата си, разгънаха крилата на слънчевите си колектори и се издигнаха във въздуха.
	— Не е честно! — Антон наведе глава и се шмугна под крилото на кораба. — Влизай, Вао’сх!
	Бе относително малък кораб, предназначен за транспорт на ограничен брой хора и припаси. Антон си помисли, че ако координатите на полета не са зададени предварително, няма да може да се справи с навигацията.
	Докато изтощеният паметител се вмъкваше в кораба, се чу застрашително тракане. Пет тежки робота кацнаха пред вратите на хангара, сгънаха крилата си и пристъпиха напред, разгънали ръце.
	Антон се шмугна след паметителя и се огледа, търсеше трескаво контролното табло на люка. Докато го намери и натисне бутона, първият робот бе вече при люка. За щастие той вече се затваряше.
	Вао’сх рухна в едно от креслата. Антон плъзна поглед по приборите и светлините на контролното табло. Всички илдирийски букви, които бе изучавал толкова внимателно, изведнъж се изпариха от ума му. Не можеше да прочете нито едно обозначение. Затвори очи и си пое дълбоко дъх. Трябваше да се съсредоточи.
	Роботите блъскаха по металния люк. Още четири кацнаха при вратите на хангара.
	Антон знаеше, че ако не успее да вдигне совалката навреме, кликиските роботи ще намерят начин да пробият корпуса.
	Вао’сх полагаше отчаяни усилия да се овладее. Наведе се над контролното табло и посочи няколко бутона.
	— Ето… тези.
	Антон реши, че с тях се задейства главният двигател. Занатиска ги и от соплата бликнаха пламъци. Една от машините полетя назад, напълно обгорена.
	— Чудесно! — засмя се Антон. — Един по-малко. Остават само още няколкостотин.
	Погледна индикаторите и когато достигнаха нужните стойности, мина към следващия цикъл. Отвън кликиските роботи се бяха вкопчили в подпорите. Корабът се разлюля.
	— Тръгваме. — Антон натисна главния бутон и корабът се раздруса. Двигателите изреваха и совалката най-сетне се отдели от земята и започна да набира височина. Понесе се ниско над пода на хангара, поваляше изпречилите се на пътя й кликиски роботи, които се опитваха да затворят изхода към небето на Марата.
	Един от роботите бе увиснал на подпората. Антон излетя от хангара и продължи да набира скорост, роботът се поклащаше под тях. Заради разредената атмосфера и неравномерната работа на двигателите целият кораб се тресеше. След малко ръката на робота се откъсна и той полетя надолу, и се разби на парчета на земята.
	Антон се отпусна в креслото.
	— Измъкнахме се, Вао’сх! Успяхме!
	Стрелнаха се през яркото дневно небе, излязоха от атмосферата и продължиха в космоса. Антон се надяваше, че все някак ще се справи.
	Погледна паметителя. Вао’сх не изглеждаше добре. Лицето му бе посивяло, той трепереше и хлипаше.
	— Да, избягахме им — прошепна той. — Но аз съм сам. Съвсем сам. Никой илдириец, който се е изправял пред подобна самота, не е оцелявал. — Той затвори очи. — Не зная колко ще издържа.


>	88.
>	Нико Чан Тайлар

	На Нико му бяха необходими само пет дни, за да открие местонахождението на говорителката Перони. Тя беше пратила съобщение от Йон 12 и скитническата система за слухове и послания го бе разпространила.
	Още вторият търговец, когото срещна при случайните си спирания, му каза къде може да открие говорителката. В замяна на това поиска да се разпространи новината, че скитниците могат отново да докарат небесните си мини на Голген, който венталите бяха прочистили от хидрогите. Нико нямаше да се изненада, ако там вече се бяха разположили една-две бази.
	Сега, докато „Водолей“ прекосяваше тъмните покрайнини на системата на Йон, той изпрати повикване до миньорите и заселниците, но не получи никакъв отговор.
	— Ей? Чувате ли ме? Търся говорителката Перони.
	За негова изненада базата излъчваше неестествено много топлина. Странни изригвалия заглушаваха информационния спектър, но на честоти, които скитниците използваха рядко. Той преглътна измъчено. Ами ако и тук се бяха появили зевесетата?
	Описа широк кръг, спусна се към базата и видя, че е заобиколена от причудливи геометрични светлини. Нагласи увеличителите и не повярва на очите си. Никога не бе идвал тук, но му се струваше, че нещо не е наред.
	Предпазливостта го накара да поддържа радиомълчание. В базата цареше трескава активност, но той не можеше да разбере каква е целта й. Запревключва на различни дължини на вълните и установи, че досега е засякъл само върха на айсберга — в инфрачервената част бе истинска буря. Стълбове нагорещени газове се издигаха към небето. Малкият реактор, стандартна скитническа конструкция за изолирани аванпостове, бе натоварен над крайния си предел.
	Всички жилищни постройки, изстрелващи установки и транслационни кули бяха демонтирани и сглобени отново по странен начин. Той дори забеляза останките на няколко скитнически товарни кораба. Двигателите бяха изтръгнати и вградени в пет конструкции с неразгадаемо предназначение. Приличаха на огромни кораби.
	Забеляза тъмни фигури в бронирани скафандри, които не отразяваха почти никаква светлина. Нима скитническите инженери бяха разработили облекла, които позволяваха на хората да издържат продължителни периоди при абсолютен студ? Спусна се още и фигурите дойдоха на фокус. Черни насекомоподобни машини. Навсякъде.
	Нико никога не бе виждал кликиски роботи, но имаше представа как изглеждат. Какво правеха чуждоземните машини на Йон 12? И най-вече — какво търсеха в скитническата база? Приличаше на инвазия! Не виждаше никакви хора. Куполите бяха демонтирани, атмосферата им — изпусната в смразяващия вакуум.
	Кликиските роботи явно бяха разрушили базата! А сега използваха останките от нея, за да построят свои космически кораби.
	Някои от черните машини извъртяха глави към небето, очевидно бяха засекли кораба. Нико зърна на екрана червените им очи.
	Нямаше представа дали роботите могат да стрелят по него. Увеличи скоростта и се снижи с „Водолей“ зад хоризонта. Сега поне бе прикрит от пряк обстрел. Заедно с това утихнаха и предаванията на роботите.
	Явно никой не знаеше какво се е случило тук. Нико бе единственият, който можеше да предупреди останалите кланове.
	Изведнъж предавателят оживя — тих слаб сигнал, извън пределите на базата:
	— Ехей, на кораба! Моля отговорете — дано да сте човешко същество. — Гласът беше женски. И му беше познат.
	Той усили сигнала.
	— Тук Нико Чан Тайлар. Какво става долу, по дяволите?
	Чу се въздишка на облекчение.
	— Аз съм говорителката Перони. Благодаря ти, Нико! — Едва си поемаше дъх от вълнение. — Изпращаме ти координати за приземяване. Надявам се, че ще можеш да вземеш двама пасажери. Изолирани сме тук от няколко дни.
	Мъжки глас добави:
	— А и кислородът ни е на привършване, Освен това температурата спада. Ако не побързаш, не е ясно кое от двете ще ни довърши първо.
	— Дръжте се! След минути съм при вас!
	Той се спусна и скоро приземи „Водолей“ в ледената равнина. Щом въздушният шлюз изпомпи въздуха, изскочи навън и се втренчи в покрития с лед булдозер. Задната част на машината бе смачкана, стърчаха метални парчета, сякаш я бе дъвкало някакво исполинско чудовище. Липсваше и част от термичната обшивка.
	Облечени в дебели скафандри, говорителката Перони и някакъв непознат забързаха към кораба. Олюляваха се, сякаш бяха на предела на силите си. А може би кислородът им беше на привършване.
	Нико улови тънката ръка на говорителката и я поведе към „Водолей“. И тя, и нейният спътник, който се представи като Пърсъл Уон, един през друг заразказваха за атаката на роботите.
	Докато те се вмъкваха в тесния въздушен шлюз, Нико остана отвън, сам в тишината и абсолютния студ. Струваше му се, че зад всяка сянка се крие насекомоподобен механичен убиец.


>	89.
>	Рлинда Кет

	Процесът срещу БиБоб вървеше точно според очакванията на Рлинда. Военновременните закони позволяваха на зевесетата да вършат много неща при затворени врати. Генерал Ланиан дори не си направи труда да присъства на второто предварително прослушване — беше на среща с адмирал Стромо да обсъдят откритото на Корибус.
	Рлинда стисна БиБоб за ръката, а председателят на военния трибунал зачете:
	— Капитан Брансън Робъртс, тъй като не оспорихте обвиненията, съдът намира доказателствения материал за достатъчен, за да ви обяви за виновен в дезертьорство по време на война и отвличане на разузнавателен кораб, принадлежащ на Земните въоръжени сили.
	— Това си е моят кораб! — възрази БиБоб.
	— Напълно законно конфискуван от Ханзата за военни нужди — продължи невъзмутимо председателят. — По заповед на този трибунал ще бъдете задържан на Луната, докато ви бъде определена присъда.
	— Възразявам — извика БиБоб.
	Рлинда се надигна.
	— Аз също възразявам срещу целия този смехотворен процес. Настоявам да се проведе открит процес.
	— Нищо няма да постигнете — промърмори адвокатът.
	— Вие пък не направихте нищо през целия процес.
	— Това не е процес, а предварително прослушване. Тепърва предстои да се проведе публичен военен трибунал, освен ако не бъдат приложени някои други правила.
	— И какво от това, като ми предлагате само две възможности — изсумтя презрително БиБоб. — Екзекуция или робство.
	Така и не получиха отговор. Влязоха четирима въоръжени пазачи и обкръжиха затворника. Заради повишеното състояние на бойна готовност пазачите бяха облечени в маскировъчни униформи и носеха шлемове, един дори си бе закрил лицето с маска. Четирима въоръжени до зъби войници за един-единствен затворник!
	Рлинда се опита да ги последва.
	— Присъствието ви повече не е наложително, госпожо Кет — спря я един от пазачите.
	Тя сложи ръце на кръста си и го изгледа ядосано.
	— Позволете поне да му сготвя нещо свястно на прощаване. Представям си какво сте му поднасяли в килията. Кой знае, може да остане и за вас.
	Председателят на съда се надигна от масата.
	— Повече не можете да направите нищо, госпожо Кет. Вървете си.
	— Добре де, нека поне го изпратя до килията.
	— Госпожо Кет, не бива да създавате затруднения…
	Пазачът с маската се намеси:
	— Ние ще се погрижим за това, сър. Позволете й да ни придружи, стига да не създава затруднения.
	— Обещавам тържествено да не създавам никакви затруднения. — Рлинда вдигна ръце и позволи да я претърсят за скрити оръжия. След това, преглътнала обидата, последва Брансън Робъртс и пазачите.
	Поведоха ги навътре и надолу по коридорите, към вътрешността на лунната база. Сменяха посоките често, сякаш целта им бе да ги объркат.
	— Погледни само колко много празно място, БиБоб. Знаеш ли, ако зевесетата се сетят да превърнат всички тези помещения в хотелски стаи, ще печелят доста добре. — Рлинда се озърташе на всички страни. — А може би предпочитате да разширите площта на затвора?
	Пазачите дори не си дадоха труда дай отговорят.
	Наближиха поредното стълбище и маскираният пазач изведнъж бръкна под куртката си, извади флакон с газ и го натисна.
	Коридорът се изпълни с бял дим. Всички се разкашляха, олюляха се и се свлякоха на земята…


	Рлинда отвори очи и се огледа сънено. Всичко беше като в мъгла. Тялото й се поклащаше, под нея се виждаше движещият се под. Ръцете й краката й се полюшваха и тя осъзна, че я носят. Нищо чудно, след като лунната гравитация бе по-слаба от земната. Носеше я човек с униформа. Антигравитационна презрамка, от онези, които използваха за пренасяне на тежки товари, бе прикачена на гърба й. Мъжът се препъна, после ускори крачка. Тя се изви наляво и установи, че в другата си ръка носи БиБоб. Едва тогава погледна нагоре.
	Дейвлин Лотце бе облечен в стандартна зевесарска униформа. Изражението му беше непроницаемо.
	— Готови ли сте вече да повървите? — попита той. — Ще е доста по-бързо. Тежички сте все пак.
	Тя отново погледна към Брансън.
	— Ей, БиБоб, събуди се! Трябва да изчезваме оттук.
	Дейвлин откачи презрамката и внимателно пусна Рлинда на пода.
	— Съжалявам, че се забавих — рече, — но това бе максималното, което успях да направя за толкова кратко време.
	Тя се надигна на пръсти и го целуна по бузата.
	— Изобщо не ми хрумна, че бягството е една от възможностите.
	— Е, вече го знаеш. Според мен все пак е по-добре от екзекуцията или принудителния труд.
	— Да, поне що се отнася до мен — засмя се БиБоб.
	Дейвлин махна с ръка.
	— Почти стигнахме хангарите. Качваме се на корабите и изчезваме оттук.
	— Но как успя да се промъкнеш? Как преодоля охраната на базата? Откъде взе тази униформа?
	— Винаги съм имал униформа, макар че отдавна ме повишиха в сребърна барета — отвърна Дейвлин. — Но стига въпроси. Имаме само десет минути да довършим работата.
	— Какво ще стане след десет минути? — попита БиБоб, който още се олюляваше.
	— Ще настъпи истинска суматоха. Щом действието на анестетика отмине, пазачите ще вдигнат тревога. Е, не очаквайте особено ефикасна реакция от страна на Базата. Целият персонал, без изключение, присъства на общата среща. По нареждане на генерал Ланиан.
	— Страшно удобен момент — каза Рлинда. — Някоя от неговите пропагандни речи?
	Най-сетне Дейвлин си позволи да се усмихне.
	— Каквото и да е, генералът също ще е неприятно изненадан, когато чуе новината. Хубавото е, че срещата е в другия край на базата. Хайде сега към хангара.
	Рлинда се изкиска.
	— Представям си изражението му, когато му докладват.
	— Знаете ли, защо не се съсредоточим върху бягството? — прекъсна ги БиБоб. — Виждал съм всички изражения на генерала.
	Хангарът беше пуст — както бе казал Дейвлин. Рлинда се изненада от чудесната организация на плана, но после се сети за всички случаи, в които „специалистът по скритите подробности“ бе проявявал тайните си способности и най-вече, когато бе спасил заселниците на замръзналата Крена. Такъв човек не биваше да се подценява.
	В кратера, използван за площадка, я чакаше „Ненаситно любопитство“. „Сляпа вяра“ на БиБоб беше в един страничен хангар — зевесетата го бяха подложили на щателно претърсване, за да открият допълнителни улики. Но изглеждаше напълно годен за полет. Така поне би трябвало да бъде.
	— Зевесетата ще ни подгонят веднага щом се вдигнем — рече Рлинда.
	— Вероятно. Затова ни е нужна поне известна преднина.
	— Няма никакъв начин да отворим вратите на хангара измънка БиБоб. — Ще ни трябва разрешение от контролния център. Няма да успеем…
	Дейвлин го смрази с поглед.
	— Вече съм се погрижил за това. — И побутна Рлинда напред. — Вие двамата се качете на „Любопитство“ и се подгответе за излитане. Аз ще взема „Сляпа вяра“. Може да се наложи да прибягна до някой трик.
	— „Сляпа вяра“ си е мой. Аз ще летя с него.
	— Дейвлин е прав. — Рлинда задърпа БиБоб към посочения им кораб. — Ако някой може да избяга с „Вяра“, това е той. Размърдай се, БиБоб.
	Дейвлин й подхвърли един инфобележник. В ниската гравитация той описа плавна дъга, преди да попадне в ръцете й.
	— Прекарай тези кодове през навигационната система и веднага ще получиш разрешение за излитане.
	Рлинда и БиБоб се втурнаха към „Любопитство“. Когато стигнаха люка, тя спря и се обърна.
	— Дейвлин… благодаря.
	Той я погледна.
	— Ти ме чакаше на Рейндик Ко, когато всички останали се бяха отказали от мен. — Повдигна рамене. — Това е най-малкото, което мога да направя за теб.


>	90.
>	Съливан Голд

	Претоварените евакуационни модули използваха по-голямата част от горивния си запас, за да ги отдалечат от гъмжащия от хи дроги газов гигант. Съливан можеше само да се моли и надява, че ще успеят да се доберат до Илдира. Шансовете не бяха на тяхна страна, но той не губеше вяра.
	За негов ужас един от модулите се сблъска с къс скала и получи пробойна. Въздухът напусна за миг тясното помещение и всички вътре загинаха, преди да успеят да се справят с утечката. В останалите дванадесет модула горивото и въздухът бяха на изчерпване.
	Но не след дълго се срещнаха с кораби на Слънчевия флот, пратени на помощ на Кронха 3.
	Ако въздухът в модула не бе толкова спарен и ако не беше така тясно, всички щяха да заподскачат от радост. При тези обстоятелства можеха само да въздъхнат от облекчение. Някои вече бяха изгубили съзнание и се наложи да ги свестяват.
	Усетили близостта на много по-силно тизм-поле, илдирийците се оживиха. Колкер единствен оставаше потиснат и объркан, сякаш бе ослепял след загубата на фиданката. Съливан го докосна по рамото.
	— Малко остана. Магът-император сигурно ще ни изкаже благодарност, че спасихме поданиците му. Ще се погрижи да ни откарат у дома и там ще получиш нова фиданка. Не се измъчвай повече.
	Колкер си пое дълбоко дъх, сякаш се опитваше да се успокои.
	— Не знаеш какво е да си без телевръзка… дори за кратко.
	Табита се беше навела над предавателя.
	— Викам бойните лайнери на Слънчевия флот. Хидрогите разрушиха облачните комбайни на Кронха 3. Караме оцелели от двете небесни мини, но животоподдържащите ни системи са на изчерпване. Нужна ни е спешна помощ.
	Седемте бойни лайнера увиснаха около спасителните модули. Приличаха на огромни хищни риби.
	— Магът-император ни прати да проверим какво става на Кронха 3 — отвърна септарът. — Ще ви качим на борда и ще получите нужните грижи и ще бъдете в безопасност, докато приключим със задачата.
	— Това е най-добрата новина, която съм чувал от дни — рече Съливан.


	Спасените илдирийци бяха безкрайно щастливи, че отново са сред свои сънародници. Жена с дълга коса и изящни черти пристъпи напред. Очите й бяха с кехлибарен цвят, който напомняше на Съливан за хубаво уиски.
	— Аз съм Язра’х, дъщеря на мага-император. Благодаря ви, че сте спасили моите сънародници, въпреки цената, която е трябвало да заплатите. — Бегълците вече бяха разказали какво се е случило по уредбата, докато очакваха да ги прехвърлят на борда. — Ние ще ви осигурим храна и убежище, както и всички удобства, с които разполагаме, докато ви откараме на Илдира. Баща ми иска лично да ви поднесе благодарностите си.
	Съливан се изчерви.
	— Сигурен съм, че вашите сънародници щяха да направят същото за нас.
	Илдирийците и хората бяха разпределени в различни каюти и почти не се срещаха. Отначало това се стори странно на Съливан, но после той си спомни за необяснимото поведение на Хроа’кс — илдирийците се бяха озовали сред свои и бяха погълнати от по-голямата група.
	Седемте лайнера продължиха с пълна скорост към Кронха 3 и само след няколко часа стигнаха там. Язра’х и илдиийските войници явно бяха изпратени на някаква тайна мисия, но Съливан не разбираше какво се опитват да постигнат — хидрогите вероятно вече бяха унищожили и двете небесни мини. Опита се да разбере нещо от илдирийците, но те отказваха информация.
	Любопитната Табита непрестанно обикаляше коридорите. Беше получила подготовка на системен инженер в Земните въоръжени сили, специалност оръжейни изследвания, но след това се бе прехвърлила да работи на облачен комбайн. Надяваше се да научи нещо интересно на лайнера, а и илдирийците не криеха постиженията си. Тя посети машинното отделение и огледа всичко. Никой не я спря, илдирийците, с тяхната постоянна душевна връзка, не се нуждаеха от система за вътрешна безопасност.
	Табита бе чела доста статии за илдирийските двигатели и сега й бе интересно да види всичко това с очите си. Нямаше никакви причини да смята, че илдирийците крият нещо от земляните, но едно от нещата, на които се натъкна, я изненада. Тя бързо откри Съливан и го задърпа към един от по-малките хангари.
	— Ела да видиш. Не зная какво са намислили илдирийците.
	В помещението бе разположен сферичен съд. Имаше подсилени външни опори, невероятно дебели кристални стени и централна камера, голяма колкото за един човек.
	— Прилича на сонда за спускане в среда с високо налягане — рече Съливан.
	— Мисля, че точно това е причината за тяхното пътуване към Кронха 3. — Табита прокара пръсти по стената. — Спомняш ли си времето преди клането при Оскивъл? Земните въоръжени сили пратиха един човек в дълбините с подобна сонда, за да се срещне с хидрогите. Изглежда, сега илдирийците са намислили същото.
	Той не сваляше очи от подсилената сфера.
	— Ако не ме лъже паметта, опитът на Земните въоръжени сили не приключи точно както очакваха.
	Разговорът им бе прекъснат от рязък женски глас.
	— Не сме ви канили в този хангар.
	Съливан се извърна сконфузен. Табита се изчерви от смущение.
	— Ами ние… не знаехме.
	На вратата стоеше Язра’х и ги гледаше заплашително. Съливан не се съмняваше, че дъщерята на мага-император лесно може да се справи и с двамата.
	До нея, някак не на място, се бе изправило малко момиче с ангелско личице и крехко тяло. Имаше странни черти, късата му руса коса бе прихваната с изящен обръч. Очите му издаваха необичайна интелигентност.
	Съливан пристъпи с усмивка напред.
	— Как се казваш, красавице? Аз съм Съливан Голд.
	— Не е необходимо да знаете името й — прекъсна го Язра’х и сложи ръка на раменете на момичето. — Тук сме на проверка. Моля, приберете се в помещенията си.
	— Можем да ви помогнем в проверката — предложи услугите си Табита. — Аз съм инженер. С удоволствие ще споделя познанията си…
	— Не е необходимо. Повикайте всички оцелели човеци и се съберете в големия хангар. Септарът реши да ви прехвърли на борда на друг лайнер и да го прати към Миджистра заедно с оцелелите небесни миньори. Останалите шест кораба ще продължат към Кронха 3. — Тя им махна да си вървят и се обърна към момичето.
	— Но какво ще правите на Кронха 3? — упорстваше Съливан.
	Язра’х бавно се извърна към него и Табита.
	— Моля вървете в помещенията и съберете персонала си.
	Ясно бе, че илдирийците не искат хората да разберат какво са намислили.


>	91.
>	Осира’х

	Въпреки че от малка бе отгледана и подготвена за това, събитията я заливаха като бликнала от пропукана язовирна стена водна вълна. Заровете обаче бяха хвърлени и трябваше да довърши започнатото.
	Докато Язра’х разговаряше с двамата човеци, Осира’х потъна в медитация, съсредоточи цялата си умствена енергия върху предстоящата задача. Ако успееше, илдирийците щяха да престанат да дават жертви в тази война. Ако се провалеше, тя щеше да е следващата жертва. И всички нейни тайни щяха изчезнат с нея.
	Един от бойните лайнери щеше да полети обратно към Илдира. Шестте останали щяха да са напълно достатъчни, за да доставят капсулата на Осира’х в дълбоките облаци. Броят на бойните кораби на Слънчевия флот обаче нямаше значение: всичко щеше да зависи само от едно малко момиче…
	Осира’х бе готова.


	Мътните, богати на различни химикали облаци обгърнаха прозрачния мехур. Осира’х вече беше напълно откъсната от бойните лайнери и от сестра си.
	В околностите на Кронха 3 бойните кораби се натъкнаха само на димящи останки от небесните мини. Битката всъщност бе протекла едностранно. Хидрогите се бяха прибрали в леговището си. Осира’х трябваше да слезе там, за да ги открие.
	Капсулата бе изработена от най-здрави полимери и метали. Не разполагаше с двигатели, нито с оръжия — Осира’х нямаше да има нужда от тях, когато се срещнеше с хидрогите. Бойните лайнери бяха на далечна орбита около Кронха 3 и нямаше да могат да я приберат. Ако мисията й се провалеше, тя щеше да е единствената загуба. Докато се спускаше все по-надолу, Осира’х си даваше сметка, че животът й е в ръцете на хидрогите.
	Предстоеше й да влезе в ролята, която дълго бяха изпълнявали кликиските роботи — преди да прекъснат всичките си връзки с Илдирийската империя. Като мост между две напълно различни раси, тя трябваше да създаде линия за комуникация, да ги убеди да изслушат предложението на мага-император. Какво щеше да им предложи в замяна баща й? С какво би могъл да ги заинтригува?
	Корабът й падаше като камък. Осира’х се вкопчи в облегалките на креслото. Опита се да изпрати мислена покана към хидрогите. Надяваше се, че враждебно настроените същества ще проявят поне някакво любопитство към нея.
	Кристалните стени започнаха да се загряват от триенето с газовите молекули отвън. Капсулата бе конструирана така, че да издържи на подобно натоварване. Атмосферата около нея бързо се сгъстяваше.
	Осира’х отново се съсредоточи, както я бяха учили по време на тренировките на Добро. Затвори очи, за да не се разсейва от разноцветните облаци, стисна ръце и продължи да изпраща мислите си.
	Все още не знаеше какво ще й струва тази задача. Преди, когато бе непредубедена, бе готова да плати каквато и да било цена, та губернаторът Удру’х и магът-император да се гордеят с нея. Но след като в съзнанието й изплуваха спомените на майка й, вече не беше така сигурна. Не знаеше дали си заслужава да се жертва, след като в Илдирийската империя се случваха подобни неща.
	Изведнъж сред облаците се появи някакво движение. От мъглата изплуваха гладките диамантени корпуси на бойни кълба. Синкави светкавици се изстрелваха от пирамидалните им издатини.
	Все така съсредоточена, Осира’х продължаваше да излъчва послания. „Трябва да говоря с вас. Аз съм представител на бившите ви съюзници. Искаме тази война между расите да спре“.
	Бойните кълба се приближиха и изравниха скоростта си със скоростта на сондата. После тя се люшна, бе уловена от невидим лъч. Осира’х долови някакви мисли, но не можа да определи дали означават потвърждение.
	Без да бързат, бойните кълба поведоха капсулата, като уловена в мрежа риба. Осира’х постепенно изгуби представа за време и разстояние. Не спираше да праща посланията си. А после под нея изникна огромен град от многостенни глобуси. Сградите бяха с причудлива конструкция, стените им се събираха под странни ъгли. Малко напомняха вълшебните строежи от спомените на майка й за изгубения град Атлантида и разни приказни царства.
	Осира’х обаче не си позволи да се отпусне. Знаеше, че хидрогите не са приказни създания. Те бяха смъртно опасни врагове и вече бяха показали, че изпитват неутолима жажда за разрушение.
	Бойните кълба издърпаха сондата през мембраната на градската стена. Осира’х стискаше юмручета и чакаше.
	Най-сетне пред сондата се появиха няколко човекоподобни фигури… но от блестяща аморфна материя, която приличаше на живак. Петима от преобразените хидроги — приличаха си, както приличаха и на скитниците, от които бяха копирали формата си, се приближиха към нея. По време на обучението си Осира’х се бе запознала с цялата налична информация за враговете, включително със записите от Двореца на шепота на Земята.
	Отговорността я притискаше като огромна тежест, като невероятната сила на заобикалящата я плътна атмосфера. Тя долепи ръце до кристалната стена. Хидрогите стояха от другата страна, телата им проблясваха с безброй отражения.
	Беше ударил часът да започнат преговорите.


>	92.
>	Рлинда Кет

	Съдбата пожела на лунната база да обявят тревога още преди „Любопитство“ да се издигне над стените на кратера. Под тях „Сляпа вяра“ все още подгряваше двигателите си. Седналият в креслото на втория пилот БиБоб отчаяно гледаше кораба си.
	— Да изчезваме. — Рлинда реши да пропусне част от процедурата по проверка на системите и увеличи рязко тягата. Въпреки слабата лунна гравитация на екрана тревожно замигаха няколко индикатора. Към тях вече се приближаваше малък отряд ремори.
	— Е, знаеш, че „Любопитство“ не е предназначен за бойни действия — каза тя. — Дръж се здраво.
	— Да съм казвал нещо за битки? — изграчи пресипнало БиБоб. — Дай по-добре да не се заяждаме с тях.
	— Благодаря за съвета, ще го имам предвид.
	Реморите се приближиха и от уредбата прозвуча гласът на техния командир:
	— Незабавно се върнете в базата.
	Рлинда отвърна:
	— Това не е военен кораб. Нямате право да ни заповядвате.
	— Имат, щом са въоръжени с язери… — промърмори Брансън.
	— Тихо, БиБоб. — Тя отвори канал за връзка без изображение. — Извинявайте, но ми заповядаха да напусна базата веднага.
	— Имаме основания да смятаме, че на борда при вас е капитан Робъртс. Заповядано ни е да го заловим. Върнете се на базата или ще открием огън.
	„Сляпа вяра“ най-сетне се извиси над кратера, набираше убийствено ускорение.
	— Давай, Дейвлин! — извика Рлинда.
	БиБоб не сваляше очи от екраните.
	— Стига да ми пази кораба. Съмнявам се, че застраховката покрива щети при опит за бягство от властите.
	— По-добре провери полицата, БиБоб. Но не сега, нали?
	— Просто мисля в перспектива.
	Щом забелязаха, че се издига и втори кораб, реморите се разделиха и половината се насочиха към него.
	— Това е корабът на Робъртс — каза командирът. — „Ненаситно любопитство“ е само примамка.
	— Ама наистина нямат въображение тия типове — засмя се Рлинда.
	— Не бързай да се радваш. Половината все още са зад нас.
	— По-добре, отколкото всичките. — Тя продължи по криволичеща траектория. — БиБоб, провери кога най-рано можем да преминем на космически двигател и да се отървем от тези досадници.
	— Хъм… едва ли сме по-бързи от тях.
	Преди реморите да пресекат пътя на втория кораб, той се стрелна право към открития космос. Двигателите бяха натоварени далеч отвъд разумните предели, от дюзите изригваха гигантски пламъци.
	На открития канал за връзка се появи трепкащо изображение — идваше от кораба на БиБоб и бе разкривено заради прекомерното натоварване. А на екрана се виждаше… Брансън Робъртс.
	— Нямате право да ме преследвате — заяви фалшивият БиБоб. — Бях несправедливо осъден от един скалъпен трибунал. Преследвате невинен човек.
	— Ей! Дейвлин как успя толкова бързо да ме изфабрикува?
	Рлинда се усмихна.
	— Вероятно е част от обучението му.
	— Че гласът ми такъв ли е? Толкова писклив?
	Рлинда извърна към него големите си кафяви очи.
	— Ако ти беше на „Сляпа вяра“, сигурно щеше да е още по-писклив.
	БиБоб само въздъхна.
	Дейвлин се отдалечаваше. Още две ремори се отказаха да преследват „Любопитство“ и се понесоха след него.
	Но няколко ремори продължаваха да ги следват. Предназначени за къси разстояния, те не разполагаха с достатъчно гориво, но го компенсираха със скорост и маневреност. И скоро щяха да ги стигнат.
	Рлинда и БиБоб работеха на пулта като добре смазана машина. Беше съвсем като в добрите стари времена.
	„Сляпа вяра“ изпрати още едно съобщение — този път симулираното лице на БиБоб изглеждаше разкривено от ужас и отчаяние. Приличаше на човек, способен на всичко.
	— Оставете Рлинда на мира! „Любопитство“ няма нищо общо с мен.
	БиБоб я погледна.
	— Той наистина ли вярва, че ще му мине номерът?
	Тя изхъмка.
	— Дейвлин не би разчитал на толкова примитивен похват. Въпросът е — какво е намислил?
	Продължиха да наблюдават развитието на нещата. Реморите приближаваха „Сляпа вяра“ като глутница вълци, но тя ги изненада с няколко внезапни резки маневри, които биха превърнали всеки неподготвен пилот в купчина желе. По някакъв начин Дейвлин не само оцеля, но и успя да обърне кораба в противоположна посока. „Сляпа вяра“ се носеше право към зевесарските кораби. Това очевидно бе самоубийствен ход — или поне трябваше да прилича на такъв.
	— Божичко, тоя ще ми съсипе кораба!
	Щом тежкият товарен кораб ги наближи, реморите се пръснаха. Откриха огън по двигателите му, за да ги повредят, но „Вяра“ летеше прекалено бързо и изстрелите им нанесоха само повърхностни щети. „Сляпа вяра“ продължи да набира скорост и да изпуска грамадни пламъци.
	А после, тъкмо докато минаваше между реморите, „Сляпа вяра“ избухна. Двигателят се разцепи, реакторът изпусна последен пламък и угасна. Разлетяха се отломки. Реморите бързо се отдръпнаха, викаха трескаво за подкрепление и спасителни кораби.
	Рлинда се ококори невярващо.
	— Дейвлин, защо направи това?!
	БиБоб клатеше глава.
	— Корабът ми…
	Рлинда плъзна поглед по екраните и заяви:
	— Благодарение на тази експлозия обаче удвоихме дистанцията. Време е да се възползваме от предимството. — Сърцето й се беше свило, тя не можеше да повярва, че Дейвлин е загинал, за да ги спаси. Просто не му беше в стила.
	Междувременно реморите бяха променили курса. По-близките отново набраха скорост, твърдо решени да приключат с преследването.
	— Нещастници — промърмори БиБоб.
	— Още пет минути и сме готови за скок с космическия двигател. Иди в товарното отделение. Там има десетина сандъци и бидони и…
	БиБоб изскочи от пилотската кабина. Знаеше какво е намислила Рлинда. Секундите се нижеха мъчително бавно. Реморите се приближаваха. Рлинда погледна монитора, на който се виждаше товарното отделение. БиБоб вече бе струпал всички сандъци, контейнери и бидони в центъра. Двигателят пък вече бе нагорещен до червено от прекомерното натоварване. Тя не искаше да свършат като „Сляпа вяра“.
	— Достатъчно, БиБоб. След трийсет секунди съм готова. Изчезвай оттам.
	След миг БиБоб се промуши през вратата, тръшна се на седалката и си закопча предпазните колани. Реморите вече стреляха — край тях проблясваха трасиращи откоси.
	— Изпразване на товарното отделение — каза Рлинда високо и без да си прави труда да изпомпва въздуха, отвори задния люк.
	Неочаквана лавина от какви ли не неща — но космически мини — се изпречи право на курса на реморите. Преследвачите рязко смениха посоката, един кораб получи лека повреда. Рлинда не искаше да загинат пилоти от Земните въоръжени сили, тези хора просто си вършеха работата — но животът на БиБоб беше по-важен.
	Не беше време да се бавят, за да проверят резултатите от предприетия ход. Тя задейства илдирийския космически двигател и напусна Слънчевата система. Надяваше се да е поне на крачка пред ядосаните преследвачи на генерал Ланиан.


>	93.
>	Крал Питър

	На сутринта след разкаяната реч на Даниъл Базил се изправи с хладна усмивка на вратата на кралските покои.
	— Ела, Питър. Трябва да ти покажа нещо. Смятай го за допълнение към наистина продължителното си обучение.
	До Базил стоеше Франц Пелидор, като издокаран главорез, готов да се намеси, в случай че кралят окаже съпротива.
	Питър се намръщи на неизказаната заплаха.
	— Предпочитам образователните методи на ОХ. Той е програмиран за учител и разполага с предостатъчно голяма памет. А това означава и огромен опит, поне според мен.
	— Откакто ОХ позволи на принц Даниъл да избяга, изпитвам известни съмнения към способностите му на преподавател. Това ще ти помогне да се запознаеш с реалната политика… и с последствията от нея. — Председателят се обърна, обувките му затракаха по полирания мрамор. Очевидно не се съмняваше, че кралят ще го последва.
	Питър се намръщи още повече, но тръгна след Базил и пред Пелидор. Дори не удостои широкоплещестия мъж с поглед.
	Минаха през няколко пусти зали, слязоха по някакво стълбище и се озоваха в подземен медицински кабинет. Миришеше неприятно на дезинфектант, метал и химикали. На една койка лежеше принц Даниъл. Изглежда, беше в безсъзнание. Около него просветваха монитори и бръмчаха апарати. На ръцете му бяха поставени системи. Пълничките му бузи бяха изчезнали — страните му бяха хлътнали.
	— Какво е станало? — попита Питър.
	— О, нищо непредвидено. Всичко е според плановете ми. — Базил пристъпи към леглото и повдигна единия клепач на принца. Момчето не помръдна.
	— След глупавото бягство на Даниъл комитетът на Ханзата се събра на спешно заседание. Решихме, че повече не бива да поемаме рисковете от подобно необмислено поведение. Затова го упоихме. И ще го държим упоен, за да е под наш контрол. — Той прониза Питър със сивите си очи. — Напоследък станаха прекалено много грешки и не мога да позволя това да продължи.
	Питър помълча, после въздъхна и събра сили да попита:
	— Защо просто не го убихте?
	— Защото така ще го използваме като пример за назидание. Пък и ако ни потрябва, винаги можем да го събудим. Виждаш ли, ако ролите ви бяха разменени, той щеше да го направи с теб. — Базил се отдръпна, без да откъсва поглед от лицето на принца. И добави неочаквано шеговито: — Кажи ми сега, защо не ме информира, че кралица Естара е бременна? Знам го от миналата сряда, но ти сто на сто го знаеш поне от месец.
	Питър имаше чувството, че са му излели кофа ледена вода на главата. Едва успя да запази поне привидно самообладание. Председателят нямаше да повдигне този въпрос, ако не разполагаше с доказателства. Излишно бе да отрича. По-добре бе да изчака, докато Базил издаде намеренията си.
	Председателят закрачи из помещението.
	— Питър, кралят и кралицата са под постоянно наблюдение. Взехме няколко проби и потвърдихме резултатите. За първи път заподозрях, че нещо не е наред, докато бяхме на борда на кораба за Илдира. Дреболии, лека промяна в поведението. Ти мислиш, че не обръщам внимание на такива неща… но аз винаги съм нащрек. И наредих да направят проверка веднага щом се прибрахме.
	Питър продължаваше да мълчи. Устата му беше пресъхнала, ужасяваше го мисълта, че в Ханзата разполагат с проби от всички техни секрети, от кралските чаршафи, вероятно дори от урината им. Това беше отвратително!
	Базил застана пред него, съвсем близо.
	— Не можем да позволим това, знаеш го.
	Като се мъчеше да бъде силен и същевременно отчаяно съжаляваше, че не бе изпратил кралицата на Терок, преди да ги разкрият, Питър отвърна:
	— Базил, мисля, че пропускаш нещо много важно. Представи си само вълнението на обществеността. Хората ще се радват.
	— О, ти пропускаш един особено важен момент, Питър. Аз не съм ти давал разрешение.
	Питър въздъхна и отпусна рамене.
	— Няма да ми повярваш, но кълна се, стана случайно. И двамата се изненадахме. Може бе е реакция на природата, в момент на голяма заплаха.
	Въпреки че изглеждаше съвсем спокоен, отвътре Базил направо кипеше.
	— Не ми изнасяй лекции, Питър. Някой ден, когато аз го реша, ще получите разрешение и тогава може да имате дете. Но не сега. Естара ще трябва да се отърве от плода, преди да е станало обществено достояние. Ще наредя съвсем скоро да я посетят специалисти.
	Питър замръзна; мъчеше се да овладее гнева си и надигащия се в него ужас. Председателят можеше да ги накара да направят каквото иска, без дори да ги предупреждава. Но ето, че бе решил да забие лично ножа в гърба му и дори да завърти дръжката.
	Базил го изгледа втренчено и многозначително кимна към принц Даниъл.
	— И моля те, не си въобразявай, че има начин да ме спреш.


>	94.
>	Губернаторът на Добро Удру’х

	Руса’х си даваше сметка, че го чакат и по-трудни завоевания, и затова изпрати престолонаследника Тор’х с по-голямата част от манипулата към следващия свят от разширяващото се царство.
	Смяташе, че един боен лайнер ще е напълно достатъчен да смаже малката колония Добро, ако губернаторът Удру’х откаже да им сътрудничи. Оръжията на лайнера можеха да превърнат жалката колония в пепелище за минути.
	Въпреки че Удру’х все още избягваше да даде окончателен отговор, Руса’х не изпитваше някакви притеснения, когато прати лайнера към Добро. Удру’х нямаше никакъв избор. Открай време бе известен с практичния си подход и едва ли би допуснал колонията да бъде разрушена.
	Лайнерът бе натоварен с достатъчни запаси шайинг за цялото население на Добро. Ако Удру’х отново откажеше сътрудничество, планът предвиждаше да бъде сменен с Даро’х. Ако и младият наследник откажеше, просто щяха да го убият.
	Императорът дори не се замисли, че на същия кораб държат под стража и Зан’нх.
	По време на обратния полет разрешиха на губернатора Удру’х да се движи свободно из целия кораб — за него той всъщност представляваше един голям затвор. Тъй като Слънчевият флот бе изцяло подчинен на своя нов господар, нямаше никаква опасност губернаторът да предприеме нещо опасно…
	Удру’х слизаше по стълбището към коридора, в който държаха адара. Руса’х бе казал: „Може би губернаторът ще налее малко разум в главата на Зан’нх. Нека адарът види, че още една колония се предава доброволно“.
	Удру’х знаеше, че няма много време.
	Докато се приближаваше към двамата навъсени пазачи на пост пред вратата на килията, губернаторът се постара да си придаде безразличен вид. За разлика от Удру’х, адарът продължаваше упорито да отказва да сътрудничи и затова го държаха под ключ.
	Щом го видяха, двамата пазачи отдадоха чест. Удру’х прибегна до уменията си да прикрива мислите си — само като предпазна мярка в случая, тъй като тези двамата едва ли притежаваха способността да надзъртат в мислите му чрез тизма — и застана пред тях. От друга страна, понеже бяха в мрежата на Руса’х, те също бяха „сляпо петно“ за него.
	Той им се усмихна.
	— Императорът ми разреши да разговарям със Зан’нх винаги, когато пожелая. Брат ми смята, че мога да го убедя да престане да упорства. — Пристъпи още крачка напред, с все така невъзмутимо изражение. Сърцето му обаче туптеше като бясно.
	Пазачите не подложиха думите му на съмнение. Стиснаха едновременно юмруци и ги опряха в гърдите си. Удру’х реши, че моментът е настъпил.
	Хвърли се напред и измъкна кристалния нож от ръкава си. Замахна странично и преряза гърлото на пазача отляво, продължи движението и заби острието в шията на десния. Въпреки че ножът влезе надълбоко, вторият пазач не падна. Губернаторът на Добро отстъпи с цялата бързина, на която бе способен. Пазачът изрева от болка, задави се с кръв и тръгна към него, стиснал ножа си.
	Удру’х не беше воин, а и никога не му се бе налагало да бъде. Отровата върху острието щеше да свърши останалото. Бе същото силно токсично вещество, за което се смяташе, че е причинило смъртта на мага-император Сайрок’х. Каква ирония!
	Пазачът направи още две неуверени крачки. Ако се съдеше по изражението му, отровата вече изгаряше нервната му система. Удру’х се намръщи озадачено. Пазачът издържаше по-дълго, отколкото бе предполагал.
	Губернаторът се огледа, опасяваше се, че могат да се появят и други пазачи. Не беше очаквал да се вдигне толкова много шум. Изплаши се дали безумният Руса’х, на неговата далечна Хирилка, няма да усети смъртта на верните си поданици…
	Но най-сетне, с последен мъчителен стон, пазачът рухна на пода и кристалният нож изтрака до него.
	Удру’х бе изпълнил първата част от плана. Погледна кръвта по ръцете и по дрехите си. Въпреки че заради липсата на тизм-мрежа го измъчваше непрестанна самота, успяваше да държи мислите си под контрол. Наложи си да се успокои.
	„Илдирийци убиват илдирийци“. Ето, че император Руса’х бе създал нова традиция.
	Стиснал окървавения кристален нож, Удру’х пристъпи към килията, в която държаха адар Зан’нх.


>	95.
>	Адар Зан’нх

	В тясната килия адар Зан’нх непрестанно чуваше шум от движения и стъпки, но не долавяше нищо в тизма. При нормални обстоятелства щеше да е окъпан от съзнанието и мислите на всички останали членове на екипажа, омаян от съществуването на толкова много последователи. Щеше да ги усеща дори зад затворените врати на помещението.
	Но сега не долавяше нищо. Безкрайно тънките и далечни нишки на мага-император Джора’х отслабваха с всеки миг. Зан’нх бе разкървавил юмруците си от блъскане в стената, но и това не помагаше особено. Той се отпусна в ъгъла и остави на кръвта да се стича върху изцапаната му униформа. Адар Кори’нх със сигурност би го скастрил за немарливия му вид. Той стисна зъби. Трябваше да издържи.
	Чу шум зад вратата и скочи. За първи път усети слабо ехо от приближаващо се съзнание. Какво означаваше това?
	Бравата изщрака и вратата се отвори.
	Макар че трепереше от слабост, Зан’нх се хвърли напред. На вратата стоеше губернаторът на Добро, с изцапани с кръв дрехи — и стискаше окървавен кристален нож. Зан’нх го блъсна и го удари по ръката. Кристалният нож отхвърча настрани.
	Въпреки че не очакваше подобно посрещане, Удру’х се стегна и подкоси адара с десния си крак. След това го бутна рязко и го повали на пода, почти до падналия кинжал. Адарът посегна да го сграбчи, но тъкмо когато пръстите му се сключваха върху дръжката, губернаторът на Добро стовари пета върху ръката му. Зан’нх изпъшка от болка и пусна оръжието.
	— Стига глупости. — Губернаторът изрита ножа настрани.
	Задъхан, Зан’нх най-сетне намери време да се огледа. И зяпна, като видя зад вратата двамата пазачи в локви кръв. Вдигна очи към надвесения над него губернатор и изпъшка:
	— Ти… ти си убил илдирийци!?
	Губернаторът изчака няколко секунди, преди да вдигне крака си от китката му. После отстъпи една крачка и отговори:
	— Руса’х не е единственият готов на крайни мерки. Ако не постъпваме като него, бунтът му ще придобие заплашителни размери. Винаги съм правил онова, което е необходимо, и винаги съм служил на Илдирийската империя. — Той изгледа все още замаяния адар, после му подаде ръка. — Последвай ме, ако искаш да потърсим някакъв начин да сложим край на този метеж.
	Зан’нх се подвоуми за миг, все още се бореше с противоречивите си чувства. После кимна и се надигна. След всичко, което бе преживял, бе склонен да смята, че Удру’х е прав.
	— Ще се съглася с теб дори с риск да бъда прокълнат в Сагата — заяви той. — Ако не бях толкова мекушав, едва ли щях да изпадна в това положение. Кори’нх във всеки случай не би го допуснал.
	Последва чичо си в притихналия коридор. Губернаторът на Добро се наведе, хвана единия пазач и го задърпа към килията.
	— Помогни ми. Това ще ни спечели малко време.
	Изглежда, губернаторът не се притесняваше от окървавените си ръце. Зан’нх гледаше двамата убити — доскоро негови верни подчинени. После си спомни как по заповед на Руса’х и много по-лоялни поданици бяха изгубили живота си, та той да бъде принуден да предаде корабите си. Тези двамата бяха също жертви на войната, невинни като всички останали.
	Изпълнен с нарастваща увереност, Зан’нх се наведе и задърпа трупа на втория пазач. След като ги завлякоха в килията, избърсаха кървавите петна от пода.
	В тизм-мрежата цареше тишина. Зан’нх усещаше само тънка връзка с губернатора на Добро — на когото обаче не вярваше. Попита го:
	— И сега какво? Имаш ли план?
	Удру’х повдигна учудено вежди.
	— Аз изпълних своята част от плана, адаре. Освободих те. Сега разчитам на познанията ти за Слънчевия флот, и най-вече за този лайнер. Следващият ход е твой.


>	96.
>	Ческа Перони

	Въпреки че в кабината на „Водолей“ беше топло, Ческа не можеше да спре да трепери.
	— Никога вече няма да мога да се стопля — оплака се тя.
	Пърсъл се обърна към Нико:
	— По-добре да излитаме, преди роботите да са дошли.
	— Сигурен съм, че забелязаха кораба, докато летях над тях — каза Нико. — Нямам обаче оръжия, с които да се защитим.
	— Не можем да си тръгнем просто така — каза Ческа. Тя беше говорителка и бе длъжна да защитава клановете. — Първо трябва да измислим как да попречим на роботите да излетят с корабите си, за да не разрушат и други наши бази.
	— Че как можем да им попречим? — попита пискливо Пърсъл. — Нали видя какво направиха с базата!
	— Точно затова сме длъжни да ги спрем. Те избиват _нашите_ сънародници. Напуснат ли Йон 12, иди ги гони.
	Говореше твърдо, макар да бе потисната и опустошена от гибелта на толкова много хора.
	— Не зная какво сме направили, за да ядосаме роботите, но никога не съм виждала по-ясно своята Пътеводна звезда. Каквото и да са замислили, не бива да им позволяваме да го изпълнят. Давате ли си сметка, че в противен случай рано или късно пак ще се срещнем с тях? Ако сега избягаме, когато се върнем с подкрепления, роботите може да са си отишли.
	Пърсъл извърна към нея зачервеното си лице.
	— Не казах, че не си права, говорителке Перони. Но как можем да ги спрем?
	Усмивката й бе ледена като температурата отвън.
	— Пърсъл, когато роботите атакуваха базата, с тебе имахме една идея. Тогава ни се стори прекалено драстична, пък и нямаше време. Сега обаче не бих могла да измисля нищо по-подходящо.


	Черните машини продължаваха да следват своя никому неизвестен план. Нико настрои всички сензори на кораба така, че да следят всяко тяхно движение, но нито един от роботите не се приближи към тях и така тримата можеха спокойно да се подготвят. Пърсъл, който познаваше базата най-добре, начерта опростена схема с местонахождението на всички по-важни детайли и им обясни какво трябва да направят.
	Щом решиха, че са готови, Нико подкара „Водолей“ към миньорската база; носеха се само на няколко метра над повърхността, за да не могат да ги засекат. Нико кацна извън обсега на пряка видимост, зад ръба на кратера, като вдигна минимални облаци водороден и метанов сняг.
	— Може да са ни засекли — обади се Пърсъл.
	— Ако въобще си правят труда да следят какво става наоколо. — Нико се почеса по къдравата черна коса. — Изглеждат прекалено заети с конструирането на корабите си.
	— Защото знаят, че булдозерът ни е обездвижен и сме обречени — промърмори Ческа. Въпреки че отоплението в скафандъра й бе включено на максимална мощност, тя продължаваше да потреперва от студ.
	Прокраднаха се до самия ръб на кратера, от който тялото на Ихи Окая бе изстреляно в космоса. Сега всички жители на базата бяха мъртви като нея.
	— Не очаквах да са толкова чевръсти… базата е почти неузнаваема — ахна Ческа.
	— Използват метала, разглобяват машините, вземат частите и ги сглобяват по нов начин — каза Пърсъл.
	— И корабите изглеждат почти готови — промърмори Ческа.
	Инженерът погледна към малкия реактор. Беше със стандартна конструкция, доказала предимствата си на много светове от много време.
	— Поставили са го на максимална мощност, за да използват всичко, на което е способен, но не знаят, че така няма да издържи дълго — отбеляза Пърсъл. — Вероятно вече показва първите признаци на нестабилност.
	Ческа се усмихна.
	— В такъв случай да задълбочим този процес. Все още ли смяташ, че можеш да го настроиш така, че да избухне?
	— Шиз, говорителке Перони, това е най-малкото, на което се надявам. Както са го надули, нищо чудно сам да премине в свръхкритична маса.
	— Е, важното е да успеем да се качим навреме на „Водолей“ — рече Нико. — Тук ли ще седим да си бъбрим, докато скафандрите ни изстиват, или ще вършим работа?
	Забързаха през потъналия в сумрак кратер. Ческа съжали, че нямаше как да оставят Нико на кораба, за да подготви отлитането им, но им трябваше за плана на Пърсъл.
	Кликиските роботи продължаваха да строят корабите си. Енергийните генератори бяха свързани с дълги кабели, които на свой ред бяха прикачени към реактора. Роботите действаха така, сякаш нямаха никакво намерение да запазят нещо от това, което използваха, след като постигнат целта си.
	Когато приближиха реактора, Ческа дори през скафандъра долови вибрациите на машините. Почвата около реактора бе обгорена и нагорещена от прекомерното излъчване на радиация. Щитовете бяха престанали да функционират.
	Роботите бяха все така съсредоточени върху работата си.
	Докато оглеждаше реактора, Пърсъл не спираше да мърмори нервно:
	— Вижте, никога не съм бил гениален инженер. Не ме бива и за изобретател. Не знам какво…
	— Не искаме от теб да намериш решение — прекъсна го Ческа. — Достатъчно е да повредиш реактора.
	Той се изсмя.
	— Виж, _това_ го мога.
	По негови инструкции Ческа и Нико преместиха регулиращите клапани на охладителната инсталация в друга позиция. От другата страна Пърсъл демонтира защитната плоча и изтръгна контролния предпазител за неутронно облъчване. Почти веднага реакторът започна да излъчва още повече топлина.
	Наоколо се въргаляха метални парчета от разглобения купол. Нико сграбчи едно желязо, пъхна го между тръбите на охлаждащата система, натисна и ги изтръгна от гнездата им. През отвора започна да излиза със свистене охладителна течност — замръзваше веднага.
	През това време Ческа и Пърсъл извадиха още няколко предпазителя и ги захвърлиха надалече в ниската гравитация. Роботите никога нямаше да успеят да ги съберат навреме.
	— Сега реакторът е като кораб със сляп навигатор, навлизащ в гъст астероиден пояс. Да си плюем на петите!
	— Мисля, че роботите ни забелязаха. — Нико посочи група черни машини, които се приближаваха забързано към реактора.
	— Ами тъкмо навреме — да се махаме!
	С дълги подскоци, заради ниската гравитация, заобиколиха реактора и се насочиха към „Водолей“.
	Но тъкмо когато стигнаха ръба на кратера, на пътя им се изпречиха два робота.
	— Как ли са стигнали толкова бързо дотук? — възкликна Пърсъл.
	Единият робот посегна да го улови. Механичната му ръка одраска скафандъра, на инженера, но той успя да се изплъзне и продължи да тича. Ческа и Нико също отскочиха с лекота настрани.
	— По-бързо! — викна задъхано Пърсъл. — Към „Водолей“!
	Зад тях бумтящият реактор очевидно ставаше все по-горещ. Металните му стени вече започваха да сияят. Двата кликиски робота продължиха да преследват тримата саботьори, но останалите се скупчиха около реактора.
	— Няма да успеят да го поправят — задъхано каза Нико. — Нали, Пърсъл? — Той се обърна.
	Инженерът забави крачка.
	— Мисля, че… те всъщност… — И изведнъж падна в снега.
	Ческа се наведе над него.
	— Ставай, Пърсъл! Трябва да стигнем кораба, преди… — Обърна го по гръб и видя, че лицевото стъкло на шлема му е замръзнало отвътре. От една малка дупка в скафандъра със свистене излизаше въздух. Пръстите на робота бяха успели да разкъсат меката тъкан. Лицето на Пърсъл бе неестествено плоско и изопнато, сякаш след свръхохлаждането се бе разтрошило и хлътнало навътре.
	— Мъртъв е. — Ческа стисна зъби, после сграбчи Нико за ръката. — По-късно ще го оплакваме. Първо да се махнем оттук!
	Роботите вече заплашително скъсяваха дистанцията. Ческа изруга — трябваше да зарежат Пърсъл, също като останалите скитници. Двамата с Нико затичаха към кораба. Надяваха се, че ще успеят да излетят, преди роботите да ги настигнат… и преди да избухне реакторът.


>	97.
>	ДД

	Докато навлизаха в системата, където се намираше последната група хиберниращи кликиски роботи, Сирикс продължаваше да разказва на ДД ужасяващи истории за тяхната раса-създателка. Приятелското компи обаче почти не го слушаше — тревожеше се, че всеки миг ще стартира планът за пълното изтребване на човешката раса.
	Доближиха планетоида, на който се намираха последните спящи роботи, и Сирикс установи, че там цари трескава активност.
	— Тези роботи все още не биваше да са във функционално състояние — отбеляза той. — Нещо не е наред.
	Корабът се снижи към малкия заледен свят и озарения от светлини лагер. Сирикс прехвърли картината на централния екран.
	— Това са следи от човешка технология. Твоите създатели са идвали тук.
	— Човешко селище? Да не би случайно да са пробудили роботите?
	— Не е изключено. Но за щастие роботите, изглежда, сами са се справили със задачата си. Сдобили са се с материали и части от човешката база.
	„Сдобили са се“. ДД не се съмняваше, че хората са били избити, а базата им — напълно разрушена. Също като на Корибус.
	Сирикс изпрати съобщение, за да оповести приближаването си, и се насочи към базата.
	— Засичам аномалия в енергийното ниво и необичайно високо равнище на радиоактивно излъчване. Роботите на повърхността го потвърждават в разговорите си.
	— Изглежда, са уплашени. — ДД забеляза кратко проблясване на кораб, който се издигаше от планетоида. Въпреки неясния образ позна по силуета, че е човешки. Някой долу бе успял да се спаси.
	От уредбата прокънтя накъсан човешки глас:
	— До приближаващия се кораб! Спасявайте се! След няколко секунди Йон 12 ще гръмне. Не се шегувам… — Гласът спря; изглежда, пилотът бе осъзнал, че корабът срещу него не е човешки.
	Сирикс завъртя глава към ДД.
	— Тези хора са открили нашата тайна крипта. Не бива да им позволим да се измъкнат живи. Това може да попречи на плановете ни.
	Промени курса и се насочи към човешкия кораб.
	— До този момент, ДД, не ти бях казвал за оръжейните системи, с които разполагаме.
	— Не е нужно да ги убиваш — отвърна компито.
	— Напротив — налага се.
	Без да губи време, Сирикс изстреля два тежки снаряда към човешкия кораб. Щом видя това, пилотът му рязко промени курса, но въпреки това единият снаряд попадна право в двигателя. Експлозията запрати човешкия кораб в неконтролируем полет надолу, право към заледената повърхност. Той падна близо до хоризонта и се удари в една замръзнала издатина далече от завладяната от роботи база.
	— Вече мога да се съсредоточа върху това, което е обезпокоило роботите — заяви Сирикс. — Човешкият пилот спомена, че назрява бедствие.
	ДД отчаяно жадуваше да сканира повърхността за оцелели, да им помогне, но знаеше, че Сирикс няма да допусне това.
	— Не бива да се тревожиш за тях, ДД — рече кликиският робот. — Ще пратя роботи да огледат мястото на катастрофата и да довършат оцелелите, ако има такива.
	Докато се спускаха към центъра на базата, Сирикс поиска да получи допълнителна информация. На повърхността десетина робота бяха заобиколили нагорещения до червено реактор. Нивото на произвежданата енергия бе застрашително високо.
	ДД превключи сензорите си в инфрачервения спектър и установи, че реакторът е ослепително ярък. Неконтролираното топлинно излъчване нарастваше с всяка секунда. В същия момент роботите на повърхността обработиха сигнала на Сирикс и започнаха да му предават исканата информация.
	ДД прехвана съобщенията и веднага заключи, че няма никакъв начин свръхкритичният процес на реактора да бъде спрян. Сирикс стигна до същото заключение и веднага промени курса.
	— Преустановявам кацането. Трябва да бягаме.
	Поне веднъж ДД бе готов да се съгласи с робота. Корабът започна да се отдалечава от планетоида. Според изчисленията на ДД им оставаха броени секунди…
	С внезапен изблик на светлина и енергия нагорещеният реактор избухна. Ударната вълна помете струпаните около него кликиски роботи, разруши строените от тях кораби и опустоши всичко наоколо.
	Набирайки скорост, вълната се понесе след кораба на Сирикс. Ускорени протони разкъсаха обшивката му и продължиха навътре. ДД разбираше, че няма никакъв начин разрушителният импулс да бъде спрян.
	Ядреният взрив ги удари отзад. Корпусът хлътна навътре и един от двигателите избухна. Сирикс измъкна от тялото си още четири ръце, за да си помогне при управлението на полуразрушения кораб.
	Далеч под тях базата на Йон 12 се бе превърнала в нажежено до бяло езеро, над което се издигаха разрастващи се пламъци — разтопяваха замръзналия водород и метан и образуваха под себе си гигантски кратер.
	Корабът на Сирикс изгуби контрол и полетя към пустия космос.


>	98.
>	Джес Тамблин

	Джес стоеше на замръзналата луна, влажната му коса се развяваше. Въпреки че бе заобиколен от вледеняващ вакуум, кожата му блестеше, покрита от тънък воден слой, а босите му крака бяха стъпили право върху леда. Кипящата в тялото му енергия поддържаше постоянна топлина и го защитаваше.
	Благодарение на изострените си от водните същества сетива той можеше да гледа право надолу през дебелия слой лед. В момента се опитваше да си спомни мястото, където се бе случил фаталният инцидент с майка му.
	Не знаеше точно къде ровърът й бе попаднал в ледената цепнатина. Извървя около километър и забеляза широк сребрист белег, като зле зараснала рана в ледената кора.
	Преди много години ровърът на Карла Тамблин бе пропаднал в леда и кишата. Тя не бе успяла да се измъкне и бързо замръзващата вода я бе задържала в ледената си прегръдка. Цели два часа Карла бе поддържала връзка, бе излъчвала прощалните си послания, преди акумулаторът на ровъра да се изтощи. След това ледът бе смачкал и пробил кабината и гласът на майка му бе замлъкнал завинаги. Тялото й бе останало там, недостижимо за семейството, без да му бъде отдадена последната скитническа почит.
	Сега обаче той, нейният син, можеше да я стигне.
	Изправен на ръба на замръзналата цепнатина, Джес стисна ръце и почувства как по тялото му минава вълна от концентрирана вентална енергия. Той можеше да направи невъзможното.
	Пожела го и започна да потъва през слоевете разнороден лед. Този път имаше цел — малкия, смазан от ледовете ровър. Спускаше се като през желатин и погледът му стигаше все по-надолу. Въпреки защитния слой, който го обгръщаше, усещаше нарастващия студ.
	Най-странното бе, че долавяше и близостта на майка си. Твърдо решен да я издигне на повърхността дори само за да й осигури подобаващо погребение, Джес започна да се движи хоризонтално. Замръзналата вода се разтваряше пред него и се събираше отзад, а той пърхаше из нея като насекомо в още невтвърден кехлибар. Скоро пред него изникна ровърът, с разбити от огромното налягане люкове и кабина, изпълнена с невероятно твърд лед.
	Но Джес се шмугна вътре, сякаш не срещаше никаква преграда. И видя кристализиралото тяло в креслото. Ръцете на майка му бяха разперени, сякаш искаше да го прегърне. По някаква причина в последните мигове от живота си Карла бе вдигнала лицевото стъкло на шлема си. Джес бе чувал, че когато се задушават, хората изпитват нетърпима горещина — това би могло да обясни подобна реакция.
	На лицето на Карла нямаше страх от смъртта. Беше се предала с мир на неизбежния край. Беше имала достатъчно време да се сбогува, да приеме съдбата си, съзнавайки, че няма никакъв начин да я спасят. Джес помнеше този ден, най-дългия в живота му, бяха се скупчили, Рос, Тасия, той и баща им около предавателя. Долавяха в гласа й единствено щастие, че ги чува за последен път…
	Сега, когато наелектризираната вода се разтваряше пред него, Джес протегна ръце и описа с тях фигура, като скулптор, който се готви да извае нещо от мрамор. И само със силата на мисълта си освободи Карла Тамблин от ледените окови. След това понесе тялото й, все още заобиколено от ледена обвивка, нагоре към повърхността.
	Ледът пред него се топеше мигновено и също така бързо се втвърдяваше отзад. За него водата бе естествена среда. Заобикаляше ги прозрачен мехур, който се издигаше право нагоре. Няколкостотин метра твърд лед ги деляха от озарената от слънчева светлина повърхност. Достатъчно бе само да пожелае и издигането им се ускори. Никога не бе изпитвал такава силна благодарност за венталните си способности. Най-сетне можеше да ги използва за нещо, което нямаше да навреди на другите човешки същества.
	На повърхността запази майка си в солиден блок лед — след толкова време не искаше крехкото й тяло да бъде изложено на вакуум. После тръгна към сондите, отново се спусна надолу и се появи под кората.
	Под светлината на изкуствените слънца положи тялото на Карла върху ледения шелф. Прокара ръце по ледения блок, сякаш оформяше глина, но използва съвсем малка част от венталната си енергия, за да му изглади страните. Водата около нея заблестя като диамантени капки.
	Тримата му чичовци бързаха към него откъм топлата къща.
	— В името на Пътеводната звезда! — извика Уин. — Това е Карла!
	— Как я извади, Джес? — попита Торин.
	— Венталите ми помогнаха. Оставих ги да докоснат…
	И млъкна, внезапно споходен от видения, думи и мисли, послания, пратени от другите водни същества. Един от неговите доброволци… Нико Чан Тайлар! Беше открил Ческа, но бяха в голяма опасност.
	— Трябва да тръгвам! — извика Джес. — Базата на Йон 12 е разрушена. Ческа е в беда!
	Чичовците му го гледаха изплашено.
	— Но… какво да правим с нея, Джес? — Торин посочи топящия се блок.
	Все още под впечатление на тревожното съобщение Джес спря и се извърна.
	— Не се тревожете за нея. Прекарала е така години наред. Просто не оставяйте леда да се стопи.
	— Е, това не е трудно. — Уин намръщено погледна ледения блок.
	— Ще се върна — обеща Джес и забърза към водно-перления кораб, обзет от тревога за Ческа и изпълнен с надеждата, че ще успее да стигне при нея навреме.


>	99.
>	Губернаторът на Добро Удру’х

	Губернаторът на Добро и адар Зан’нх се дегизираха, доколкото бе възможно, с части от облеклото на убитите пазачи. Взеха и оръжията им, макар че едва ли имаха някакви шансове срещу обединения от тизма екипаж. Тъй като противникът ги превъзхождаше числено, трябваше да измислят някакъв друг начин, за да завладеят бойния лайнер. Освен това времето им беше ограничено — скоро щяха да пристигнат на Добро.
	— Магът-император е предупреден за заплахата, надвиснала над Добро. Мисля, че ще реши да унищожи този кораб, вместо да изложи на риск цяла илдирийска колония. Трябва да намерим начин да премахнем оковите, с които Руса’х държи екипажа, преди да сме пристигнали.
	Адарът се беше умислил, сякаш тежестта, която носеше на плещите си, се бе удвоила.
	— Но как ще успеем… — И изведнъж спря, осенен от неочаквана идея. — Товарният хангар е натъпкан с шайинг.
	Губернаторът кимна.
	— Бунтовниците възнамеряват да го използват, за да подчинят населението на Добро. Но може да свърши работа и на нас. Шайингът временно ще наруши връзката им с тизм-мрежата независимо дали е на Руса’х, или на мага-император.
	Зан’нх смръщи вежди.
	— Те ще се объркат… Няма да знаят какво да правят.
	— Нали си адар! Ще ги командваш. Не можеш ли да подчиниш собствения си екипаж?
	Зан’нх се усмихна.
	— Да. Мога. Точно така постигна най-великия си успех адар Кори’нх, когато умря старият маг-император.
	— Само че, доколкото си спомням, това свърши с унищожаването на неговите бойни лайнери. Предпочитам друг изход.
	— Ако успеем, ще е история, достойна за адар Кори’нх.
	— Не. Ще е история, достойна за Сагата за седемте слънца — поправи го Удру’х.


	Лайнерът летеше към Добро. Престолонаследникът Тор’х с останалата част от манипулата щеше да атакува друга колония и да подчини населението й с помощта на шайинга.
	Удру’х и Зан’нх можеха да обърнат този процес, като върнат лайнера във владение на мага-император.
	В товарния отсек откриха хиляди варели, пълни с шайинг-газ, подготвен за разпръскване над Добро. Фабриките за обработка на ниалия на Хирилка бяха работили с утроени усилия, за да произведат толкова голямо количество.
	Зан’нх издърпа един варел и го доближи до вентилационната система на кораба. Нито един от членовете на екипажа не се навърташе в товарния отсек — беше им заповядано да слязат тук едва след пристигането на Добро.
	Докато Зан’нх свързваше варела с вентилационната система, губернаторът Удру’х намери две газови маски, оставени за аварийни случаи, и подаде едната на адара.
	— Руса’х настоява да се присъединим към неговата тизм-мрежа доброволно и твърди, че не бива да бъдем принуждавани, но толкова много шайинг може да ни обърка мислите. Не бих искал да рискувам. Ти също, предполагам.
	— Разбира се.
	— Тъй като трябва да успеем от първия път — каза Удру’х, след като си сложиха маските, — предлагам да използваме масивна доза, за да откъснем веднага екипажа от контрола на губернатора на Хирилка.
	— Но той няма ли да почувства, че ги откъсваме от него? Сто на сто ще забележи, че в мрежата му се е образувало пусто пространство.
	— И какво може да направи? — Удру’х повдигна вежди. — Ще е точно толкова безпомощен, колкото и Джора’х.
	— Добре де, но след като отслабим връзката им с него, как да ги върнем обратно в мрежата на мага-император? Не съм достатъчно силен, за да го направя.
	— Аз също — призна Удру’х. — Но по-важното е, че ще ги отървем от зловредното влияние на Руса’х.
	Отвориха клапите на варела и газът нахлу в тръбите с едва доловимо свистене. Веднага след навлизането в организма той се отправяше към нервните центрове и блокираше волята.
	— Да се надяваме, че ще се справим, преди баща ти да ни унищожи. Защото той сигурно лети насам — каза Удру’х.


>	100.
>	Тасия Тамблин

	Уверена, че небесната мина на Ханзата вече е разрушена, Тасия едва изтърпя дългия полет до Кронха 3. По време на полета бойните компита изпълняваха задачите си стриктно, но пък бяха ужасно скучна компания.
	ЕА бе единствената й приятелка — въпреки промените, които бе претърпяла. Като компи-слушател, тя бе програмирана да изпълнява ролята на спътник и съветник и с времето бе установила истински дружески отношения първо с Рос, после с Джес и накрая с Тасия. Тасия непрестанно й говореше, споделяше с нея спомените и тревогите си и виждаше как старата ЕА започва да се оформя отново. Беше малко по-различна от приятелката, която помнеше, но все пак се възстановяваше — и това бе най-важното…
	Най-сетне шейсетте разбивача нахлуха в системата Кронха. Пред очите на Тасия газовият гигант бързо нарастваше и ставаше все по-ярък, изпълваше екраните на кораба. Тя се свърза с останалите си колеги „куфари“ и обсъди с тях плана за атака срещу дрогите.
	— Проверете предните сензори. Вижте няма ли оцелели от атаката срещу комбайна.
	Докато бойните компита се занимаваха със сканирането, Сабине Оденуолд излезе на връзка.
	— Командире, това не е спасителна мисия. Земните въоръжени сили отписаха тази небесна мина.
	— Освен това нямаме възможност да вземем оцелелите — добави Хектор О’Бар от своя кораб.
	Тасия не можеше да прогони от мислите си спомена за умиращия в Синята небесна мина Рос. Ако тук имаше някакви оцелели, трябваше да открие начин да ги спаси. След като провери резултатите от сканирането обаче, си даде сметка, че споровете са излишни.
	— И без това не е останало нищо, освен облаци дим и парчетии. — Тя преглътна буцата в гърлото си. — Ще излезем на висока орбита и ще потърсим дрогите долу. Вече знаем, че са готови за повсеместна война.
	— Ще им дадем да разберат! — провикна се Дарби Вин и се изкиска тъпо.
	— Сигурна съм, че ученията са ви омръзнали — заяви Тасия. — Но въпреки това бъдете готови при нужда да се прехвърлите в спасителните сонди. Защото покажем ли се пред бойните кълба, няма да има повече учения.
	Скоро откриха останки от още едно, много по-грандиозно съоръжение, което също бе разрушено от атаката — илдирийския небесен град.
	Малко след първата обиколка около планетата бойните компита обявиха пълна бойна готовност още преди Тасия да забележи какво ги е обезпокоило. Дълбоко в себе си тя бе впечатлена от бързината, с която бяха реагирали. Но от друга страна… не трябваше ли тя да командва в този момент?
	— Ей, не може ли да получа поне някаква информация?
	И тогава ги видя.
	Шестте илдирийски бойни лайнера бяха впечатляваща, макар и неочаквана гледка. Рееха се над облаците, разпънали слънчевите си платна.
	— Защо са тук?
	— Няма информация — докладва едно бойно компи. — Оръжията им са заредени.
	— Командире, да предприемем ли изпреварващи действия? — попита Ерин Елд. — Да пуснем няколко залпа, преди те да…
	— Вероятно търсят оцелели от своята колония. — Тя се обърна към най-близкото бойно компи. — Излезте на връзка, на стандартната честота на Слънчевия флот. Искам да разговарям с техния септар.
	И докато компито я свързваше, се обърна към екрана с доброжелателна усмивка.
	— Говори командир Тамблин от Земните въоръжени сили. Пристигнахме тук в отговор на сигнал за помощ, подаден от нашата небесна мина. Дойдохме да отвърнем на удара на хидрогите. Ако желаете, можете да се присъедините към нас.
	Илдирийците не бързаха да отговарят, сякаш обсъждаха въпроса. След това на екрана се появи самият септар на Слънчевия флот.
	— Не, не желаем. — После, без повече обяснения, илдирийските кораби се издигнаха високо над Кронха 3, набраха скорост и напуснаха системата.
	— И това ми било съюзници! — изпръхтя Оденуолд.
	— Няма значение. И без това не ни трябват. Да се приближим към облаците и да почваме — нареди Тасия.
	Разбивачите носеха по няколко ядрени бойни глави, с които възнамеряваха да прогонят дрогите от дълбините.
	Скоро всичко беше готово. Двигателите на разбивачите работеха на максимални обороти, индикаторите сияеха в тревожен червен цвят. Компитата не изглеждаха обезпокоени от участта си.
	Хидрогите отвърнаха на провокацията почти веднага. Десетки покрити с остри шипове сфери заизлизаха от облаците, сякаш бяха дебнали там. Тасия си помисли: „Сякаш са знаели, че идваме. Ами ако са атакували небесната мина само за да ни примамят?“
	А сферите продължаваха да излизат, като мехури от врящо гърне. Бяха толкова много, че й се зави свят.
	— Пребройте ги! Трябва да знаем колко са!
	— Седемдесет и осем бойни кълба до момента — докладва едно от бойните компита.
	— В името на Пътеводната звезда, ние нямаме толкова… — Тя млъкна. — Нищо де, ще направим каквото можем.
	Том Кристенсен се провикна:
	— На ви, копелета!
	Бойните компита оставаха напълно спокойни на постовете си. ЕА не откъсваше втренчен поглед от екрана. Тасия реши, че ще са й нужни около десет секунди, за да се добере до сондата.
	Командирът на илдирийския Слънчев флот бе загинал заедно с четиридесет и деветте си бойни лайнера при сходна атака, когато хидрогите бяха понесли сериозни загуби. Сега, когато съществата от дълбините на звездите се бяха върнали на Кронха, разбивачите на Тасия се готвеха за подобен успех.
	Поне тя се надяваше да е така.
	Бойните кълба продължаваха да се издигат към тях, бяха все повече и повече. Тасия хвърли прощален поглед на ЕА, после стисна зъби и изръмжа:
	— Не всеки има възможност да влезе в историята. Включете двигателите и преминете на разбиваческа скорост!


>	101.
>	Осира’х

	Осира’х се чувстваше като затворено в клетка животинче. Оглеждаше през яките кристални стени чуждия пейзаж, който я заобикаляше.
	От нея се очакваше по някакъв начин да се превърне в посредник между тези същества и мага-император. Не биваше да се съгласява с нищо — само трябваше да ги убеди да разговарят с баща й. Все пак се надяваше да ги накара да разберат, че няма нужда от война. Хидрогите и „обитателите на скалите“ нямаха причини да воюват, не се съревноваваха за едни и същи ресурси. Но освен това нямаха и обща територия, на която да споделят и обменят опит, нито взаимно разбиране… освен ако тя не съумееше да се превърне в мост.
	Аморфните сребристи същества стояха пред нея като оловни войничета. Тя долови слаби вибрации в мислите си, сякаш те се опитваха да я достигнат през стените на кристалната сфера. Затвори очи и призова всичките си способности — наследените телепатични умения от майка си, зелената жрица, наученото от губернатора на Добро Удру’х, философията на тизма. Прогони всичките си съмнения и всички мрачни мисли. Концентрация. Концентрация…
	_Ето._ Първата установена връзка бе като токов удар, като дъга, прескочила между хидрогите и нея. Контакт, отворена врата, първата крачка към взаимното разбирателство. Но те бяха толкова различни!
	Първоначалният й порив бе да затвори ума си и да прогони това нечовешко присъствие, но тя си наложи да запази контакта. Ръцете й трепереха. Трябваше на всяка цена да се превърне в проводник между представите на хидрогите и илдирийските мисли. Би трябвало да имат поне някакви общи понятия или възгледи. Кликиските роботи бяха изпълнявали подобна роля хиляди години. Какво пречеше на нея да стори същото?
	Въпреки че не беше в състояние да долавя ясни мисли или представи, тя усещаше, че бързо напредва — много по-бързо, отколкото се бе надявала и отколкото бяха очаквали самите хидроги. Като докосваше най-потайните кътчета на умовете им, тя осъзна, че хидрогите са възбудени и разтревожени. В тяхната небесна сфера цареше трескава активност, подготвяха се планове, които тя не бе в състояние да проумее.
	Най-сетне получи поредица готови изображения, които бе в състояние да разбере: в облаците горе се бе появила бойна група човешки кораби, носеха нов тип оръжие. И в същия миг разбра, че хидрогите са подготвили на хората ужасна изненада.
	Сред изображенията откри и че нейната илдирийска септа си е тръгнала — и сърцето й помръкна. Значи Язра’х я бе изоставила сред облаците… Не, не беше — тя просто бе изпълнила задачата си. Сега всичко бе в нейните ръце.
	След малко с изненада установи, че хидрогите се готвят за нова унищожителна атака срещу верданите. Долови спотаената в мислите им омраза.
	Терок, домът на световната гора!
	Вцепени се от уплаха, но същевременно внимаваше да не изпрати някое погрешно съобщение зад стените. Светът на майка й! Никога не бе стъпвала на тази планета, но Нира бе споделила с нея толкова много живи образи, че сякаш тя самата бе прекарала там детството си. Спомни си и за фиданката, която магът-император й бе позволил да докосне.
	Но от друга страна, бе илдирийка. Може би можеше да направи нещо и за двете раси. Не само да установи контакт между хидрогите и мага-император.
	Притисна малките си ръце към извитата кристална стена и се опита да прати безсловесно съобщение. Погледна аморфните структури на градската сфера и се изненада, като видя два черни кликиски робота да слизат по една платформа към нея. Бяха нарушили споразумението да помагат за безопасността на Илдирийската империя, а ето, че продължаваха да се навъртат около хидрогите!
	Побиха я ледени тръпки. Още тайни? Ново предателство? Подобните на насекоми машини спряха до хидрогите и започнаха да издават бръмчащи и потракващи звуци — обменяха информация с тях. Червените им оптически сензори присвяткваха към нея. Осира’х знаеше, че роботите са предали нейните сънародници и са нарушили съюза, но какво търсеха тук и сега?
	И изведнъж й хрумна друга идея. Хидрогите не се бояха от човешките разбивачи. Освен това бяха планирали смъртоносна засада. Цялата вселена ли се основаваше на предателство?
	Тя беше дете, само седемгодишна. Това можеше да е в нейна полза — ако я подценяваха. Достатъчно беше да е достатъчно умна и хитра, но да не го показва нито пред хидрогите, нито пред кликиските роботи.
	Отново се съсредоточи върху контакта с хидрогите. Като се мъчеше да е пределно ясна, излъчи послание за миролюбиво съществуване, опита се да обясни, че илдирийците не желаят да продължават тази война, нито са я предизвикали. И че магът-император иска да общува с хидрогите.
	Продължи по предначертания план: „Преди хилядолетия кликиските роботи са действали като посредници, за да уредят примирието между илдирийците и хидрогите, докато вие се сражавате с други врагове“.
	Долови в отговор на мислите си изблик на омраза към фероуите, а също и ненавист към верданите и друга подобна група същества, които се наричаха вентали. Хидрогите имаха много врагове.
	„Не бива да се доверявате на кликиските роботи. Те ни настройваха срещу вас“. Погледна черните машини отвъд кристалната стена. Не знаеше дали хидрогите са склонни да й вярват. „Но аз ще съм вашият мост. Аз съм връзката ви с илдирийците. Никога досега не е имало пряко взаимодействие между нашите две раси. Ние искаме да ви разберем. Готова съм да уговоря преговори с илдирийския водач“.
	Прозрачният й мехур се разтресе, после се задвижи. Хидрогите го преместиха до друга, много по-грубо изработена сонда, празна. Тя веднага усети омразата им към хората.
	Множество хидрогски гласове заечаха в главата й като камбани. „Те се съюзиха с верданите. Унищожават хидрогски светове. Трябва да бъдат изтребени — както се случи с кликиската раса“.
	Хидрогите докараха сондата й до ниска прозрачна сграда, в която имаше човешки пленници. Нещастниците носеха най-различно облекло, на лицата на всички бе застинал ужас и безнадеждност. Тя поиска да узнае кои са те и защо хидрогите ги държат тук.
	„За експерименти. За забавление. Хората трябва да бъдат избивани. Те използваха кликиски факли, за да анихилират нашите светове“.
	Осира’х направи опит да накара хидрогите да променят намеренията си. Същевременно си даваше сметка, че е пратена тук, за да защитава само интересите на илдирийците.
	„Простете им. Те не са знаели за вашето съществуване“.
	„Използваха това оръжие многократно“.
	Тя се намръщи. Имаше толкова много неща, които не знаеше!
	И веднага получи ужасяващо изображение, мащабна картина на изтребеното човечество. После на фероуите и верданите. Тримата аморфни хидроги излъчваха поток от мисли и видения, толкова силни, че тя ги усещаше като напиращи вълни. „Щом си дошла да защитаваш хората, и теб те очаква същата участ“.
	Илдирийците все още имаха шанс да получат така желания мир, но спрямо хората хидрогите стояха на твърда позиция.
	Изглежда, щеше да има само един шанс да предаде поканата на мага-император. За добро или за лошо, но в края на краищата нали това бе целта на нейното съществуване. Поколения преди нея се бяха подготвяли за този момент и сега всичко бе в крехките й ръце. Бе твърдо решена да накара хидрогите да прозрат истината. Искаше да спаси илдирийците, въпреки че дълбоко в душата си бе готова да ги проклина. Магът-император й бе казал, че няма достатъчно висока цена за това постижение.
	Джора’х бе казал, че няма друга възможност. Но дали не я бе излъгал? И да го бе направил, направил го беше като _маг-император,_ а не като неин баща и любовник на майка й. И тя бе готова да му се подчини… или поне да опита.
	И момичето-хибрид направи точно това, на което го бяха учили. Свали и последните си защитни мислени стени и се отказа от всякаква съпротива, превърна се в свързващ възел между две раси, които имаха фундаментални различия.
	И тогава, с разтворен ум и напълно открити мисли, между нея и хидрогите се получи цялостна връзка, пълноценна и завършена. Способностите и талантът й разцъфтяха в цялата си прелест.
	И хидрогите откриха умовете си за нея.


>	102.
>	Роб Бриндъл

	Когато видяха странното малко момиче в прозрачната сфера, Роб и другите пленници не повярваха на очите си.
	— И тя ли е затворничка? — попита той. — Какво правят?
	— Мисля, че просто я разкарват да й покажат града — рече Анджея Телтон.
	Момичето ги гледаше, сякаш бе загрижено по-скоро за тях, отколкото за себе си. После сфероидната капсула се издигна и плавно се отдалечи.
	— Капсулата й е доста по-добра от моята сонда — отбеляза Роб. Понякога се питаше дали в историята ще го запомнят като безстрашен герой, готов да се жертва, или като излъган глупак, обречен още от самото начало. Ако можеше да измисли някакъв план, който би имал дори минимален шанс за успех, бе готов да рискува отново.
	— Може би ще я смачкат като насекомо, както направиха с Чарлз — подметна Анджея. — И както смятат да постъпят с всички нас.
	И погледна многозначително към другия край на помещението, в което ги държаха и където хидрогите бяха поставили поредната черупка. Тази наподобяваше малко повече човешка форма, за разлика от прозрачния ковчег, в който бяха убили Гомес. Мълчаливите чуждоземци я бяха донесли преди известно време, вероятно с намерението да отнесат поредния пленник, но след това напуснаха забързано, сякаш бяха обезпокоени или изплашени от нещо. Може би от появата на странното момиче?
	— Бриндъл, как мислиш, системите в твоята сонда дали още функционират? — попита изведнъж Анджея.
	— Бяха в пълна изправност, когато ме плениха. Но шансът да се добереш жив до сондата е едно на милион и също толкова да успееш да херметизираш звънеца, преди огромното налягане да те смаже. Дори след това възможността да се измъкнеш оттук остава минимална.
	— Шансове, възможности — отвърна презрително тя. — Пак ми звучи по-добре, отколкото да стоим тук, докато доктор хидрог Франкенщайн дойде да ни измъчва.
	Новият саркофаг бе оборудван с примитивни манипулаторни системи, така че настаненият вътре би могъл да движи защитния екзоскелет в различни посоки.
	— Може би хидрогите искат от нас да направим разходка из града? — попита един от пленниците.
	— Кой знае какво си мислят? — възрази Роб. — Умовете им са изработени от течен кристал.
	— Е, моят пък не е и аз зная какво да си мисля. — И преди Роб да успее да реагира, Анджея се напъха в саркофага. — Смятам да се махна оттук. Ще опитам да се добера до звънеца. Пожелайте ми успех.
	— Аз трябваше да съм на твоето място — заяви Роб. — Това е моята сонда.
	— Ще се справя и без твоята помощ.
	— Но как ще се върнеш за нас? — извика някой.
	Всички знаеха, че дори Анджея да успее да избяга и да се добере до Земята, няма никаква вероятност Земните въоръжени сили да осъществят успешна спасителна операция тук долу.
	— Ще направя каквото мога — бе краткият й отговор.
	Тя се затвори в подвижния екзоскелет. Роб едва успяваше да различи лицето й зад подсиленото стъкло. Изглеждаше уплашена, но и твърдо решена да доведе нещата докрай.
	— Успех — каза й той и наистина го мислеше.
	Хидрогите си бяха тръгнали заедно с момичето с кристалната сфера — то, изглежда, бе погълнало цялото им внимание. Това бе шансът на Анджея.
	След няколко неуспешни опита с манипулиращите полета тя откри как да се придвижва. Саркофагът беше нещо като сандък с дистанционно управление, или поне притежаваше подобна маневреност и грация.
	Роб направи опит да потисне надигащата се в душата му тревога. Планът на Анджея нямаше почти никакви шансове за успех, но въпреки това сега в него се концентрираше цялата им надежда, особено след разговора с компито ДД. Роботът във всеки случай не бе направил никакъв опит да ги освободи.
	— По-добре шанс едно на милион, отколкото това, което ни очаква тук — заяви той. Останалите пленници отнесоха саркофага до прозрачната стена и го притиснаха към нея, докато краят му не се показа от другата страна, като излизащо от родовия канал бебе. След това Анджея вече можеше да разчита само на себе си.
	Щом се озова от другата страна, тя срещна затруднение с приборите за управление — вероятно под въздействие на могъщи и невидими отвътре ветрове и течения и невероятната сила на гравитацията. Все пак успя да завърти саркофага и да поеме по курса. Трябваше да преодолее няколко десетки метра, за да стигне до дълбочинния звънец на Роб.
	— Ще успее! — разкрещяха се пленниците.
	Като се придвижваше с кратки подскоци, саркофагът скоро стигна до сондата на Роб. С помощта на един от манипулаторите Анджея се зае да отваря люка. За щастие той бе с максимално опростен механизъм, с цел да бъдат избегнати нежелателни инциденти.
	Люкът се отвори и отвътре не излязоха газове. Вероятно хидрогите бяха разхерметизирали сондата, за да могат да изучават апаратурата вътре. Роб можеше само да се моли саркофагът на Анджея да издържи на огромните натоварвания.
	Най-сетне тя успя да намърда трудноподвижния сандък в звънеца.
	— Ще успее! — викаха радостно пленниците.
	Роб знаеше, че все още я очаква цял списък от сложни задачи, преди да се измъкне. Въпреки това и той бе учуден, че бе стигнала толкова далече.
	Първо, трябваше да разхерметизира и херметизира звънеца, ако в резервоарите все още имаше въздух. Люкът на сондата се затвори, но известно време не се случваше нищо. Изведнъж блеснаха външните маневрени светлини.
	Капаците на соплата се разтвориха и отвътре излязоха струи реактивен газ. Последваха ги ярки пламъци.
	— Системите все още функционират — каза Роб. — В момента тя изпомпва навън чуждата атмосфера. Веднага щом приключи, звънецът ще започне да се издига като въздушен мехур. Наистина има шансове!
	— Не особено големи — рече един от затворниците с глас, в който не се долавяше надежда.
	Два кликиски робота се бяха появили неочаквано над параболичния мост. Размахваха развълнувано ръце, сякаш се опитваха да вдигнат тревога.
	На пода се образуваха малки локви, протегнаха пипала и бързо започнаха да се събират и уголемяват. И щом достигнаха платформата, се превърнаха в хидроги, които се отправиха към сондата.
	Роб стисна мъчително зъби.
	— Хайде, побързай!
	Хидрогите заобиколиха звънеца и от телата им се появиха дълги пипала, които го обгърнаха. Междувременно роботите протегнаха механичните си ръце и започнаха да бърникат контролното табло на люка.
	От дюзите на сондата отново бликнаха пламъци. Анджея се опитваше да включи главните двигатели и да се измъкне. Пленниците й крещяха да побърза.
	Кликиските роботи напипаха механизма за отключване на люка, откъснаха таблото, веднага след това изтръгнаха и самия люк и нахлуха през отвора.
	Хидрогската атмосфера блъскаше по изтърбушената сонда като разярен бик. Хидрогите се надигнаха върху локвите от живак и надзърнаха вътре.
	Пред ужасените погледи на хората роботите изхвърлиха навън едната половина на екзоскелета, после и втората. Тялото на Анджея се беше превърнало в безформено желе.
	Роб трепереше. Всички гледаха ужасено.
	През следващия половин час кликиските роботи разглобиха звънеца на Роб винт по винт и накрая от него остана само купчина метални отпадъци.


>	103.
>	Ден Перони

	По обратния път за Плумас, натоварен с различни илдирийски стоки, Ден се отби до останките на Ураганово депо. Двамата с Кейлъб Тамблин искаха да видят с очите си разрушенията, предизвикани от Голямата гъска.
	Завариха два скитнически кораба — носеха се сред отломъците и търсеха оцелели или материали, подходящи за преработка. Пилотите на двата кораба — единият от клана Хосаки, а вторият от Сандовал — посрещнаха „Настойчиво постоянство“ с точни инструкции за това как да си проправи път през лабиринта опасни останки.
	— Проклети да са зевесетата! — мърмореше Кейлъб, загледан в черната диря върху един от планетоидите. — Не са оставили почти нищо.
	Тъй като разпръснатите кланове все още оценяваха ситуацията, размяната на информация бе от жизненоважно значение. Ден и Кейлъб съобщиха за благополучната търговия на Ирека и за договора с илдирийската империя. От своя страна, пилотите им предадоха съобщението на Джес Тамблин, че газовият гигант Голген е прочистен и готов за експлоатация от небесните мини. Междувременно земните информационни канали непрестанно съобщаваха за победите на Земния въоръжен флот и представяха скитниците като страхливци и подлеци.
	Ден се наведе над пулта за управление.
	— Как е възможно някой да вярва на подобни лъжи? След толкова много години на търговия с нас хората от Земята би трябвало да знаят, че това не отговаря на истината.
	Пилотът от клана Сандовал не беше особено изненадан.
	— По време на война хората вярват на онова, което им поднася пропагандната машина.
	— Така си е — изръмжа Кейлъб. — Следващия път ще започнат да тръбят, че клановете отвличат бебета, за да ги подлагат на кървави ритуали.
	Ден въздъхна.
	— Знаеш ли, при други обстоятелства това би ми прозвучало нелепо. — Той погледна към реещите се отвън останки. — Някакви сведения за пленниците, които са откарали оттук? Или за тези от Рандеву и другите места?
	— Нито следа от тях — отвърна пилотът от Хосаки. — Не бих се изненадал, ако са ги затворили в концентрационни лагери.
	— Мръсници! — извика Кейлъб.
	Ден стисна зъби. Предната година при една доставка на лунната база неговият кораб също бе задържан по несъществени причини. Оставиха го да се пържи на бавен огън, без да знае какво ще решат бюрократите. По-късно научи, че междувременно му бяха подхвърлили улики за несъществуващ план на скитниците да убият крал Питър. Но самият крал Питър бе разкрил плана и го бе отпратил тихомълком. Малко скитници се доверяваха на Ханзата, но Ден бе от онези, които биха могли да кажат добра дума за младия крал.
	— Да си тръгваме — предложи Кейлъб. — Нямам търпение да се върна на Плумас и да се захвана за работа. Ще останеш ли няколко дни с братята ми?
	Ден повдигна рамене.
	— И без това повечето от обичайните ми доставки са прекратени. Имам предостатъчно свободно време. Нито един уважаващ себе си скитник не би отказал подобна покана. — От досегашния си опит знаеше, че братята на Кейлъб най-вероятно ще го забъркат в някоя каша. Но след жестокостите, извършени от земните военни, може би имаше нужда точно от нещо такова.


	— Ех, друго си е вкъщи — възкликна Кейлъб, докато се носеха над кладенците и помпените станции. Отвън ледената луна не изглеждаше нищо особено.
	— Щом казваш. — Ден спусна „Постоянство“ към станцията за зареждане с гориво. — Това му харесвам на моя кораб — винаги съм си вкъщи по време на полет. Макар че, откакто се намесиха зевесетата, не мога да летя навсякъде, където си искам.
	— Не мога да понасям някой да ми забранява да летя натам, накъдето си искам. Но нищо, нека първо си побъбрим с братята ми. Сигурен съм, че настроението ти ще се оправи. Освен това винаги са добре заредени с пиячка, разредена с най-чистата натурална вода на света.
	— Мислиш ли, че това ще ми помогне да виждам по-ясно Пътеводната звезда?
	Кейлъб се засмя.
	— Гарантирам ти — ще виждаш дори двойни звезди.


	Облечен с дебели термоизолиращи дрехи, Ден седеше под твърдото замръзнало небе. Подземният океан се вълнуваше лениво, гъст и черен като нефт, под светлината на изкуствените слънца.
	Братята Тамблин им разказаха удивителната история за завръщането на Джес и за това как преминал право през ледените слоеве и измъкнал тялото на майка си. Ден настръхна, когато чу, че Джес отлетял да спасява Ческа, изпаднала в беда на Йон 12, но братята не знаеха много подробности.
	— Той не ни обясни почти нищо. Просто замина спешно. Каза, че отивал да я измъкне.
	Това бяха първите новини за дъщеря му след разрушаването на Рандеву и той изпитваше безпокойство, че тя може да е в опасност. Със своите необясними сили Джес бе може би единственият, който би могъл дай помогне. Ден знаеше, че младият мъж я обича…
	Погледна чашата в ръката си. Братята Тамблин дестилираха собствен алкохол, като го разреждаха с тукашна вода и добавяха различни съставки, за да се получи уиски или джин. Ден не намираше крайния резултат за особено добър, но нали беше гост. Докато се намираше тук, в безопасност и сред приятели, нямаше нищо лошо да се поотпусне в компанията на Кейлъб, Ендрю, Уин и Торин. В края на краищата трябваше да решават различни важни въпроси.
	Ден и Кейлъб описаха онова, което бе останало след разрушаването на Ураганово депо. Всички се питаха каква ли е съдбата на пленниците.
	— Голямата гъска наистина ли вярва, че ще превием гърбове и ще се предадем? — попита Торин, докато пълнеше чашата на Ден. После се изплю върху леда и храчката му замръзна мигновено.
	— Не мисля, че председателят осъзнава с какво се захваща — рече Кейлъб, размърда устни също да се изплюе, но в последния миг се отказа. — Не биваше да предизвиква скитниците!
	— Клановете ще оцелеят — продължи Ендрю. — Вие вече направихте първите стъпки с Ирека. Ще има много други далечни колонии, които с радост ще търгуват с нас.
	— Голямата гъска ще подгони и тях — възрази Ден. — Обикновените хорица винаги страдат. Зевесетата ще се нахвърлят върху всеки, когото спипат да търгува с нас.
	— Положението стана нетърпимо.
	Уин се изплю на същото място, където бе плюл близнакът му.
	— Ранд Соренгаард в края на краищата се оказа прав. Трябваше да го последваме, вместо да се опитваме по цивилизовани начини.
	— Цивилизовани? Шегуваш се. Зевесетата са по-лоши и от него. А го наричаха пират. Ха!
	— Генерал Ланиан постъпи доста смело, когато екзекутира Ранд в името на _мира из цялата Ханза_ — а след това прибягна до същата тактика — подметна унило Ден.
	— Аз пък казвам, че Ранд Соренгаард беше революционер. — Торин се поклати на мястото си. — Той беше пророк, а не пират. Виждаше неща, които повечето от нас отказваха да приемат.
	— Човек, изпреварил времето си! Трябва да го запомним като борец за свобода, независим водач, бунтуващ се срещу потисничеството на Голямата гъска.
	Въпреки че температурата си оставаше сковаваща, Ден почувства приятна топлина и се отпусна. Понечи да довърши чашата, но по някакъв начин тя отново бе пълна догоре.
	— След случилото се на Рандеву моята Ческа посъветва скитниците да се разпръснат и да се скрият. Но може би трябва да направим още една стъпка в тази посока, да последваме примера на Соренгаард и да се обявим за свободни бойци.
	Близнаците го погледнаха. Кейлъб и Ендрю, изглежда, не бяха схванали какво иска да каже и Ден продължи малко завалено:
	— Имаме кораби. Знаем как да се крием и сме достатъчно бързи. Освен това видяхме какво направиха зевесетата на Ураганово депо и с кораба на Камаров…
	Кейлъб вдигна чаша.
	— Да пием за Камаров. — Всички пиха.
	На Ден му бяха необходими няколко секунди, преди да си спомни за какво бе говорил и да продължи.
	— Какво ще кажете, ако сега ние вдигнем шумотевица? Да ударим, където не ни чакат и да си върнем на Голямата гъска за всичко, което ни причини.
	Братя Тамблин се засмяха.
	— Ще е страхотно!
	— И аз така смятам. Пък и вече сме извън закона. Ще станем пирати. Звучи някак порядъчно.
	Ден се ухили.
	— Да решим тогава откъде ще започнем. — Погледна надолу и установи, че чашата му е празна, но пък братята Тамблин бяха готови да я напълнят отново.
	В плановете им нямаше голяма доза разум, но онова, което не достигаше в логика, бяха готови да наваксат с ентусиазъм.


>	104.
>	Рлинда Кет

	Още много часове „Ненаситно любопитство“ се носеше из пространството на крачка пред корабите на зевесетата. Рлинда следваше криволичещ маршрут, та преследвачите да не могат да я проследят. Като се имаха предвид текущите проблеми на Ханзата, тя се съмняваше, че военните ще отделят големи сили, за да се занимават с един дребен кораб.
	Но от друга страна, не биваше да забравя генерал Ланиан.
	— Рлинда, животът с теб никога не е скучен — подметна БиБоб. — Надявам се, че не правиш всичко това в опит да ме впечатлиш.
	— Не, БиБоб, просто си връщам за разни стари неща — пошегува се тя.
	— Е, каквото и да е, благодаря, че се грижиш да се забавлявам.
	Най-сетне наближиха една далечна затънтена система, която на старите илдирийски звездни кари бе кръстена Плумас. Надяваха се тук да са в безопасност.
	— Време е да дадем почивка на двигателя и да извършим някои дребни поправки. Освен това ми се ще да проверим какво точно сме изтърсили от хангара. Имах три кашона отлично новопортугалско вино и десет килограма от най-вкусния шоколад на света. Проклятие! Всичко това взето заедно може би струва повече от кораба.
	— Не и за мен, Рлинда. Моят кораб…
	— И Дейвлин — добави тя и почувства, че нещо я стисва за гърлото.
	Все още не можеше да повярва, че е жертвал живота си заради тях. Кой знае защо, й се искаше да вярва, че Дейвлин отново е планирал всяка своя стъпка.
	— Знаеш ли, струва ми се, че Дейвлин е успял да се измъкне.
	БиБоб я погледна учудено.
	— Видяхме моят кораб да избухва в пламъци.
	— Пиротехнически номера, той ги умее. Дейвлин не би се предал толкова лесно. — Тя сви рамене. — Но това са само предположения. — Надигна се от пилотското кресло. — Стига сме говорили за потискащи неща. Ще ида да надзърна в трюма.
	Започнаха да проверяват повредите и да презареждат акумулаторите. Часовете се нижеха бавно и напрегнато. Но от друга страна, това бе всичко, за което бе мечтала — да е насаме с БиБоб. Само дето не бе очаквала, че ще трябва да преживеят толкова трудности, за да се уреди. Тъкмо се целунаха за втори път и се готвеха да продължат в същата насока, когато алармата на кораба се задейства.
	— Сега пък какво има? — попита тя и двамата изтичаха в пилотската кабина. Още докато сядаше на креслото, Рлинда забеляза, че към тях се носят няколко ремори: крайцерът ги бе проследил до тази система.
	— Тези са по-настойчиви и от проклетите хи дроги.
	— Как, по дяволите, са ни открили насред тази пустош? — попита БиБоб, докато заемаше мястото си. — Рлинда, колко време остана „Любопитство“ в лунната база?
	— Няколко дена. Защо?
	Той включи двигателя и надзърна в картата. Системата Плумас се състоеше само от няколко планети. Нямаше много места, където да се скрият.
	БиБоб въведе програмата за пълен анализ на всички работни системи и я настрои на необходимата честота.
	— Имам засечен сигнал! Зевесетата са ти сложили радиофар на кораба.
	— На моя кораб? — Рлинда изруга с целия плам, на който бе способна. Тя също разглеждаше картата. — Ще се насочим към газовия гигант и луните. Те са най-близко до нас, а и корабът не е в състояние да се надбягва с реморите.
	Докато летяха през черната пустош, следвани от сребристите ремори, БиБоб обиколи всички хангари с един преносим детектор и най-сетне откри предавателя, прикрепен в една от вентилационните шахти. Свали го, като проклинаше ядно, постави го в шахтата за изхвърляне на боклуци и го изстреля в космоса.
	Но вече беше твърде късно. Реморите буквално поглъщаха делящото ги разстояние.
	— БиБоб, на какво си готов, за да се измъкнем? — попита Рлинда.
	Той изхъмка.
	— Ами, като се има предвид онзи скалъпен процес и всичко останало, изглежда, екзекуцията не ми мърда. Така че… на всичко.
	— Това исках да зная. — Рлинда въздъхна. — Да се надяваме, че „Любопитство“ ще издържи.
	Подхрани двигателите с изобилно количество екти и корабът се стрелна напред с такава сила, че гърбовете им потънаха в облегалките. „Любопитство“ се изстреля като снаряд право към газовия гигант.
	— Рлинда, не съм говорил за самоубийство — подметна той.
	— Нямам подобно намерение. Но след като вече се отървахме от радиофара, можем да си поиграем с тях на криеница. Ще трябва обаче да сме пределно внимателни. Пилотите зад нас не са глупаци. — Тя помисли за миг, после излезе на обща връзка. — Господа, след като узнах как се отнася вашата армия с пленниците, нямам никакво намерение да ви се оставям в ръчичките. Предпочитам да загина тук.
	„Настойчиво любопитство“ продължаваше да се носи към сгъстяващите се облаци. Рлинда рязко промени курса. Корабът прекоси външния слой на облаците и пое по курс, паралелен на екватора. Реморите не преставаха да ги следват, но забавиха скоростта. Рлинда изруга тихо — „Любопитство“ бе започнал да се тресе. Външната обшивка се загряваше бързо, но тя не забави скоростта.
	— Това ли е планът ти? — попита БиБоб с глас, в който се долавяше нарастваща тревога.
	— Преминахме право през облака, като куршум през корема на дебеланко. — Тя не откъсваше поглед от мониторите. — Надявам се да си помислят, че сме изгорели в него. Да не говорим, че сигурно се опасяват да не се натъкнат на дроги.
	БиБоб се ококори.
	— Не бях се сетил за тях.
	— Е, в случая са дори полезни. От наша гледна точка.
	— Щом това е единствената помощ, на която можем да разчитаме, песента ни е изпята.
	Корабът се тресеше толкова силно, че зъбите на Рлинда тракаха. Искри хвърчаха от някои второстепенни системи. Тя не се съмняваше, че реморите ще извършат щателно сканиране на газовия облак. Боеше се само да не засекат следи от реактивните струи на двигателя. Всъщност дори да го направеха, докато се ориентираха и се появяха на мястото, тя вече щеше да е напуснала системата.
	Избухна един от стабилизиращите двигатели и „Любопитство“ започна да подскача, но пръстите на Рлинда пробягаха по клавиатурата и тя скоро възстанови контрол. „Любопитство“ продължаваше да се носи стремглаво напред, подобно на запокитен през космоса айсберг. Корпусът поскърцваше отчаяно, сякаш крепежните елементи едва успяваха да го запазят цял.
	Прекосиха атмосферата и корабът изскочи от другата страна като тапа от шампанско.
	Сега вече Рлинда изключи всички системи и остави повредения „Любопитство“ да лети по инерция. Почти всички индикатори сияеха в червено, част от системите се бяха изключили напълно.
	— Важното е, че оцеляхме — въздъхна БиБоб. — Другото няма значение.
	Дори ако някой от пилотите се бе сетил за плана им, те отново разполагаха с огромна преднина. Рлинда отново се зае да сканира системата, като обърна особено внимание на един голям скован от ледове скален къс.
	Внезапно от нищото пред тях се появиха два кораба. Формата и конструкцията им й бяха непознати. Единият изстреля предупредителен залп пред носа им, вторият пусна откос по двигателите и нанесе сериозни щети.
	— Ей, внимавайте! — провикна се Рлинда в уредбата. — И без това днес си имахме доста ядове.
	— Пригответе се да приемете гости — обадиха се от първия кораб. — Време е за разплата и вие си имате работа с най-свирепите скитници-пирати в Спиралния ръкав.
	Рлинда се ухили, припомнила си за Ранд Соренгаард.
	— Това вече съм го преживявала.
	Пилотите на двата кораба излъчиха изображенията си: мъж на средна възраст с екстравагантен костюм на скитник и друг, издокаран по-добре, който заяви:
	— Сега сте наши пленници.


>	105.
>	Губернаторът на Добро Удру’х

	Докато бунтовническият боен лайнер приближаваше Добро, с цел да подчини колонията на волята на Руса’х, вентилационните системи разпръскваха из него шайинг. В цилиндрите имаше достатъчно количество, за да въздейства на цяла планета, а какво оставаше за екипажа на един кораб.
	Удру’х и адар Зан’нх продължаваха да се спотайват. Неколцина офицери забелязаха, че нещо не е наред, но докато вдигнат тревога, шайингът бе подействал на всички. Скоро целият екипаж беше объркан, интоксикиран, изпълнен с безразличие — и най-важното, напълно отрязан от мрежата на безумния губернатор.
	— Дори и да са изгубени, поне умовете им са свободни — заяви Зан’нх с приглушен глас заради маската. — Жалко, че Тор’х не е на кораба. Щеше ми се да го затворя в моята килия и да го оставя да се измъчва там.
	Помещенията на кораба се изпълниха с мъгла. Освободени от мрежата на Руса’х, обърканите войници и офицери вече не бяха свързани с тизма. Настъпил бе моментът Удру’х и Зан’нх да си възвърнат контрола и да подчинят екипажа на волята си. Задачата щеше да е доста деликатна.
	Адар Зан’нх смъкна наметалото на единия от пазачите и отдолу се показа мундирът му. Беше измачкан, но въпреки това той се изправи гордо.
	— Доста време чаках този момент. Искам да се кача в командното ядро.
	— Както заповядате, адаре. — Удру’х му се усмихна.
	Отправиха се към мостика. Макар че не искаха да се бият, и двамата носеха оръжия, в случай че някой се опита да окаже съпротива. Но войниците, които срещаха, сякаш не знаеха нито къде се намират, нито какво става.
	— Питам се дали Руса’х е разбрал, че вече не може да ги командва? — изсумтя Удру’х.
	— Надявам се да е осъзнал нещо много по-сериозно. Като например, че бунтът е обречен на провал.
	Най-сетне стигнаха на мостика.
	— Нямаме много време — рече Удру’х. — Според полетното разписание скоро ще приближим Добро.
	— В такъв случай да почваме работа. — Зан’нх излезе на мостика като победоносен генерал. Силният му глас стресна обърканите офицери: — Вашият адар отново поема командването! От този миг ще следвате моите заповеди.
	Очите му блестяха, той ги местеше от един илдириец на друг, очакваше всички да му се подчинят. Въпреки че членовете на екипажа все още не разбираха какво става, шайингът ги правеше податливи на влияние. Пък и вече бяха откъснати от покварената тизм-мрежа на Руса’х. Някои само клатеха глави, други изглеждаха на ръба на паниката.
	— Ще слушате какво ви казвам _аз_ — продължи адар Зан’нх с глас, в който се долавяха отчетливите нотки на умелия командир.
	Губернаторът Удру’х се изправи до него, за да придаде допълнителна тежест на думите му. Измина близо цяла минута и тогава един от офицерите стисна юмрук и го опря в гърдите си в знак на подчинение. Скоро и останалите последваха примера му. Капитанът на бойния лайнер разтърси глава, сякаш се пробуждаше от сън, погледна отличителните знаци на адара и като че ли го позна едва сега.
	— Адаре! — И отдаде чест.
	Удру’х най-сетне си позволи да се усмихне облекчено.
	— Добра работа, адар Зан’нх. — И изведнъж видя, че планетата се е появила на екраните. Едва сега смъкна бариерите на ума си и потърси мрежата, обхващаща и неговата колония. — Не е зле да погледнеш към екрана. Изглежда, операторите още не са дошли на себе си.
	Зан’нх нагласи сензорите за далечно наблюдение и се ококори, щом забеляза няколко проблясващи сигнала, сетне още и още. Огромен брой бързо приближаващи се кораби.
	Губернаторът на Добро продължаваше да се усмихва. Така значи! Въпреки неприязънта си към Удру’х Джора’х действително бе рискувал и бе последвал плана на брат си!
	— Това да не е останалата част от манипулата? Значи ли, че Тор’х… — Зан’нх изгледа обърканите лица на офицерите. — Не мисля, че все още сме готови да участваме с този лайнер в бойни действия.
	— Няма да се наложи.
	Съвсем скоро стана ясно, че срещу тях е изправена повече от една манипула. Огромна сила от различни по размер бойни кораби блокираше пътя на самотния лайнер. Триста четиридесет и три кораба — цяла кохорта на Слънчевия флот.
	Губернаторът на Добро вече нямаше никакво желание да скрива присъствието си. Почувствал контакт, той с радост установи, че магът-император се намира съвсем близо. Стотици оръдия бяха готови да открият стрелба по тях.
	Той се обърна към Зан’нх.
	— След като е разбрал, че Руса’х се готви да заплаши Добро, магът-император е изпратил огромна сила, която да го причака тук. Сигурно се готвят да ни изпепелят насред космоса.
	Адарът беше изненадан.
	— Но ние двамата сме на борда!
	На устните на губернатора затрептя лека усмивка.
	— Баща ти, изглежда, най-сетне е схванал необходимостта от прилагането на крайни мерки.


>	106.
>	Магът-император Джора’х

	Съкрушителната сила от бойни кораби на Слънчевия флот приближаваше самотния лайнер, но Джора’х не беше в състояние да почувства неговия екипаж в мрежата си. Опасяваше се от най-лошото и бе готов да прибегне до онова, което се окажеше необходимо. Независимо от цената магът-император смяташе да спре бунта тук.
	Вече близо цял ден кохортата бойни лайнери дебнеше в засада близо до Добро. Според ултиматума, който бяха дали на Удру’х, бунтовниците смятаха да изпратят сили срещу колонията. Императорът бе готов да ги посрещне.
	Междувременно бе наредил най-бързият куриерски кораб, с който разполагаха, да е в постоянна готовност, в случай че пристигне вест от Осира’х, че е довела хидроги на Илдира. Ако това се случеше, той щеше да полети обратно и да остави на други да командват кохортата.
	Прекалено много неща се случваха едновременно.
	Как щеше да отговори губернаторът на Добро на предложението на Руса’х? Джора’х съжаляваше, че няма начин да знае отговора със сигурност. Въпреки уверенията на Удру’х Джора’х не му вярваше напълно. Не беше изключено дори губернаторът на Добро да играе двойна игра, да се опитва да настрои силите една срещу друга. Кой щеше да се появи тук за завладяването на колонията? Руса’х или Тор’х?
	Беше напуснал Призматичния палат с огромна неохота, особено след като Осира’х се опитваше да установи контакт с хидрогите. Толкова много проблеми очакваха своето решение в Спиралния ръкав. Но първо трябваше да приключи с този отвратителен бунт и да си възстанови контрола над цялата империя.
	Най-сетне командирът на кохортата тал О’нх предаде съобщение от корабите-съгледвачи:
	— Приближава кораб, господарю. Боен лайнер — само един.
	Един боен лайнер. Дано това да намалеше излишните жертви.
	— Действайте според плана — нареди Джора’х. О’нх имаше предварителни инструкции и магът-император му бе дал свободата да ги следва. Знаеше, че е напълно възможно Удру’х наистина да се е опитал да осъществи своя почти налудничав план, но дори губернаторът да се окажеше верен на думата си, Джора’х не хранеше големи надежди, че ще успее. По-вероятното бе Джора’х да унищожи завладяния боен лайнер и после сам да се появи край Хирилка.
	По някакъв начин адар Зан’нх бе изгубил контрол над манипулата си и Руса’х бе използвал бойните лайнери, за да разпространи зловредното си влияние. Но Джора’х бе по-силен от губернатора на Хирилка. Много по-силен.
	— Всички кулове и септари да потвърдят заповедите — нареди тал О’нх. — Пригответе се да откриете огън по приближаващия се боен лайнер.
	Чу се тихото бръмчене на активирани смъртоносни бойни системи, готови да анихилират бунтовническия боен лайнер. Джора’х се подготви за предстоящото. Въпреки че екипажът на лайнера не бе част от неговата тизм-мрежа, той се боеше, че смъртта на всеки от членовете му ще е мъчителен удар за него.
	Ако дадеше заповед да бъдат избити — макар че бяха бунтовници — нацията щеше да съхрани ужасяващия спомен за това. Най-вероятно щеше да бъде прокълнат в Сагата. Можеше само да се надява, че има и друг начин.
	Долавяше пустота в мрежата откъм бойния лайнер, сякаш към тях се приближаваше призрачен кораб, но знаеше, че не е така. И тогава неочаквано улови два слаби сигнала — като потрепващи на вятъра пламъчета на свещи. Губернаторът на Добро и адар Зан’нх бяха на борда. Но дали бяха успели?
	И тогава от уредбата прозвучаха думите, които се надяваше да чуе:
	— Господарю, говори Удру’х. С адара си възвърнахме контрола над този кораб. В момента екипажът е под въздействието на шайинг. Мисля, че са готови да се върнат при вас.
	Джора’х се усмихна облекчено.
	— Благодаря, губернаторе. Ще ги върна при мен.
	Изправен насред командното ядро на флагмана на кохортата, той отметна косите си назад и затвори очи. Като маг-император, Джора’х държеше под контрол всички душевни връзки и пътища към Източника на светлина. Събра мислите си в мощен сноп и ги изпрати чрез мрежата, обгръщаше и придръпваше обратно изгубените души на членовете на екипажа. Един по един те склониха глава пред него.
	Адарът, който стоеше в командното ядро на бунтовническият кораб, доскоро смяташе, че всичко е изгубено. Но сега, докато магът-император печелеше отново умовете и сърцата на войниците и офицерите, той се изпълни с нарастваща увереност, че бунтът ще бъде потушен.
	Джора’х отвори очи, озърна се със замътен поглед и пое дълбоко дъх. Миг след това на екрана се появи Зан’нх.
	— Господарю, всички сме ти дълбоко задължени. Ужасно бе толкова дълго да прекарам извън тизм-мрежата. Имах усещането, че пропадам в бездна, преди ти да ме уловиш и да ме измъкнеш от нея.
	Войниците зад гърба на сина му изглеждаха замаяни, но мислите им бързо поемаха в правилната посока. От своя кораб Джора’х ги възприемаше като нишки, които се вплитаха в общата мрежа, разширяваха я в посока, накъдето доскоро бе царял непрогледен мрак. Той ги улови, подсили връзката си с тях и им придаде правилната посока. Но не искаше нито един от тези хора да забравя какво е изгубил, нито какво е спечелил накрая. За дълго време.
	Губернаторът на Добро се беше изправил до Зан’нх и на устните му трептеше загадъчна усмивка.
	— Благодаря ти, господарю. Вече прогонихме всичкия шайинг-газ от вентилационните системи. Съвсем скоро редът ще бъде възстановен напълно.
	— Както и трябва да бъде — каза Джора’х. Всички те бяха вкусили от отровата на губернатора Руса’х. — Адар Зан’нх, сега този екипаж отново е под твое командване. Време е да поправим стореното от размирния ми брат.
	Зан’нх опря юмрук в гърдите си, после сведе очи, преди да отвърне:
	— Господарю, Тор’х взе останалата част от моите бойни кораби, за да завладее други светове, докато Руса’х се намира на Хирилка, откъдето в своя какавиден трон се опитва да разшири мрежата си. — Вдигна глава и очите му засияха. — Но трябва да подчертая, че без охрана Хирилка може лесно да бъде завладяна.
	Джора’х кимна.
	— Адар Зан’нх, оставям тази кохорта на теб. Заминаваме незабавно за Хирилка. Искам да приключим с тази история.


>	107.
>	ДД

	Повреденият черен кораб се носеше безконтролно по спирална траектория, която щеше да го изведе далече от планетоида. Експлозията на реактора бе повредила всички двигатели и навигационни системи.
	ДД вече смяташе, че ще продължат да се носят по инерция до безкрайност без надежда да бъдат спасени. Но дори без Сирикс кликиските роботи щяха да продължат с осъществяването на пъкления си план. Човешката раса щеше да се изправи пред неочакван враг, който възнамеряваше да причини повече смърт и страдание, отколкото дори зловещите хидроги.
	Корабът продължаваше да се върти неконтролируемо. ДД се помъчи да възстанови равновесие и да се огледа. Зашеметеният допреди миг Сирикс отново бе преминал към действие — проверяваше състоянието на различните системи. Засега обаче отказваше да комуникира с ДД.
	Едва след като приключи, извърна оптическите си сензори към компито.
	— ДД, искам да ме придружиш извън кораба. Двамата заедно ще извършим необходимите поправки на корпуса.
	— Възможно ли е това? Разполагаме ли с резервни части?
	— Ще си направим, каквото ни липсва.
	ДЦ не можеше да си представи как ще се справят без наличието на необходимите инструменти и върху кораб, който се върти бясно в пространството. Но Сирикс му бе заповядал и не му оставаше друго, освен да последва черния робот към люка.
	От един затворен контейнер Сирикс извади набор различни инструменти, метални парчета за затваряне на пробойни и бързосъхнещи изолиращи материали.
	— Това би трябвало да е достатъчно за твоята част от работата. Програмата ти не позволява да извършваш по-сложни функции.
	Сирикс грубо изтръгна люка от повредените панти и двамата излязоха в открития космос. ДД пълзеше внимателно по външната обшивка. Тялото му бе в състояние да издържа на различни крайности — от смазващо налягане в хидрогските газови планети до вкочаняващ абсолютен студ. Околната среда никога не му бе създавала проблеми.
	Като се движеше внимателно върху тънките си крака, Сирикс се отдалечи по извития корпус. Нареди на ДД да се заеме с пробойните, а самият той се зае с по-сериозните повреди на двигателя.
	Докато работеха, Сирикс не спираше да му предава.
	— Вече сам видя разрушителните способности на хората. Те са виновни за тези повреди. Би трябвало най-сетне да разбереш защо искаме да ги унищожим. Те всички са наши врагове.
	Но ДД не беше съгласен.
	— От това, на което бях свидетел, тъкмо кликиските роботи унищожиха човешката база на онзи планетоид, за да се „сдобият“ с материали. Като се има предвид как постъпиха твоите събратя, може да се каже, че хората са действали при самозащита.
	— Човеците въобще не е трябвало да идват на планетоида. Забъркали са се с нещо, което не е тяхна работа.
	— Но откъде са можели да знаят? Не са получавали никакви предупреждения от вас.
	— Спориш за несъществени неща.
	Черният робот използва една от механичните си ръце, за да повдигне капака на повредения двигател, а ДД се зае със следващата пробойна. Винаги нащрек, компито забеляза, че плочата, на която бе стъпил кликиският робот, е почти откачена и че позицията му не е особено стабилна.
	В главата му започна да се оформя план. Той прецени последствията, отхвърли грижата за собствената си безопасност и премина към действие.
	Вече беше проверил силата и възможностите на инструмента за рязане и имаше представа колко време ще му отнеме да пререже опорите на плочата. Докато Сирикс се въртеше около двигателя, ДД разтопи и последните връзки и освободи плочата от мястото, където бе прикачена за кораба. След това се опря в корпуса и я тласна с цялата си сила, като изпрати не само нея, но и двигателя и Сирикс надалече в космоса. Съвсем скоро между тях се образува значително разстояние — и продължаваше да расте.
	Кликиският робот мълчеше. Мъничкият му остров се отдалечаваше, въртеше се и се смаляваше.
	ДД не знаеше какво ще прави по-нататък. Макар да се бе освободил от кликиския робот, той самият беше в беда. Предполагаше, че Сирикс ще се опита да се свърже с останалите роботи на планетоида.
	Черният робот продължаваше да мълчи. Дори от това разстояние ДД виждаше светлината на червените му сензори.
	Изведнъж блесна ярка светлина, отразено метално сияние. Сирикс бе изстрелял завързана с метално въже магнитна котва и тя се носеше право към кораба.
	И щом го стигна и се прикачи за него, Сирикс скочи от дрейфуващия двигател и бързо започна да се приближава към кораба.
	ДД изтича при котвата. Даваше си сметка, че кликиският робот ще го унищожи веднага. С максималната бързина, която позволяваха обстоятелствата, включи резачката и се опита да прекъсне въжето. Успя да пререже само няколко нишки, оказа се, че материалът е много по-здрав, отколкото предполагаше. Малкото компи обаче не се предаваше и най-сетне прекъсна въжето.
	Междувременно обаче Сирикс бе набрал инерция и тялото му се блъсна в корпуса. Насекомоподобната машина се изправи, извиси се над компито. Силуетът й се очерта на фона на звездите. ДД повдигна глава и се взря в оптическите сензори на робота.
	Известно време Сирикс нито предприемаше нещо, нито търсеше контакт с него. Накрая произнесе:
	— Най-сетне започна да осъзнаваш потенциала на свободните действия. Трябва обаче за в бъдеще да те науча как да вземаш най-правилните решения.
	С последно движение въжето се прибра заедно с котвата в един отвор на тялото му. Сирикс разпери шестте си ръце.
	— А сега ми помогни да приключим с поправките.


>	108.
>	Джес Тамблин

	Джес дори не си направи труда да прибягва до стандартните човешки координати или илдирийски звездни карти, за да открие Йон 12… или Ческа. Благодарение на постоянната си телепатична връзка с венталите просто се насочи към кораба на Нико Чан Тайлар. Почти веднага усети, че той е в голяма опасност. Че е ранен тежко… и дори може би умира.
	Водно-перленият кораб скоро пристигна на далечния планетоид. Картината, която завари Джес, накара сърцето му да се свие тревожно.
	Замръзналата кора на малката планета бе покрита с паяжина от пукнатини, сякаш целият планетоид бе готов да се разпадне. От един кратер бликаше метанова пара и вече бе образувала малка замръзнала планина. Изглеждаше, сякаш в планетоида се е ударил астероид, дори комета. Джес си спомни за своята странна, заселена с вентали комета, но усещаше, че се намира далече оттук. Другаде трябваше да търси причината за разрушението.
	— Ох, Ческа… — прошепна той, сигурен, че никой не би могъл да оцелее при подобна катастрофа. Чувствата напираха в душата му като неудържим гейзер. Толкова много мечти, несбъднати желания…
	Отново разпъна телепатичните си връзки към венталите — и се изненада, когато те се свързаха със своите събратя на „Водолей“, кораба на Нико. В началото си помисли, че течните същества са оцелели по някакъв начин във враждебната среда, може би свързвайки се с ледовете на Йон 12, както бяха постъпили и със скитащата комета… но после в мисления му взор изплуваха съвсем ясни картини. Корабът на Нико беше разбит, но венталите не бяха пострадали. И не само това — Нико и Ческа също бяха живи!
	Джес избягна огромния метанов облак и описа кръг над повърхността. Една дълга черна диря сочеше, че „Водолей“ се е блъснал и влачил през ледената равнина. Наоколо имаше разхвърляни останки от корпуса, но изглежда, пилотската кабина бе останала цяла.
	Въпреки че Джес бе потресен от мащабите на разрушението, венталите продължаваха да го уверяват, че двамата пътници са живи. С тяхна помощ той чу гласа на Нико, който разговаряше с Ческа:
	— Това е Джес Тамблин. Дошъл е да ни спаси.
	— Знаех, че ще го направи — отвърна отпаднало Ческа. Лежеше на пода като захвърлена кукла. Джес усещаше, че е тежко пострадала, с вътрешни наранявания и кървене, но венталите нямаха понятие от физиологичния й строеж.
	По-важното сега бе, че оцелелите разполагат със съвсем оскъдни запаси въздух и Джес не знаеше как да им помогне. Увисна със сферичния кораб над мястото на катастрофата.
	— Кажете ми какво да направя? — обърна се към венталите. — Мога ли да поправя „Водолей“? Ще бъдат ли в безопасност на борда на моя кораб двамата пострадали?
	„Можеш да вземеш целия кораб. Ще ти покажем как“.
	Ческа бе изгубила съзнание и тялото й изстиваше, от носа й се стичаше кръв. Нико се бе свил на пода до нея и едва си поемаше въздух. Огромният кораб на Джес се извисяваше над тях като снижила се луна. Джес спусна внимателно кораба си над разбития „Водолей“. Гъвкавата мембрана, която образуваше външната повърхност на венталния кораб, се сбръчка и огъна. Сферата обгърна скитническия кораб и го прибра в прозрачния мехур. Джес издигна кораба си. „Водолей“ приличаше на рядка риба в аквариум.
	Джес се гмурна през вътрешната среда на кораба си и се спусна към обгорения почернял корпус на кораба на Нико. Останалите вентали бяха щастливи от съединяването със своите събратя.
	В микрокосмоса на един чужд океан, заобикалящ Джес, миниатюрни същества — от планктони до малки миди, гърчещи се червеи и насекоми от протоплазмено желе — се скупчваха, привлечени от разрушения „Водолей“, сякаш той бе някакъв нов риф, подходящ за техен дом. Но насочвани от мисълта на Джес, се захванаха за работа.
	Мънички пипала се прикачиха към пробитите части на корпуса. Микроорганизмите се заеха да изсмукват от течната среда различни минерали, други разпъваха нишки и ги заплитаха като арматура, от каквато се състоеше венталният кораб. Мембрани закриваха пробойните в корпуса, разделяха кислорода от водата. Малката водна армия се бе захванала да възстановява и прекроява „Водолей“.
	От каютата си вътре в кораба Нико следеше с почуда цялата тази трескава активност. И очевидно вече дишаше много по-леко. Ческа обаче не беше помръднала. Намираше се в кома.
	Потопен в амниотичната вода, Джес втренчи поглед през прозрачния прозорец в Ческа. Скоро венталите щяха да му осигурят достъп до „Водолей“, но засега той продължаваше да плува от другата страна на бариерата.
	Нико също го гледаше, стиснал Ческа в обятията си. Докосна челото й, опипа й пулса и викна:
	— Тя умира!
	Във водата отвън Джес опря длани на прозореца, съсредоточи се и прати нова команда на венталите. Бързайте! Бързайте!


>	109.
>	Тасия Тамблин

	С приближаването на хидрогските бойни кълба напрежението нарастваше и Тасия имаше чувството, че сърцето й ще се пръсне. Всички останали командири вече бяха издали заповедите си.
	Шейсетте разбивача трябваше да атакуват със своите могъщи оръжия противника, преди да се сблъскат с него. Тасия вкопчи ръце в перилата на мостика, готова да се втурне към спасителната сонда веднага щом разбивачите литнат напред.
	Но бойното компи не реагира.
	— Разбивачи, пълен напред! — повтори тя след кратко колебание. — Двигатели на максимална мощност! Хайде, няма да ви е трудно да откриете целите.
	Необходима й беше не повече от секунда, за да установи, че нещо не е наред. Компитата стояха неподвижно.
	— Атака, по дяволите! Огън с всички оръжия и максимално ускорение! Атака срещу хидрогите! — Едва сега забеляза, че нито един от шейсетте разбивача не е поел напред.
	Всички компита оставаха по местата си. Само едно от тях се обърна.
	— Не.
	В първия момент Тасия не можа да осъзнае какво е чула.
	— Какво?
	Никога досега бойно компи не я бе заговаряло по своя воля.
	Постепенно и останалите компита извърнаха оптичните си сензори към нея. Изглежда, имаха свои идеи за това как трябва да се развият нещата… а това беше абсурдно. Да се повредят точно в този момент!
	— Не ме ли чухте? Казах _пълен напред!_ Таранна скорост! Давайте, давайте! Заредете оръдията…
	— Ние конфискуваме тези кораби — прекъсна я най-близкото компи. — Всичките.
	Тасия плъзна поглед по роботите и стомахът й се сви.
	— Шиз, за какво говорите, по дяволите? Незабавно изключване! Това е заповед! Всички бойни компита да се изключат веднага!
	Без да й обръщат внимание, бойните компита се раздвижиха отново, следваха неуловими команди. Чуваше ги да си разменят бръмчащи послания.
	— ЕА, с кого се свързват? Какво става!
	Малкото компи стоеше неподвижно, заслушано в посланията.
	— Предават директно на хидрогите. Това е съвсем неочаквано.
	Бойните компита да разговарят с хидрогите? Какво ставаше, за бога?
	— Шегуваш ли се? Използват моите комуникационни системи? Никога не сме могли да се свързваме с дрогите.
	— Боя се, че е самата истина, господарке Тасия. Ако новите файлове, които ми прехвърли, са верни, просто хидрогите досега не са ви отговаряли. Което не означава, че не могат да комуникират.
	— И какво казват? — Завладя я отчаяната надежда, че бойните компита може би преговарят за прекратяване на огъня или нещо подобно. — ЕА, кажи ми, че новините са добри.
	— Боя се, че не са, господарке Тасия.
	Един от останалите командири — май беше Дарби Вин — се провикна от уредбата:
	— Тези проклети компита се разбунтуваха! Те са… — Думите му бяха прекъснати от писък и пукот.
	ЕА продължи:
	— Използват езика на кликиските роботи. Съобщават, че нашите бойни компита са в процес на поемане командването на всичките шейсет кораба. — ЕА спря, заслушана в разговора. — Изглежда, двама от командирите са оказали съпротива и са били убити.
	Тасия скочи от пилотското кресло. Ако бойните компита контролираха всички системи, нямаше никакъв начин да ги спрат. Проблемът щеше да се окаже много по-голям и всеобхватен дори от нейната мисия тук.
	Осъзнала, че всичко е загубено, тя се втурна към спасителната сонда, единствения й шанс да се измъкне. Две бойни компита незабавно й пресякоха пътя. Още три застанаха зад гърба й.
	Откъм уредбата последва нов писък, този път женски. След това се чуваше само свистене.
	ЕА местеше поглед между Тасия и бойните компита.
	Спасителната сонда изглеждаше безмерно далеч. Тасия отпусна безпомощно рамене, осъзнала, че дори тя няма дай помогне.
	— Шиз, щом тези копелета завладяха мостика ми преди началото на битката, какво ще им попречи да гръмнат сондата насред космоса?
	Отвън огромен брой бойни кълба продължаваха да висят над Кронха 3, но не предприемаха никакви враждебни действия спрямо разбивачите. Хидрогите оставаха на изчаквателна позиция.
	Тасия едва сега осъзна размерите на клопката, в която бяха попаднали. Проклетите хидроги бяха знаели, че ще стане така! Разрушаването на небесната мина и внимателно подготвеният отговор на Земните въоръжени сили бяха част от добре замислен план. С помощта на бойните компита сега хидрогите контролираха всичките шейсет разбивача.
	— Изгубих битката още преди първия изстрел. — Тя стисна зъби. Не бяха ударили нито едно бойно кълбо.
	И защо всички илдирийски кораби си бяха тръгнали?
	— Тук нещо намирисва. Дали пък няма тройна измама?
	А над облаците на Кронха 3 се появиха нови кораби тежки и ъгловати, приличаха на отровни насекоми. Присъединиха се към по-малките съгледвачески кълба и после всички заедно доближиха разбивачите. Докато ъгловатите кораби се готвеха за скачване с разбивача на Тасия, бойните компита се втурнаха да посрещнат новите си господари.
	Безпомощна и изолирана на мостика, Тасия съжали, че не носи поне пистолет, за да пръсне поне една хидрогска глава, колкото да задоволи жаждата си за мъст. Но нямаше смисъл. Съпротивата й би означавала сигурна смърт, както бе станало с останалите човешки командири. Или само отлагаше неизбежното? Пътеводната й звезда, изглежда, отново бе помръкнала.
	Вратите на разбивача се разтвориха. Бойните компита се извърнаха бавно, сякаш заемаха почтителна поза. Тасия неволно отстъпи, когато видя на командния мостик да се качват трима кликиски роботи.
	Черните машини извърнаха главите си към нея, спряха за миг, сякаш се опитваха да преценят дали ще им създава проблеми. Сетне един от тях заговори:
	— Разбивачите няма да бъдат използвани срещу хидрогите. Вашите бойни компита сега са верни на нас.


>	110.
>	Дел Келъм

	— По дяволите, компитата са полудели! — Дел Келъм не сваляше поглед от съобщенията, които се меняха с трескава бързина върху екрана. Непрестанно изникваха спешни въпроси, а времето не достигаше. — Дали някой не им е претоварил програмата? Шиз, направо не мога да повярвам! Мислех си, че мозъчните им кори са били изтрити, преди да ги използваме за работа.
	— И това е точно така, Дел! — обади се един от помощниците му. — Напълно изтрити.
	— Да бе, виждам.
	В помещението дотича един от началниците на леярната, сякаш самият дявол го гонеше по петите.
	— Дел, ново съобщение! Бойните компита претовариха леярна „Г“ и обезопасителната система изключи. Цялото съоръжение хвръкна във въздуха.
	— Жертви?
	— Десетимата работници успяха навреме да се прехвърлят в товарните капсули. Ако има загуби, те са сред бойните компита, които останаха там.
	Келъм сграбчи инженера за реверите.
	— А Зет? Някой виждал ли я е?
	— Бягах от побъркани роботи и разтопен метал, Дел…
	Келъм се обърна към мониторите. Всичко, което ставаше, приличаше на лудница, но той щеше да се опита да постави нещата под контрол.
	— Кото Окая замина вчера с тези негови безумни „звънци за врати“, нали? Може би той щеше да знае как да спре побърканите компита — или поне да ги изключи. Ще успее ли да се върне навреме?
	— Няма начин, Дел. Вече сигурно е преполовил пътя до Терок.
	— Тия роботи унищожават всичко! — изръмжа Келъм.
	Един от помощниците му се обади:
	— Изглежда, действат само бойните компита. Останалите модели са си наред.
	— Слава на Пътеводната звезда за това! Но бойните компита са екипирани за военни действия. Няма да можем да се справим с тях.
	— Въпросът не е само в компитата, татко — обади се Зет от вратата. — Пленниците също са забъркани в тази история. — Косата й беше разчорлена, ръцете й трепереха от яд и вълнение. — Фицпатрик и неговите хора — те са виновни за това.
	Келъм скочи да я прегърне.
	— Какво е станало, миличка?
	Зет се дръпна.
	— Той ме излъга, татко. — По бузите й се застичаха сълзи.
	Келъм посегна да я погали по косата.
	— Обясни ми. Но бързо.
	И тя му разказа как Фицпатрик я е измамил и я е заключил в склада. Келъм чувстваше, че Зет пропуска съществена част от разказа, но гневът му вече се беше насочил към затворниците.
	— Изгубих половин час — продължи тя, вече поуспокоена, — докато се свържа с едно от компитата отвън и го накарам да отвори вратата. — Ноздрите й потрепваха. — Той отвлече товарния кораб за екти, татко. Сигурно вече е много далеч.
	— Значи казваш, че всичко това е дело на зевесетата? За да ни отвлекат вниманието? Не мога да повярвам! Погледни само какви щети нанесоха. Кой знае колко жертви сме дали!
	— Това не попречи на Фицпатрик да ме измами, да открадне кораба и да отлети. Заряза дори другарите си. Копеле!
	— Дел, виж! — извика един от помощниците.
	На екрана един малък товарен влекач, управляван от бойно компи, се вряза в страничната част на дока. Последва оглушителна експлозия. Откъм леярната изтичаше разтопен метал, сякаш беше изригнал вулкан.
	— Евакуирайте дока — нареди Дел Келъм. — Махнете работниците оттам. Най-важното е да спасим хората.
	— Компитата трябва да имат програма за защита на хората — възкликна Зет. — Как е възможно да се държат по този начин?
	— Попитай твоите приятели зевесетата.
	— Те също са потърпевши, татко. Точно техните екипажи са в епицентъра на най-големите разрушения.
	— И какво излиза? Че сами са драснали клечката на огъня. А сега той е излязъл извън контрол. — Келъм обаче беше готов да ги удуши, един по един. — Може и да си го заслужават, но не съм безчовечен. Зет, искам да се увериш, че всички зевесета са се измъкнали невредими. Ако ще мрат, нека да е по моя заповед.
	Тя кимна и излезе.
	— Поемете нещата — нареди Дел на помощниците си. — Ще изляза да проверя какво става. Пригответе ми влекач.
	Имаше усещането, че е попаднал под кръстосан огън. Бойните компита разбиваха всичко, което им се изпречваше на пътя, претоварваха системите и пускаха на автопилот малки и средни кораби, насочваха ги към околните пръстени. На пръв поглед не изглеждаше да следват какъвто и да било план или дори да имат здрав разум. Келъм се питаше от колко време зевесетата са подготвяли удара. Те бяха по-безумни дори от компитата!
	Зет поведе няколко совалки към строителната площадка, където бяха изпратили голяма група зевесета — бойните компита вече я рушаха, — и предаде по общия канал:
	— Качвайте се веднага!
	Един от първите, които се качиха при нея, бе Киро Ямейн, изглеждаше замаян.
	— Трябваше да е съвсем лека корекция в програмата. Не очаквах да се получи това. Компитата действат непредсказуемо…
	— Идиоти! — изръмжа Зет. — Къде ви беше умът?
	Келъм тичаше из опустошените корабостроителници и докато се мъчеше да потуши различни опасни точки, се питаше дали някога кланът му ще успее да се възстанови. Не беше изминало кой знае колко време от битката при Оскивъл и свързаните с нея загуби. А ето, че сега се изправяха пред ново, още по-голямо бедствие — при това не му се виждаше краят.
	И тъкмо когато си помисли, че едва ли може да стане по-лошо, погледна един монитор и забеляза отвъд пръстените приближаващи се кораби на Земните въоръжени сили — скенерите за ранно предупреждение ги бяха засекли. Малката флотилия се състоеше от една манта и рояк по-малки кораби. Всички изглеждаха въоръжени до зъби. Келъм дори не можа да открие в репертоара си подходяща ругатня.
	На екрана се появи възрастна дама със сбръчкано лице. Очите й бяха проницателни и строги, а гласът — тежък като бухалка.
	— Говори Морийн Фицпатрик, бивш председател на Теранския ханзейски съюз. Ще бъде ли някой така любезен да ми съобщи какво става при вас?


>	111.
>	Морийн Фицпатрик

	Чрез връзките си, които бе запазила от годините си на председател на Ханзата, Морийн Фицпатрик успя доста бързо да сформира чудесна мемориална експедиция до Оскивъл. Беше твърдо решена да направи нещо за своя загинал внук Патрик… както и за изгубените му другари, разбира се.
	Успя да се сдобие със стар модел манта, който все още не беше свален от въоръжение и дори разполагаше с оръжейни системи, макар и остарели. И заедно с няколко дипломатически кораба и екипаж от офицери-ветерани оформиха впечатляващ — макар и не особено застрашителен — експедиционен корпус. Клането при Оскивъл не биваше да бъде забравено.
	След като се допита до своите най-добри консултанти и дизайнери, които смятаха, че това ще е поредният блестящ момент от незабравимата й кариера, тя се спря на монумент от разположени в пръстен огледала, които да създават призрачно сияние. Разчиташе да осигури финансирането на проекта веднага щом експедицията се завърне на Земята.
	Сега, докато приближаваха района на космическата битка, Морийн свика опечалените семейства на мостика, за да могат да се любуват на прекрасната гледка на обрамчената от пръстени планета. Най-близо до нея стояха Конрад и Натали Бриндъл, истински мумии в зевесарските си униформи. Останалите семейства гледаха със сълзи в очите.
	А после Морийн с изненада откри, че наблизо има база, която гъмжи от проклети скитници.
	— Те са навсякъде, госпожо председател — рече капитанът на мантата. — Кораб след кораб, пъплят по всички места. И засичам наличието на леярна и корабостроителници.
	— Гнездо на оси! — възкликна ядосано Морийн. — Дайте ми по-близък план.
	Сензорите бяха поставени на максимално увеличение и сега вече, освен постройки се виждаха и хаотично щъкащи между тях кораби.
	Конрад Бриндъл трепереше от гняв.
	— Те са като лешояди на бойно поле. Сигурно са дошли да събират останки от разрушените кораби.
	Жена му го стисна за ръката.
	— Това е отвратително! Дали не претършуват и джобовете на убитите?
	Вълна от гняв премина през събралите се на мостика близки на войниците.
	Морийн, която никога не губеше присъствие на духа, не бе пропуснала да забележи ярките експлозии.
	— Не ми прилича на ежедневна дейност. Нещо друго става там. Дали не е битка?
	— Кой може да каже, госпожо председател, когато става въпрос за скитниците? — попита капитанът.
	— Искам да разговарям с тях — каза тя властно. — Намерете честотата, на която се свързват помежду си, и ги повикайте.
	Изчака да изпълнят заповедта й, после се представи и поиска да узнае какво става.
	Отвърна й дрезгав мъжки глас:
	— Аз съм Дел Келъм, ръководител на корабостроителниците. Госпожо, в момента се намираме в кризисно положение. — Изруга под нос, каза нещо на някой до него, сетне продължи: — И за да отговоря на въпроса ви, преди да сте го задали — да, тук имаме шепа оцелели войници от Земните въоръжени сили. Спасихме ги след битката. Всъщност можете да ни помогнете в разчистването на тази бъркотия или да си вървите и да оставите всичко на нас. Но каквото и да решите, не ми губете времето точно сега!
	— За кой се мисли този, по дяволите? — възкликна Конрад Бриндъл.
	— Оцелели? — извика един от родителите. — Те държат оцелели войници на Земните въоръжени сили! Попитайте ги за имената.
	— Всяко нещо с времето си — намеси се Морийн от мостика. Въпреки че командирът на мантата беше старши офицер, не би си и помислил дай възразява. — Капитане, този кораб разполага ли с необходимата огнева мощ, за да извършва полицейски операции?
	— Срещу шайка мръсни скитници? Разбира се, госпожо председател.
	Морийн втренчи очи в екрана, където се виждаха множество светлинни.
	— Това е цял кошер! Как са могли да издигнат такова нещо за толкова кратко време след битката?
	— Видят ли подходяща възможност, винаги се възползват от нея — процеди през зъби Натали Бриндъл.
	— Лешояди! — допълни мъжът й. — Няма да се измъкнат толкова лесно.
	Морийн се изправи до капитана и скръсти ръце.
	— Ще спасим пленниците. На скитническите кланове е обявена война. Те са негодници и престъпници. Единственото, на което имат право, е справедлив процес.
	— Ако зависеше от мен, госпожо… — почна Конрад.
	— Разбирам ви, лейтенант-командир Бриндъл — прекъсна го тя. — Но според издадената от Ханзата заповед всички скитници трябва да бъдат предавани на съдилищата, а ценните ресурси да са използват за военни цели. Представете си само с какви сведения ще се сдобие разузнаването, след като ги разпита.
	Капитанът нареди да изпратят ескадрила ремори и те скоро се озоваха сред хаотично движещите се товарни съдове в околностите на Оскивълските корабостроителници.
	Морийн отново излезе на честотата на Келъм.
	— Земните въоръжени сили са готови да приемат незабавната ви и безусловна капитулация. Всички скитници да се приготвят за прехвърляне на борда.
	Отговорът дойде на фона на викове, изстрели и взривове.
	— Не се дръжте като задници! Имаме достатъчно проблеми и не можем да се занимаваме с подобни глупости. Бойните ни компита са напълно пощурели.
	— Ако се случи нещо с пленниците — предупреди заплашително Морийн Фицпатрик, — ще бъдете наказани сурово.
	— В такъв случай елате да си ги приберете, госпожо. С всеки миг губим територия. Скоро няма да има кого да пленявате.
	Предните няколко ремори се разпръснаха пред един управляван от компи влекач, който се носеше право към тях. Следваха го два тежко натоварени шлепа — също командвани от бойни компита.
	— Май не ни лъжат — обади се Натали Бриндъл.
	Уредбата изпращя и отново долетя нетърпеливият глас на Келъм:
	— Тук има един човек, който иска да си поговори с вас. Можете да си бъбрите на воля, но имайте предвид, че времето ни е ограничено.
	След което прозвуча нов глас:
	— Госпожо председател? Аз съм Киро Ямейн, цивилен консултант на Земните въоръжени сили.
	Откъм тълпата долетя радостен вик.
	Ямейн продължи:
	— Бях задържан тук заедно с още трийсет оцелели от битката при Оскивъл. Отнасяха се добре с нас, но в момента имаме бунт на побъркани бойни компита. Господин Келъм казва истината. Нуждаем се спешно от помощ.
	Морийн кимна на капитана на мантата.
	— Нашата първостепенна задача е да спасим военнопленниците. — После се обърна към екрана. — Господин Ямейн, съберете хората си. В замяна на нашата помощ очакваме безусловна капитулация. В противен случай на скитниците ще бъде отказан достъп до кораба.
	Още един превърнат в гигантски склад астероид избухна и озари всичко наоколо с пламъци. Бащата на Ямейн подскачаше от радост, че синът му е жив, но другите близки не смееха да се радват. Трийсет и един оцелели бе сравнително малък процент.
	Морийн се обърна към капитана.
	— Не допускайте никакви прояви на съпротива! Не позволявайте каквито и да било условия. Качете скитниците на борда и ги разоръжете. Сгащили сме ги. Те нямат никакъв избор.
	Един от техниците се провикна:
	— Капитане, към нас се приближава нов кораб. Навлиза от външната част на системата.
	— Да не е бойно кълбо? — попита някой от родителите. — Ами ако хидрогите се връщат?
	Сензорите на мантата обаче показаха, че корабът е товарен, снабден с илдирийски космически двигател. Изглежда, бе проектиран за пренос на цилиндри с екти.
	Прозвуча нов сигнал за повикване, после се чу глас:
	— Говори командир Патрик Фицпатрик Трети от Земните въоръжени сили. Бабо, позволих си да подслушвам разговора ви и ще ви кажа, че този залък е твърде голям дори за вашата уста.
	— Патрик! Ти си жив!
	— Очевидно, бабо. Връщам се, за да предложа изход от тази бъркотия.
	— Бъркотия? — Тя се овладя и продължи с хладен тон: — Благодаря ти, Патрик, но ние държим всичко под контрол.
	— Опасявам се, че не е точно така — и ако не ме послушате, ще изгубите най-голямото преимущество, с което някога се е сдобивала Ханзата. Имам предложение, на което не можете да откажете.


>	112.
>	Магът-император Джора’х

	Бойните лайнери на Слънчевия флот се появиха едновременно в околностите на Хирилка, сърцето на бунта. Магът-император усещаше укрепналата връзка със своя тизм — и наистина се нуждаеше от нея повече от всякога. Сега душевната мрежа бе най-силното му оръжие и защита. Или поне така трябваше да бъде.
	С мисления си взор той виждаше разпънатите в пространството душевни нишки, здрави като най-устойчивите диамантени фибри. Чувстваше сънародниците си, любовта и подкрепата, която му оказваха от всички краища на Илдирийската империя.
	Тук обаче покварата, разпространявана от Руса’х и Тор’х, предизвикваше у него справедлив гняв. Хирилка бе в самия център на разпространяващата се зона от пустота, черна дупка насред империята. Хоризонтният куп беше празен, като белег, който поне засега не показваше тенденция към зарастване. Но Джора’х бе твърдо решен да си възвърне изгубената територия.
	Щом кохортата бойни лайнери доближи Хирилка, от повърхността на главния град се вдигнаха няколко бунтовнически кораба. Имаше лайнери, прехващачи и изтребители, заловени при пленяването на Дзелурия и Алтурас. Оръжията им бяха заредени, екипажите — готови да изпълнят самоубийствена мисия.
	— Говори адар Зан’нх. Идваме в името и по волята на пълноправния маг-император.
	Бунтовничиските кораби не се отклониха и на милиметър от курсовете си, носеха се безстрашно срещу армия, която имаше смазващо числено превъзходство.
	— Нима смятате да откриете огън по свои сънародници? — отвърнаха от корабите. — Дръзвате да вдигнете ръка срещу императора?
	Гласът на Зан’нх бе хладен и презрителен.
	— Няма да е необходимо. Освен ако вие не ни принудите. — Корабите му продължаваха да се носят напред. Над триста бойни лайнера бяха в готовност незабавно да открият огън.
	Джора’х изчакваше в командното ядро на флагмана. Вече не се съмняваше, че войниците отсреща са готови да стрелят по своите бивши другари. Те, разбира се, не можеха да бъдат винени за действията си, тъй като се намираха под зловредното влияние на Руса’х. С надеждата да избегне назряващото кръвопролитие, Джора’х се пресегна в пространството, търсеше свободни краища от мрежата на брат си. За разлика от екипажа на борда на кораба на Зан’нх, умовете на войниците тук не бяха разхлабени с помощта на шайинг и задачата изглеждаше трудна, почти неизпълнима.
	Бунтовническите кораби продължаваха да се приближават с очевидното намерение да се пожертват, като същевременно причинят максимални щети. Джора’х знаеше, че са готови да стрелят, дори да се сблъскат с корабите му.
	Трябваше да ги спре. Той съсредоточи цялата си душевна мощ, умът му запулсира болезнено. Да можеха само да пуснат шайинг през вентилационните системи на тези кораби, щеше с лекота да улови краищата на нишките им и да ги вплете в своята мрежа. Сега обаче трябваше да ги къса със сила от тизма на брат си и да ги връща при себе си. Надяваше се, че няма да им причини страдания и смърт.
	Прокара невидими пипала из сложната мрежа от душевни връзки, която в мисления му взор изглеждаше различна от неговата — сияеща, сребриста и враждебна. Новата мрежа на Руса’х.
	Джора’х вече ги виждаше, чувстваше, притискаше. Те се съпротивляваха. Тизмът бе залегнал здраво в своята нова форма, но той успя да разкъса част от краищата му. Между стиснатите му зъби едва се процеждаха отделни думи:
	— Аз съм… магът-император. Не се… нуждая… от шайинг!
	Това, което целеше, бе да откъсне всички членове на екипажа от покварената мрежа. Планът му обаче криеше определен риск — след като бъдеха изолирани, войниците щяха да са объркани, неспособни да се ориентират. Точно тогава трябваше да ги върне при себе си.
	Задърпа освободените краища, развързваше подмамените си сънародници. Улови няколко, притегли ги в мрежата си и ги посрещна с разтворени обятия. Но имаше още много, които трябваше да бъдат освободени. Той продължи да тегли, съсредоточаваше всичките си умствени сили в борбата. Откри няколко напълно откъснати части от мрежата — там хората се мятаха в отчаяние и безсилие, изгубили връзка със сънародниците си. Прибра и тях и продължи. На борда на бунтовническите кораби някои от войниците отваряха очи и се оглеждаха замаяно, други рухваха безчувствени, дори мъртви. Всяка кончина отекваше болезнено в сърцето му.
	Но той не можеше да спре. Бойните кораби продължаваха да се носят едни срещу други.
	Удвои усилията си, преди да е станало прекалено късно. Въпреки това един от бунтовническите кораби успя да изстреля залп, който нанесе сериозни щети на близкия боен лайнер.
	— Не — простена Джора’х. — Не отвръщайте на огъня! Тал О’нх — заповядвам ти!
	— Слушам. Избегнете противниковия огън.
	След още няколко мъчителни мига Джора’х усети, че цялата тукашна покварена мрежа започва да поддава. Очевидно действаше в правилна посока. Умът му обаче бе на границата на изтощението.
	И тогава, изведнъж, като по командна, мислите на всички бунтовнически войници се разкриха към ума му и те преминаха на негова страна. Сякаш беше свалил превръзки от очите им. Източникът на светлина отново грееше ярко за тях. Командирите им осъзнаха какво са се готвили да направят, припомниха си престъпленията, които вече бяха извършили под въздействието на губернатора на Хирилка.
	Бойните лайнери и прехващачите се разминаха и забавиха скорост. А след това доскорошните бунтовници се присъединиха към имперския флот. От комуникационните канали заваляха развълнувани въпроси и чистосърдечни признания, както и съобщения за загиналите по време на невидимата битка на мрежите. Джора’х изпитваше болка за всеки от тях.
	А последната битка тепърва започваше.
	Той изпрати сигнали до всички командири. Усещаше, че вече са под негово подчинение, че ги държи по-здраво от всякога.
	— По заповед на вашия маг-император тези бойни лайнери преминават под командването на адар Зан’нх.
	— Тези кораби са единствената защита на Хирилка — предаде Зан’нх на баща си. — Сега имаме възможността да си върнем планетата.
	От всички кораби на кохортата долетяха радостните викове на войниците.
	Все още с широко отворен ум и повишена чувствителност магът-император дочу беззвучен вик — прокънтя от цитаделата на повърхността и разтърси прекъснатите нишки около него. Чрез мигновената връзка на тизма Руса’х бе изпратил спешно послание, отчаяна молба за помощ и подкрепления.
	Чу я и престолонаследникът Тор’х, предвождащ армадата отвлечени бойни лайнери.


>	113.
>	Крал Питър

	Залите на Двореца на шепота не бяха безопасни дори късно през нощта. Преоблеченият крал Питър се промъкваше безшумно по коридорите, използваше обиколни маршрути, които познаваше добре. Ръцете му лепнеха от пот, дишаше на пресекулки. Всеки, който би го спрял, за да попита какво прави тук, щеше да забележи, че е изпотен. Зачуди се дали така се е чувствал и принц Даниъл, когато бе избягал преди няколко дена.
	Откри складовото помещение без особени затруднения — знаеше, че е в дъното на един от многобройните коридори. Не си спомняше някога да е минавал насам, но ОХ го бе снабдил с подробни напътствия и той ги бе запомнил, преди да ги унищожи. Не искаше да носи в себе си никакви уличаващи документи, в случай че бъде спрян от чиновници на Ханзата или нощни патрули.
	Естара бе ужасно изнервена от това, което възнамеряваше да направи. И този път, докато плуваха с делфините, прибягнаха до своя таен език на знаците, после разговаряха шепнешком. Трябваше спешно да открият съюзници срещу председателя. Питър за нищо на света не би допуснал Естара и нероденото им дете да пострадат и заради това бе готов на крайни мерки.
	Складът, както бяха уредили, беше отключен. Питър бавно отвори вратата, очакваше да се натъкне на клопка. В помещението, задръстено от сандъци, скулптури и инструменти, видя самотна, скрита в тъмното фигура.
	— Добре дошли, крал Питър. Очаквах ви. — На бледата светлина Елдред Каин приличаше на призрак. — Да си призная, беше ми ужасно приятно да се любувам на складираните тук произведения на изкуството. Отдавна ми се ще да открия някой, който да споделя увлечението ми по тези неща.
	— Заместникът огледа краля. — Питър ли да ви наричам? Или предпочитате да се обръщам към вас с „ваше величество“?
	— Питър — това ми е името. Но вие го знаете много добре.
	— Той затвори безшумно вратата. Предишния ден, докато Базил обявяваше намерението си да принуди Естара да направи аборт, Питър бе осъзнал, че не разполага с никакво време. Използва ОХ като посредник, за да не предизвиква подозрения, и се свърза със заместник-председателя — помоли го за кратка тайна среща. Сигурен бе, че Каин ще се досети за какво става въпрос. — С тази среща се излагам на огромен риск, заместник-председателю.
	— Аз също. — Каин хвърли поглед към скулптурата на жена, държаща купа с грозде. — Нямате никакви причини да ми се доверявате. Абсолютно никакви.
	— Не вярвам на никого в цялата Ханза, но същевременно се нуждая от съюзник, дори от защитник. Винаги сте ми се стрували разумен човек, уравновесен, човек, който претегля внимателно думите си, преди да ги произнесе.
	— О, какви комплименти! — Очите на Каин блеснаха. — Все едно аз съм кралят.
	— Или председателят — многозначително каза Питър.
	Каин отмести поглед.
	— Надценявате амбициите ми. — Вдигна ръце и смъкна полимерното покритие на някаква голяма картина. Отдолу се показа средновековен благородник на бял кон до жена със синя рокля и букет цветя.
	— Каква безвкусица — промърмори заместникът. — Радвам се, че я свалиха от южната зала и я донесоха тук. Пък и там лъчите падаха под лош ъгъл и засилваха неприятното впечатление. Вижте, дори рамката не я бива. — Той се приближи до следващата картина, на която бе нарисувано малко момиче, заобиколено от ловджийски кучета. — Тук има повече характер. Средата на осемнайсети век, доколкото мога да преценя.
	Питър се вгледа отблизо и каза:
	— Името не ми говори нищо, но ако се съди по стила, е бил ученик или поне почитател на Веласкес. Виждам яркия чар, но не и мрачното отчаяние на Гоя. — И понеже Каин го погледна със смесица от изненада и любопитство, обясни: — Председателят Венцеслас настоя да отделя доста време за изучаване на политиката и историята на Ханзата. ОХ често ме е разхождал из Двореца на шепота, за да ми обърне внимание върху архитектурата, стъклописа, скулптурите и картините. Така че, господин Каин, аз също съм ценител на произведенията на изкуството.
	— Чудесно, значи можем да продължим с някои по-интересни експонати.
	— Боя се, че нямаме нужното време, господин заместник-председател. Трябва да се върна в кралските покои, преди да са забелязали отсъствието ми.
	— Тогава питайте, за каквото сте дошли — не че не мога да се досетя. Зная, че кралицата е бременна. Известна ми е и реакцията на председателя по този въпрос. В нея обаче липсва каквато и да била логика и разум.
	— Значи сте забелязали, че напоследък той е… неуравновесен.
	Каин обаче не отговори. Питър продължи:
	— Това не е единичен случай. Известно ви е, че Базил има непостоянен характер. И преди е проявявал агресия, вземал е прибързани решения, понякога дори погрешни.
	— Той е под голямо напрежение — произнесе неутрално Каин. — Въпреки това е сигурен, че действа в интересите на Ханзата.
	— Всички вярваме, че работим за интересите на Ханзата, но това не може да е извинение за действията ни. От година на година председателят става все по-избухлив и непостоянен. Отвлече ме и изби цялото ми семейство, за да си прикрие следите. Сигурен съм, че е постъпил по същия начин със семейството на Даниъл.
	Каин го гледаше мълчаливо. Питър се зачуди доколко заместник-председателят е запознат с онова, което става зад кулисите. Каин прокара ръка по една от статуите. Какво беше това — нервен тик? Може би заместникът се безпокоеше също като краля.
	Питър продължи:
	— Преди две години повдигнах въпроса за опасността от конструирането на нови бойни компита. Поисках да бъде проведено разследване. Вместо да ме изслуша, председателят ме изгони от срещата и игнорира заплахата.
	— Не бих си и помислил, че ще го признае, защото последствията щяха да са катастрофални. Не е искал да изгуби едно потенциално оръжие във войната срещу хидрогите. Но може би сте прав, макар и да не го предполагате, ако докладът на адмирал Стромо за Корибус се окаже верен.
	— Корибус? Какво се е случило?
	— Все още тече разследване. Не съм изненадан обаче, че председателят Венцеслас ви е държал на тъмно. — Каин очевидно търсеше начин да смени темата. — Какво всъщност ви измъчва?
	Ноздрите на Питър трепнаха ядно.
	— Базил се опита да ни убие — Естара и мен. Беше поставил бомба на кралската яхта, но ОХ я обезвреди навреме. Смяташе да хвърли вината за убийството ни върху скитниците.
	— Значи е планирал война с тях още преди те да ни обявят ембарго? Интересно. Когато се изправиш пред заплахата да изгубиш войната, която водиш, най-добре си създай нов враг, когото смяташ, че би могъл да победиш. Особено ако можеш да му отнемеш ресурсите. Това повдига бойния дух. Ако успееш, разбира се.
	Питър бе стигнал твърде далеч, за да се отказва.
	— А видяхте ли какво направи с Даниъл? Държи го упоен, вързан за леглото. А сега, без никаква основателна причина, само защото е обиден, иска да убие бебето ни с Естара. Не мога да позволя това.
	— Питър, не бих желал да вземам страна в личната ви война срещу председателя.
	— Това не е лична война! Става въпрос за моето дете — и за един човек, който разполага с прекалено голяма власт и заплашва да стане безконтролен. Базил е като бясно куче. Той не вижда злото, което причинява. — Питър вдигна глава. — Следващия път, когато говоря на открито, ще обявя, че кралицата ще ме дари с престолонаследник. Ще го изкрещя дори ако председателят се опита да изключи микрофона. След като хората го знаят, той няма да посмее да предприеме нищо.
	Каин се приближи до следващата статуя, този път на еднорог.
	— Не бих могъл да ви противореча, Питър. Председателят наистина греши в отношението си към вас. Ще е по-добре обаче, ако сведенията за деликатното положение на кралицата достигнат по неведоми пътища до медиите още сега. Слуховете, както знаете, се разпространяват бързо и хората, разбира се, са склонни да им вярват. Те _искат_ да им вярват. А разпалите ли надеждите им, Базил няма да посмее да направи нищо. Особено ако вината за изтичането на информацията не е ваша. — Той млъкна и прехапа устна, сякаш сам не вярваше на това, което бе казал.
	Питър се наведе към него.
	— Можете ли да го направите? Да разпространите слуха?
	— Разбира се, че бих могъл… но _дали_ бих го направил? Вярно, убеден съм, че това е най-разумният начин на действие. — Той вдигна една порцеланова ваза. — Хм, прекалено е натруфена, но има определен чар. В нея има някаква стаена грация, уловено движение. — Преобърна вазата и отвътре изпаднаха мъртви паяци.
	Стомахът на Питър се сви. Кралят мълчеше, опасяваше се, че е допуснал ужасна грешка.
	Най-сетне Каин си пое дъх, сякаш бе взел решение.
	— С други думи, вие ме питате как да се отървете от председателя Венцеслас? Това ли е тайното ви желание, Питър?
	Кралят преглътна, изненадан от прямотата на събеседника си.
	— Като се имат предвид последните действия на председателя, струва ми се, че това е най-доброто, което може да се направи за Ханзата.
	— О, за доброто на Ханзата… — Каин се поколеба. — Знаете ли, наблюдавам ви и ви слушам от години и наистина си мисля, че го вярвате. Което доста ме притеснява, особено ако се окаже, че сте прав.


>	114.
>	Рлинда Кет

	Рлинда и БиБоб седяха отчаяни в пилотската кабина. Бяха рискували всичко, за да се измъкнат от зевесетата, само за да попаднат в друга клопка. И то каква! Рлинда скърцаше със зъби, а БиБоб мърмореше. Корабът им висеше безпомощно насред космоса.
	Петнадесет скитници от водните мини се бяха качили на борда — наперени, сякаш всичко тук им принадлежеше. Втренчила яден поглед в тях, Рлинда си мислеше, че вероятно би могла да се справи с трима или четирима, а БиБоб с още един-двама, но и това нямаше да е достатъчно.
	Изискано облеченият мъж, който се представи като Ден Перони, се изтъпани пред тях, огледа мостика и каза самодоволно:
	— Чудесно, направо прекрасно!
	БиБоб седеше със затворени очи, изцяло отдаден на мрачните си настроения.
	— Докъде стигнах? — мърмореше той. — Исках само да направя добро. Да ги предупредя. Не очаквах награди, нито заплащане. Спасих онзи старец и бедното момиче — какво получих в замяна? Арестуваха ме и ме изправиха пред военен трибунал! Сетне корабът ми се взриви, Дейвлин Лотце загина, а ние сме бегълци.
	— Е, всеки има лоши дни — каза сгърбеният старец, който се бе представил като Кейлъб Тамблин и стоеше до Перони на мостика на „Любопитство“. Останалите скитници бяха слезли в машинното. Опитваха се да изстискат достатъчно тяга от двигателите, за да приземят кораба на една покрита с лед луна.
	— Конфискувам този кораб — обяви тържествено Перони — като военна плячка и разплата за мародерството, на което бяха подложени скитниците от страна на Ханзата.
	— Чудесно. Да знаеш как ме зарадва — кипна Рлинда.
	— Може би не сте чули — продължи жлъчно Кейлъб, — но корабите на зевесетата унищожават нашите бази, между които и Рандеву! Материалните загуби и жертвите са астрономически. Този кораб е само малка компенсация.
	— Може би пък _вие_ не сте чули — тросна се БиБоб, — но зевесетата ни преследват. Така че сте попаднали на погрешните хора.
	— В такъв случай смятайте, че сте намерили убежище. Щастливи сме, че можем да ви помогнем. — Кейлъб очевидно се нуждаеше от бръснене. — Ще ви свалим на Плумас — безопасен пристан, ако зевесетата наистина ви гонят.
	Рлинда осъзнаваше, че повреденият й кораб няма да стигне доникъде.
	— Корабът е ваш, стига да знаете как да се грижите за него. Но по-добре да побързате. Зевесетата ни следваха по петите, а изтребителите им имат достатъчно оръжия, за да ви издухат чак до другия край на системата.
	Новината за близостта на зевесетата видимо обезпокои новоизпечените пирати и те се разбързаха.
	Перони даде знак на Рлинда да освободи пилотското кресло. Тя се изправи… и се извиси с цяла глава над него.
	— Много внимавайте с кораба ми. С „Любопитство“ съм ходила до пъкъла и обратно.
	Перони огледа таблото, копчетата, индикаторите — беше повече от ясно, че не знае кое за какво служи.
	— Що за уреди ви кара Голямата гъска да монтирате по тези кораби? А и всичко е повредено…
	— Вземай каквото ти дават — озъби се Рлинда. — Не се оплаквай, а почвай ремонта.
	Перони продължаваше да се блещи в таблото и накрая тя се наведе, показа му как се включва двигателят и изсумтя:
	— Мислех, че скитниците са се отказали от пиратския живот. Сто пъти съм чувала да казвате, че Ранд Соренгаард е изключение и че всички се срамувате заради него.
	Перони, погълнат от пулта за управление, отвърна:
	— Това беше в онези времена, когато смятахме, че Ранд върши глупости. Сега обаче изглежда, че той е бил първият, който е надушил предателското отношение на Голямата гъска към нас. Ето защо решихме да се върнем към неговите методи.
	Кейлъб изгледа двамата пленници и каза:
	— Обвиненията срещу него бяха пресилени. Екзекутираха го по чисто политически причини.
	Този път Рлинда не сдържа гнева си.
	— Глупости! Не ми пука, че го смятате за герой — той унищожи цял товарен кораб. Знаете ли откъде ми е известно? Защото това _бе мой_ кораб и _аз_ бях там. Тогава загина един от най-добрите ми капитани — Гейбриъл Места.
	— Да, Соренгаард се опита да убие и мен — обади се БиБоб.
	Кейлъб отвори уста, но изглежда, нямаше какво да отвърне. Перони, който продължаваше да мърда пръсти върху таблото, неочаквано се ухили.
	— Май му хванах цаката.
	Рлинда изгледа двамата скитници и въздъхна:
	— Господа, сега всички сме от една и съща страна. Съчувствам ви за това, което сполетя вашите кланове. Не е необходимо да ни убеждавате, че зевесетата са предатели.
	— Да, защото ние го изпитахме на гърбовете си — потвърди БиБоб.
	Перони вдигна глава.
	— Е, значи сте попаднали на неподходящото място в неподходящото време. Съжалявам.
	Кейлъб тръгна да ги извежда, за да ги откара на своя кораб, и Рлинда подвикна на Перони:
	— Грижи се добре за корабчето ми, че ще ти строша главата!
	— Той е истинско съкровище. Няма да му направя и драскотина. Но ще ми трябва помощта ви, за да разуча всички системи.
	Рлинда неохотно последва Кейлъб на по-малкия кораб.
	Може би преследващите ги ремори щяха да се появят скоро… но това не я безпокоеше особено. Още по-добре, ако генерал Ланиан ги сметнеше за мъртви, а корабът им — за разрушен. Тогава с БиБоб щяха да имат само един проблем — макар и достатъчно сериозен.
	Прехвърлиха се на кораба на Кейлъб и той го насочи към ледената повърхност на луната. Ден Перони и няколко други скитници подкараха „Ненаситно любопитство“ в неизвестна посока. Рлинда проследи със скептичен поглед първите маневри на Ден и остана доволна. Справяше се добре.
	Двамата с БиБоб се изненадаха, когато видяха върху вкочанената повърхност на малката планета следи от човешка дейност — имаше площадки за кацане, отвори, които се спускаха към подземния океан, и няколко големи танкера.
	— Селището е под ледената кора — обясни Кейлъб. — Ще ви намерим подходяща работа във водните мини.
	— И после какво? — попита Рлинда.
	Той сви рамене.
	— После ще живеете сред нас под планетарен арест. Някой ден може да ви разменим срещу наши военнопленници.
	— Страхотно — въздъхна БиБоб. — Точно каквото ми трябваше.
	Кейлъб го погледна ухилено.
	— Сега сте скитници. Свиквайте.
	— Ура! — провикна се подигравателно Рлинда. — Най-после мечтите ми се сбъднаха.
	— Е, поне сме заедно — каза БиБоб с вечния си оптимизъм. — Предпочитам да съм с теб на тази ледена луна, отколкото да гния в килията на лунната база.
	Рлинда го погледна с блеснали очи.
	— Прав си, БиБоб. От бившите ми съпрузи ти си най-подходящата кандидатура за съвместно изгнаничество.


>	115.
>	Адар Зан’нх

	Кохортата бойни лайнери и присъединилите се към нея кораби се събраха в синьото небе над Хирилка, след което се спуснаха право към бунтовническия дворец.
	При предишното си идване тук с адар Кори’нх Зан’нх бе видял тучна страна, просторен, оборудван с множество площадки космопорт и площади, пригодени за празненства, фестивали и паради на Слънчевия флот. След завръщането на ранения губернатор космопортът бе разширен. Околните постройки и скулптури бяха съборени, за да се осигури пространство за нови площадки, на които да кацат товарни кораби с шайинг.
	Равнините около града бяха набраздени от нови канали, дълги кални канавки, образуващи сложна мрежа сред нивите с ниалия. Всичко това естествено бе с една-единствена цел — да се осигури възможност на новия губернатор да разпространява своята поквара.
	Зан’нх тревожно оглеждаше тези промени. Хирилка, както и голяма част от Хоризонтния куп, се нуждаеха от дълги години възстановяване, за да се върнат към нормален живот. Точно под тях цитаделата бе превърната в крепост. Хиляди илдирийски войници, верни на побъркания губернатор, се бяха загнездили из хълмовете, готови да се жертват за своя император. Носеха експлозиви, установки и снаряди, с които възнамеряваха да стрелят по своите доскорошни събратя.
	— Това наистина е голяма трагедия — предаде от кораба си магът-император, който непрестанно поддържаше контакт с адара. — Подгответе се за разтоварване на основните сили. Ще заловим Руса’х и ще си върнем Хирилка.
	— Господарю, няма ли да е по-добре, ако просто изравним цитаделата със земята? — попита губернаторът на Добро с типичната си невъзмутимост. — Разполагаме с предостатъчно кораби, за да го направим.
	— Ще намерим друг начин — отвърна Джора’х. — Тези хора са жертви на покварата на побъркания ми брат. Длъжен съм да им осигуря възможността да се върнат в моя тизм. Те са били подмамени от Руса’х.
	Удру’х сви рамене.
	— Те са предатели, господарю. Заслужават наказанието, което им определите. Трябва да премахнем възможно най-бързо заразата на побъркания губернатор.
	— Ще помисля върху предложението ти. Но ще има твърде много невинни жертви, хора, които не заслужават да умрат. Предпочитам да опитам отново със собствени сили.
	Зан’нх внимателно следеше разговора. Предложението на Удру’х, разбира се, не му се нравеше, но той много добре помнеше, че тъкмо заради собствената му мекушавост в началото се бе стигнало до много по-сериозни кръвопролития. От друга страна, самият той нямаше какво да предложи.
	Губернаторът на Добро не бе склонен да отстъпи толкова лесно.
	— Господарю, не можете да сте навсякъде едновременно. Нали изпратихте Осира’х да се свърже с хидрогите? Трябва да се върнете на Миджистра и да я чакате там. Нашата империя ще се изправи пред много по-сериозна криза, ако не успеем да прекратим войната с хидрогите. Времето ни е ограничено.
	— Зная го добре, Удру’х — отвърна уморено Джора’х. — Наредих един от най-бързите ми кораби да е в постоянна готовност, в случай че получа вест от Осира’х. Ако тя доведе хидрогите, съм готов да замина на мига. Но няма никаква вест и се боя, че се е случило най-лошото.
	— Не бива да се страхувате, господарю — рече Удру’х. — Осира’х ще се справи. Но ако се наложи да отпътувате, позволете на мен и адар Зан’нх да се справим с покварения тизм.
	По заповед на мага-император корабът на Зан’нх и два други бойни лайнера се спуснаха над новия разширен космодрум. Бунтовниците на Руса’х откриха огън с всичко, с което разполагаха. Щом почувства първите взривове върху корпуса, Зан’нх затвори очи и нареди, без да се поколебае:
	— Отвърнете на огъня.
	— Да ги избием ли, адаре? — попита оръдейният офицер.
	— Да! — Той отвори очи. — Унищожете ги, преди да са повредили корабите ни.
	Един залп от всички енергийни оръжия на водещия боен лайнер бе достатъчен, за да изпепели всички бунтовници на земята. Когато атаката приключи, Зан’нх заяви твърдо:
	— Приземете корабите и продължете според заповедите на мага-император.
	Неговият лайнер се приземи на една от площадките до няколко шлепа, заредени с прясно дестилиран шайинг. Магът-император ги последва и кацна от другата страна.
	— Удру’х, искам да ме придружиш заедно с войниците от двата кораба — предаде Джора’х. — Ще обкръжим двореца и ще си пробием път със сила.
	— Господарю, тези, които се намират в непосредствена близост до Руса’х, са най-силно обвързани с неговата тизм-мрежа. Може би няма да поискат да бъдат освободени.
	— В такъв случай нашите войници няма да имат друг избор, освен да ги убият. Ще спасим тези, които можем, но за Руса’х няма да има прошка. Той е един от малкото, които са осъзнавали какво вършат. Трябва да плати за престъплението си.
	— Какви са моите заповеди, господарю? — попита Зан’нх.
	— Ти унищожи шайинга. Всичкия.


	Адар Зан’нх изпрати специална група, която да се заеме с корабите на съседните площадки. Събраха всички цистерни с шайинг в средата на полето и ги изсипаха.
	— Изгорете всичко — нареди Зан’нх.
	Докато войниците изпълняваха заповедта, Зан’нх се качи на кораба си и излетя при останалите лайнери.
	— Изгорете всички полета с ниалия, всичко да стане на пепел. От днес на тази земя ще се отглеждат само храни.
	Лайнери полетяха над полята и Зан’нх добави:
	— Внимавайте никой да не пострада. Достатъчно жертви има вече. Дори прекалено много.
	Корабите се понесоха над равнината, като предупреждаваха работниците долу, че ще открият стрелба.
	— Енергийните оръжия на широк обхват — нареди Зан’нх. — Нищо да не остане от насажденията. Огън!
	Ослепителни лъчи започнаха да изпепеляват растенията долу.
	От тях се вдигнаха рояци изплашени пеперуди. Пръснаха се на всички страни, но бързо бяха пометени от горещата вълна. Скоро от полето остана само пепел.
	Ала въпреки че бойните лайнери бяха над триста, им отне няколко часа, за да приключат с всички насаждения. Зан’нх не се поколеба нито за миг. Бойните кораби кръжаха неуморно и оставяха след себе си черни обгорени дири. От наскоро изкопаните канали се вдигаше пара и се смесваше с черния дим от полето. Опожарената земя изглеждаше като след ужасяваща хидрогска атака.
	Но Зан’нх нямаше никакви причини да се сравнява с чуждоземците. Огледа терена долу и нареди:
	— Продължавайте.
	От сензорите зазвучаха предупредителни сигнали. В системата се бяха появили още илдирийски кораби.
	— Четиридесет и пет бойни лайнера, адаре — съобщи операторът. — Носят се право към нас.
	Зан’нх скръсти ръце на гърдите си.
	— Това е брат ми. Напада ни. — Като се имаше предвид склонността на Тор’х към насилие, адарът не се съмняваше, че битката ще е жестока. Усмихна се студено. Брат му имаше да плаща за много неща.


>	116.
>	Магът-император Джора’х

	Наземната група на Слънчевия флот обкръжи стратегическия хълм и зае позиция. Войниците носеха тежки брони и традиционните илдирийски оръжия. Гъст дим изпълваше небето.
	Губернаторът Удру’х погледна с присвити очи цитаделата и каза:
	— Господарю, разполагаме с предостатъчно войници и оръжие, за да превземем двореца и да заловим губернатора на Хирилка.
	Заобиколен от бдителна охрана, Джора’х крачеше зад него.
	— Искам да реша този проблем по начин, който да докаже, че съм единственият и пълноправен маг-император. Ако наредя да изтребите тези, които са се опълчили срещу мен, няма ли да съм като побъркания си брат?
	Удру’х каза, сякаш се разбираше от само себе си:
	— Вие сте по-добрият, защото вие сте магът-император.
	Джора’х докосна душевните нишки на тизма в ума си и почувства тишината на празното пространство там, където обезумелият му брат бе откъснал сънародниците му от всеобщата мрежа. Джора’х не можеше да ги изостави просто така. Империята трябваше да бъде възстановена, жителите на Хирилка трябваше да се върнат при чистото сияние на Източника на светлина.
	Един от септарите дотича и викна:
	— Господарю, идат нови четиридесет и пет бойни лайнера! Под командването на престолонаследника Тор’х.
	Джора’х отвърна с глас, изпълнен с гняв:
	— Тор’х вече не е престолонаследник. Един предател на Илдирийската империя не може да наследи трона.
	Офицерът го погледна смутено.
	— Господарю, съотношението на силите е седем към едно в наша полза. Въпреки това те не забавят скорост. Възможно ли е да се предадат?
	Джора’х срещна погледа на губернатора на Добро и двамата взеха едно и също решение.
	— Не. Тор’х ще се опита да унищожи колкото се може повече кораби. И няма да са малко, той все пак разполага със значителни сили. — Не долавяше никакви душевни нишки откъм приближаващите се кораби. Празнотата в мрежата бе като зейнала паст, която се опитваше да го погълне. — Но ние сме повече от тях. Победата е на наша страна.
	Джора’х знаеше, че ако бунтовническите кораби нападнат с включени на максимална мощ оръдия, няма да има достатъчно време, за да успее да си върне контрола върху екипажите им. Поквареният му син щеше да се бие, докато всичките му кораби не бъдат унищожени. Очакваше ги поредното ужасяващо клане.
	Удру’х се обърна към мага-император и попита:
	— Господарю, готов сте да откриете огън по своя син? Да унищожите тези кораби?
	— Ще направя каквото е необходимо — но не повече. — Джора’х се обърна към септара. — Съобщете на адар Зан’нх. — Отново опита да се свърже чрез тизма с бунтовническите екипажи. Бе готов да ги върне при себе си дори ако трябваше човек по човек.
	— Господарю, адарът знае. Пресреща ги.
	Като обезумели животни, бойните лайнери на Тор’х се нахвърлиха срещу далеч по-многобройната кохорта, подредена в защитна линия. Корабите на Слънчевия флот бяха активирали енергощитовете си, но нападателите изстреляха ракети и лъчеви залпове с такава ярост, че три от бойните лайнери получиха пробойни и напуснаха формацията. Единият успя да кацне на площадката, но другите два изгубиха контрол и рухнаха в калните опожарени полета.
	Без да се поколебаят, корабите на Тор’х навлязоха сред формацията от верни на мага-император лайнери и продължиха да ги обсипват с огън. Нападаха като побеснели хищници.
	Корабите на Слънчевия флот отвърнаха със сдържащи изстрели, опитваха се да повредят, но не и да разрушат нападащите съдове. Тактиката им бе твърде колеблива, капитаните им не смееха да приложат нужната сила. Тор’х забеляза това и заповяда на корабите си да съсредоточат огъня върху един от повредените лайнери — всичките четиридесет и пет бойни лайнера откриха едновременно огън. Резултатът бе потресаващ. Огромният брониран съд експлодира.
	Джора’х почувства смъртта на стотици свои поданици. Тизмът се разтърси от ужас и страдание.
	Джора’х се опита да окуражи и сплоти останалите екипажи. Не получаваше никакви сигнали от изменника престолонаследник, но бе сигурен, че Тор’х се смее.
	Бунтовническите кораби се насочиха към цитаделата да открият огън по обсаждащите сили, но бойните лайнери на Зан’нх им препречиха пътя.
	Джора’х извика на близкия септар:
	— Адар Зан’нх да поиска от бунтовниците да се предадат! Искам да ми доведе Тор’х жив.
	— Нима очаквате да се предадат просто така? — попита Удру’х. — Те са фанатици, покварени от Руса’х. Не разсъждават логично. Предупреждавам ви, не подценявайте опасността.
	Джора’х си пое дъх, мъчеше се да се съсредоточи.
	— Разполагам със седем пъти повече войници от Тор’х. Освен това владея по-добре от него своята тизм-мрежа. Ще успея да върна изменниците дори само със силата на волята си.
	Затвори очи и протегна душевните си пръсти към бунтовническите бойни лайнери, търсеше контакт с всеки войник поотделно. Щом докосна първите нишки, се постара да ги откачи от покварената мрежа и да ги придърпа към себе си. Преминаваше от войник на войник, от офицер на офицер, от техник на техник. Продължи да мести мисълта си палуба след палуба, докато най-сетне не си възвърна контрола върху един от корабите на Тор’х и му нареди да се подчини на адар Зан’нх.
	След тази първа, макар и малка победа, магът-император почувства как силите му нарастват и се съсредоточи върху следващия кораб. А бяха толкова много!
	Сега вече почувства съпротивата на Тор’х, като непробиваема, изградена от диамант бариера, и реши да атакува кораба му накрая. Един по един, като плочки домино, и останалите кораби падаха под властта му.
	С всеки спечелен кораб, с всяка поредна група объркани илдирийци силата му продължаваше да расте и да заздравява мрежата. Съвсем скоро Джора’х установи, че може да продължи този процес, без да му отделя цялото си внимание.
	Щом осъзна, че по някакъв тайнствен начин губи кораб след кораб, Тор’х отговори с отчаяно насилие. Поведе своя боен лайнер и още два настрани от основната група, сетне изви рязко надолу и ги насочи към площадката, където войниците от Слънчевия флот горяха цистерните с шайинг. Четири от корабите на адара ги последваха, но Тор’х успя да се откъсне и полетя толкова ниско, че заплашваше всеки миг да се блъсне в земята.
	Наземните екипажи на Зан’нх разтоварваха последния кораб — на кладата отпред гореше огромна купчина шайинг. С невиждана жестокост Тор’х стовари няколко свръхтежки бомби върху горящия шайинг и войниците. Миг след това космодрумът се превърна в ад под небето. Кораб след кораб се възпламеняваха и изригваха в пламъци.
	Без да забави скорост, корабът на Тор’х профуча като комета покрай трите повредени бойни лайнера в полето и бомбардира и тях. Зан’нх го следваше по петите и обсипваше кърмата му с огън, опитваше се да го свали. Но въпреки повредите по корпуса и двигателя корабът на Тор’х не падаше. Артилерийските му запаси изглеждаха неизчерпаеми.
	Джора’х погледна губернатора на Добро. Вече бе успял да спечели по-голямата част от екипажите, въпреки че корабът на Тор’х и другите два след него му убягваха.
	— Прав си, Удру’х — призна най-сетне магът-император. — Прекалено много илдирийци загинаха. Не бива да чакаме. Трябва да изрежа този тумор. Сега.
	И без да изпуска от мисления си взор трите последни кораба, пое нагоре по склона към цитаделата. Придружаваха го стотици тежковъоръжени войници.
	— Отиваме в двореца и приключваме с тази обсада — каза Джора’х, без да забави крачка. — Аз съм пълноправният маг-император и днес ще си върна империята.


>	117.
>	Сарейн

	След продължително пътуване, по време на което откара до различни колонии на Ханзата зелени жреци и фиданки, Сарейн най-сетне се върна на Земята. Струваше й се, че е отсъствала десетилетия. Надяваше се, че Базил ще се радва да я види, въпреки че събитията не се бяха развили точно така, както двамата бяха очаквали. Най-малко от всичко искаше да стане жертва на презрението му. Трябваше да е много внимателна.
	Качи се в апартамента на върха на пирамидата, в която се помещаваше щабът на Ханзата, и завари председателя в отвратително и агресивно настроение.
	Заместник-председателят Елдред Каин тъкмо излизаше заднешком от вратата. Хвърли мимолетен поглед на Сарейн и на лицето му за миг се мярна странно изражение.
	— Председателят ще ви се зарадва само ако носите добри новини. В противен случай ви съветвам да изчакате по-подходящ момент.
	Сарейн не беше виждала Базил от седмици.
	— Предпочитам да рискувам. — Ней се искаше да признае, че й липсва — не само физически, но разговорите, усещането, че е част от важната система на управление. Жадуваше да сподели с него разказа за изгорените дървета на Терок, картина, която все още витаеше в съзнанието й. — Ще се справя. — Тя се шмугна покрай Каин и влезе в кабинета на председателя.
	Базил вдигна глава и й метна яден поглед.
	— Точно сега ли намери да ме прекъснеш?
	— Не бъди груб, Базил. Надявах се пристигането ми да бъде приятна изненада.
	Той я огледа, както учен разглежда интересен екземпляр. Сивите му очи бяха толкова студени, че тя потрепери.
	— Изненадата щеше да е приятна, ако беше останала да държиш властта на Терок. Мисля, че вече обсъдихме този въпрос. Какво търсиш тук?
	Сарейн събра сили и се приближи към бюрото. Опита се да не му показва колко дълбоко я е засегнал.
	— Плановете се променят, Базил. Но все пак мисля, че успях да изпълня най-важната част от задачата. Събрах няколко десетки доброволци сред зелените жреци. Неколцина от тях вече отлетяха за колониите на Ханзата, други очакват да пристигнат още кораби.
	— Продължавай — подхвърли навъсено Базил.
	— Терокците са убедени, че хидрогите ще нападнат отново останките на световната гора. Боят се, като се имат предвид последствията от предишната атака, че този път всички световни дървета ще бъдат унищожени. Нуждаят се от помощта на Ханзата, за да разпространят дърветата на колкото се може повече светове — в замяна на това Ханзата ще получи зелени жреци на всички свои колонии. — Тя се засмя. — Нали това искаше?
	— Във всеки случай не бих го нарекъл пълен провал.
	Тя заобиколи бюрото, застана зад него и започна да му масажира раменете. Имаше чувството, че докосва статуя.
	— Би ли ми казал какво те е ядосало толкова, че дори не ми се зарадва?
	— Кое от хилядите неща? Скитниците? Разрушената колония на Корибус? Изчезналите кликиски роботи? Потенциалната опасност нашите бойни компита да се окажат бомби със закъснител? Хидрогите, които подновиха атаките си срещу нашите планети?
	Сарейн въздъхна, обезпокоена от всички тези неприятности.
	— Добре, но кое от изброените накара Елдред Каин да изскочи оттук като подплашено кученце?
	Базил протегна ръка и включи монитора, на който бяха изписани последните новини.
	— Слухът е непотвърден, но се разпространява бързо. Не можем да го отречем, нито мога да разбера как, по дяволите, е изтекла информацията!
	Сарейн се наведе и прочете съобщението.
	— Естара е бременна? — Зарадва се искрено заради приятната новина в живота на сестра й. Първото дете от следващото поколение. — Това е чудесно…
	Базил скочи толкова рязко, че преобърна чашата с изстинало кафе.
	— Питър ме излъга! Бях им наредил да не зачеват дете, докато не им разреша. Опитаха се да запазят бременността й в тайна от мен, но аз открих — и наредих на Естара да се отърве от детето.
	— Базил! Това е нечувано! — Сарейн присви очи. Наскоро отношенията между крал Питър и Базил се бяха изострили рязко. Естара дори бе подметнала, че председателят се опитал да ги убие, но когато Сарейн го попита открито, той отрече, дори отхвърли самата идея за това. Но сега това предложение за аборт…
	Базил продължаваше да говори, сновеше пред бюрото си.
	— След като показах на Питър какво съм направил с Даниъл, мислех, че повече няма да ми създава проблеми. Дори бях наредил на докторите да са готови за аборта, днес следобед, когато е рутинният преглед на Естара…
	— Какво си направил с принц Даниъл? — прекъсна го тя още по-разтревожена.
	— Но по някакъв начин тази сутрин слухът е стигнал до медиите! Бях наредил да държат Питър под непрестанно наблюдение. Той няма никакви външни контакти. Откъде тогава е тръгнала информацията? Вече съм с вързани ръце. Не мога да предприема никакви действия срещу краля и кралицата. Даниъл се оказа пълен провал, а Питър е извън контрол. Ето ти още едно бедствие.
	Втренчила поглед в него, Сарейн виждаше съвсем непознат човек, такъв, на когото вече не би могла да съчувства, нито да разбира. Беше изплашена за сестра си, неспособна да повярва, че Базил би я накарал да направи аборт само с едно щракване на пръсти. Това не беше председателят Венцеслас, когото познаваше и обичаше. Все още изпитваше влечение към него, но Естара бе част от семейството й!
	Може би още не бе късно да му внуши, че е на погрешен път. Дали си даваше сметка, или не, но Базил очевидно се нуждаеше от някой, който да се грижи за него. Той седна и Сарейн почна да му разтрива раменете.
	— Току-що се прибрах, Базил. Дай ми само час и ще уредя разпускаща вечеря в нашия апартамент. Имаш нужда от почивка, за да преценяваш по-трезво действията си. Сигурно двамата ще измислим някакво решение за всички тези проблеми.
	Той й махна да напусне кабинета.
	— Имам работа, трябва да обмисля някои планове. Трябва да покажа на Питър точно къде му е мястото, преди да се опита да направи нещо друго.


>	118.
>	Сели

	Първите няколко групи зелени жреци бяха отнесли фиданките на различни планети из Спиралния ръкав, за да бъдат спасени от посегателствата на хидрогите. Всъщност жреците правеха същото от векове, но никога досега в подобни мащаби.
	През последните три дена Сели и Солимар се занимаваха предимно с дървесните танци — изтощителна дейност, която обаче им носеше огромно удовлетворение. Сели във всеки случай я намираше за много по-приятна, отколкото да разчиства останките на мъртви дървета. Беше като да хвърляш студена вода в лицето на задрямал гигант. След толкова много месеци Терок изглеждаше, сякаш отново ще се изправи на крака.
	Седяха един до друг след поредния танц. Сели опря глава на рамото на Солимар. Зелената му кожа беше топла, яките му мускули й напомняха стеблата на огромните дървета.
	— Знаеш ли, струва ми се, че започвам да свиквам с това — каза тя.
	Той я целуна по влажната от пот буза.
	— Аз също — с това — отвърна и тя се изкиска.
	Но той изведнъж се надигна рязко.
	— Бенето ни вика. Всички. Веднага! Да побързаме — обратният път е дълъг.
	Въпреки че ръцете и краката я боляха, тя се затича след него към хвърколета.
	След половин час пристигнаха при гъбения риф. Развълнувани зелени жреци се събираха на групички, втренчили погледи в небето. Бенето се бе изправил насред поляната, заобиколен от овъглените останки на обгорени дървета — клоните им приличаха на огромни мечове.
	По гърба на Сели пробягаха тръпки. Усети, че назрява опасност. Всички продължаваха да гледат нагоре, засенчили очи. Сели долавяше страха и тревогата им. Улови Солимар за ръката.
	— Хидрогите ли идват?
	Той мълчеше и тя отмести поглед към Бенето. Макар че брат й бе далеч, вятърът довя отговора му:
	— Да. Хидрогите. Знаехме, че ще се случи.
	— Но нали каза, че идва помощ? Разказа ни за някакви древни съюзници, които щели да пристигнат. Ако не дойдат скоро, всички сме обречени.
	Бенето не сваляше от нея големите си очи.
	— Вярно е, че поеха насам веднага след първата атака на хидрогите, когато аз загинах. Но все още са много далече. Нашите съюзници няма да пристигнат навреме.
	— Поне фиданките, които изпратихме, ще са в безопасност — промърмори застаналият наблизо Ярод.
	— Но не и ние — подхвърли една жена с бледа кожа. Сели чу далечен вик, после някой вдигна ръка към небето. Там, озарени от ярката слънчева светлина, се появяваха сияещите диамантени корпуси.
	Хидрогите покръжиха лениво в небето, докато не се събраха, а след това се спуснаха върху световната гора.


	Едва възстановените световни дървета потрепериха под ледените вълни, които сферите стовариха върху тях. Изплашените терокци се разбягаха да търсят укрития. Повечето зелени жреци останаха вцепенени по местата си.
	Ярод бавно се свлече на колене.
	— Цялата ни работа отиде нахалост! Световната гора е още слаба. Не можем да издържим нова атака.
	Сели го сграбчи за раменете.
	— Ставай, вуйчо! Трябва да направим нещо. Някои от дърветата са възстановени. Няма ли някакъв начин да ги накараме да се бият? Както го направи на времето Рейналд! — Тя погледна трескаво към Бенето.
	Повечето терокци се бяха сгушили в покрайнините на гората. Едно бойно кълбо се спусна съвсем ниско и покоси короните на дърветата със синята си светкавица. Клоните се разгоряха в ярък огън, който бързо почна да се разпространява.
	Големът Бенето стоеше в средата на пръстен от обгорели дънери, приличаше на свещеник в храм. Дървените му очи бяха затворени, юмруците му стиснати, а лицето — извърнато нагоре, сякаш се вслушваше в някакъв далечен глас. Дали не зовеше за помощ? Приемаше отговор? Кой, или какво, можеше да помогне на световната гора?
	По време на предишната ужасяваща атака на хидрогите на помощ се бяха притекли фероуите, но те бяха предизвикали не по-малко разрушения. Кой би могъл да ги спаси сега?
	Бомбардировката на бойните кълба набираше сила.
	Сели и Солимар изтичаха под несигурното убежище на едно дърво. Родителите й се катереха по въжената стълба към постройките между клоните, сякаш можеха да се спасят там. Сели ги посочи.
	— Не зная какво са намислили, но искам да съм с тях.
	Солимар кимна.
	— Идвам с теб.
	С грациозността на дървесни танцьори двамата се закатериха по дървото. Над главите им в небето продължаваха да ечат експлозии. Бойните кълба стоварваха каскади вледеняващ вятър право върху доскорошното бойно поле и косяха всичко с електрически заряди.
	Сели изтича в тронната зала. На места покривът все още не беше ремонтиран. Инженерите от клана бяха подобрили значително водопроводната и канализационната система, както и средствата за свръзка.
	Идрис стоеше и гледаше изплашено комуникационния пулт. Алекса се обърна към дъщеря си.
	— Сели, трябва да намериш някакво убежище. Тук не е безопасно.
	— А къде е безопасно, майко? Ако знаех, щях да те отведа там насила!
	— Няма да сме в безопасност, докато не изпратим послание на хидрогите — заяви Идрис. — Или призив за помощ.
	— Да им пратим съобщение? — попита Сели. — Що за глупости?!
	— Защо смятате, че ще ви изслушат? — попита Солимар. — Те са твърдо решени да унищожат световната гора.
	Идрис шареше объркано по копчетата.
	— Това ли е? — попита накрая.
	Солимар изтича до него.
	— Щом настоявате, позволете да ви покажа. — Солимар имаше вроден нюх към машини и системи за свръзка.
	— Татко, много добре знаеш какво представляват хидрогите — продължи Сели. — Наистина ли вярваш, че ще ти отговорят?
	Идрис я погледна през рамо. Очите му бяха зачервени, изглеждаше остарял.
	— Зелените жреци вече пратиха съобщение през телевръзката, но хидрогите ще ни довършат, преди някой да стигне дотук.
	Солимар отстъпи назад.
	— Предавателят е готов. Настроен на целия спектър честоти.
	Идрис пое контрола.
	— Говори отец Идрис от терокския народ. Ние сме миролюбиви хора, които не са ви сторили нищо. Моля ви, оставете ни на мира. Не сме ваши врагове.
	— Хидрогите смятат верданите за свои врагове — намеси се Сели. — Мразят ни, дори само защото работим за тях. Няма да спрат, докато не изпепелят цялата планета.
	— Настояваме да се срещнем с ваш представител, какъвто пратихте на Земята — продължи Идрис, макар по нищо да не изглеждаше, че някой го чува. — Моля ви, не правете това.
	Отговорът, който дойде от уредбата, изненада всички. Но не беше на хидрогите. Гласът бе човешки.
	— Не се безпокойте, ние ще ви пазим. — Кратка пауза. — Надявам се да се получи.
	Майка Алекса се наведе над предавателя.
	— Кой говори? Моля ви, помогнете ни, който и да сте!
	— О, съжалявам. Кото Окая. Изглежда, малко сме закъснели. Но ако изчисленията ми се окажат верни, хидрогите дори няма да знаят какво ги е ударило.
	Сели си спомни ексцентричния инженер, чиито амбициозни планове бяха залегнали във възстановяването на терокското селище. Изтича при един от разтворените прозорци. Въпреки че й се струваше малко вероятно преследваните от закона космически скитници да разполагат с ефикасно оръжие срещу хидрогите, молбите на баща й бяха още по-безнадеждни.
	Зърна в небето малка група скитнически кораби — десетина стари корита, всички с различна конструкция. Бойните кълба, изглежда, ги игнорираха, смятаха ги за твърде незначителни цели. А корабите на клановете се носеха право срещу гигантските назъбени сфери. Сели не знаеше какво са намислили. Скитниците бяха обречени.


>	119.
>	Император Руса’х

	Някога ярко сияещата тизм-мрежа сега се разплиташе около него. Душевните нишки, които бе виждал толкова ясно и бе държал здраво, сега прорязваха невидимите му пръсти като скалпели. Как можеше поквареният маг-император да е толкова силен?
	Болката от тази мисъл бе по-нетърпима от въображаемата болка от прерязана плът и изтичаща кръв. Всички полета с ниалия бяха изпепелени и нямаше да има повече шайинг. Въпреки че укрепената му цитадела продължаваше да гъмжи от охрана, свещеници, компаньонки, миньори и лекари, войниците на мага-император се приближаваха неумолимо. Руса’х не бе и помислил, че брат му е готов да убива.
	Беше запазил само двама от септарите на пленения флот. Но сведенията, които получаваше, бяха отчайващи. През отворения прозорец на двореца Руса’х бе наблюдавал главоломната атака на Тор’х. С невероятната си сила магът-император бе успял да върне на своя страна екипажите на повечето кораби, бе ги извлякъл от неговата мрежа. Нови и нови войници непрестанно преминаваха на другата страна. Джора’х изглеждаше убеден в победата си.
	Вероятно Руса’х бе подценил напълно брат си, както бе сторил и самият маг-император с него в началото на бунта. Властта му върху тизма изглеждаше безкрайна, несъкрушима…
	Как бе възможно един лъжевладетел да притежава подобна мощ? Защо Източникът на светлина не бе дарил с нея Руса’х, истинския император, за да докаже валидността на неговите твърдения?
	— Врагът набира сила — прошепна една от компаньонките, навела глава към него. — Не е ли време да потърсим помощ в Източника на светлина?
	Седнал на какавидения трон, Руса’х изви очи към небето, към сиянието на слънцето на Хирилка. По време на своя подтизмен сън бе видял отговорите толкова ясно. Беше вървял в реалност, където всичко бе кристално ясно, беше проследил душевните нишки до тяхното изконно начало. Травмата на главата го бе дарила със свободата да вижда и усеща.
	Руса’х стисна с ръце облегалките, очакваше отговор от заслепяващата светлина на слънцето. Но вече не виждаше никакви пътища. Не можеше да разбере защо Източникът на светлина го изоставя точно сега. Не му оставаше друго, освен да потърси начин да избяга от тези роби на някога величествена империя, която сега се издигаше върху лъжи.
	Единият септар дотича с поредния доклад.
	— Императоре, дворецът е обкръжен. Всички кораби, с изключение на този на престолонаследника Тор’х и още два, са пленени от противника.
	Дотича и вторият септар.
	— Все още разполагаме с голям брой верни войници, готови да дадат живота си, но да не позволят на лъжеимператора да влезе в двореца.
	Руса’х прехапа устна.
	— За съжаление Джора’х разполага с достатъчни сили, за да нахлуе в двореца, когато си пожелае — стига да е готов да приеме загубите. Въпросът е дали моят брат има намерение да жертва свои поданици.
	— Илдирийците не убиват илдирийци — рече първият септар. — Той никога няма да ни нападне открито.
	Руса’х присви очи. И той беше разчитал на това — и беше сгрешил.
	— Не. Той ще се поколебае, но ще го направи. — Руса’х кимна. — Джора’х вече наруши немалко от нашите традиции. Погледнете го само в подножието на хълма. Стои там, опрял свещените си крака на земята, сякаш е някой слуга. В Призматичния палат собствената му дъщеря, жена с благороден произход, е негов личен телохранител. След като ние започнахме да избиваме илдирийци, брат ми няма да се подвоуми да стори същото.
	— И в двата случая — каза септарът — ние сме изгубени. Хирилка ще падне. Не разполагаме с достатъчно персонал, оръжия и бойни лайнери, за да издържим. Не можем да разчитаме на подкрепления от другите бунтовнически светове.
	Руса’х се заслуша в шума отвън. Високо над главите им кръжаха близо четиристотин бойни лайнера. Тор’х разполагаше само с три кораба.
	Нямаше никакъв начин да спаси начинанието си.
	Той въздъхна.
	— Искам да говоря с престолонаследника. Трябва да му предам последни напътствия.
	Тор’х едва успяваше да държи под контрол трите бойни лайнера. Адарът можеше да го унищожи с лекота, но засега се въздържаше. Джора’х вероятно бе издал заповед Тор’х да бъде заловен жив.
	Може би Руса’х щеше да има достатъчно време…
	— Престолонаследнико, възнамерявах да те направя свой приемник пред истинския Източник на светлината, но този път не успяхме — заговори императорът по обезопасения канал. — Ти винаги си бил мой достоен спътник. Помагаше ми още преди да ме сполети прозрението, повярва ми, когато заявих, че съм видял верния път. Сега, когато на хоризонта има само черни облаци, помни, че аз съгледах истината. Само аз единствен знам накъде да ви водя. Ние не сме слепци. Никога няма да се откажа от постигането на свещената цел.
	На екрана Тор’х изглеждаше дълбоко обезпокоен.
	— Господарю, все още разполагам с три кораба. Какво искаш да направя?
	— В този момент поквареният ти баща изпраща армията си нагоре по склона към двореца. — Императорът кимна дълбокомислено. — Твоите бойни лайнери могат да ми осигурят възможността, от която се нуждая. А тя е…
	Тор’х прие инструкциите и прекъсна връзката.
	Руса’х нареди на фанатично преданите си компаньонки и на двамата септари:
	— Пригответе се за отлитане. Моите инженери са подготвили напълно зареден кораб, замаскиран в задния двор. Малка група ще ме придружи по време на бягството. — Той отново примижа към яркото слънце. — Отиваме право в Източника на светлина.


>	120.
>	Магът-император Джора’х

	Войниците от Слънчевия флот затягаха обръча около двореца. Придвижваха се бързо и затваряха всички пътища за бягство. Заобиколен от охраната си, магът-император предвождаше армията към вече сигурната победа. И изведнъж бунтовниците откриха огън. Войниците му нямаха друг избор, освен да отвърнат със стрелба, за да защитят водача си.
	Почти всички бунтовнически бойни лайнери бяха преминали на страната на мага-император, но корабът на Тор’х и следващите го два лайнера се спуснаха в поредната безумна атака. Трите бунтовнически кораба се носеха право напред, открили огън с всички оръжия.
	Два кораба на Джора’х бяха ударени и извиха встрани към космодрума. Междувременно бойният лайнер на Тор’х продължаваше да лети право към двореца и позициите на мага-император. Другите два го следваха.
	Скупчените кораби на адар Зан’нх се опитаха да им препречат пътя, но веднага щом се приближиха, двата задни кораба се отделиха и се хвърлиха в самоубийствена атака. При последвалата експлозия бунтовническите кораби разрушиха два от лайнерите на Слънчевия флот и оставиха в небето дълга димяща резка, като огромна черна зейнала рана.
	Оглушителният тътен и ударната вълна накараха всички войници на повърхността да застинат в страхопочитание. Джора’х стисна клепачи, от очите му отново бликнаха сълзи заради загиналите му поданици.
	Двата бунтовнически бойни лайнера се бяха пожертвали, за да може Тор’х да продължи към целта си. Към баща си.
	Корабът му профуча през димната завеса и се спусна надолу, сякаш престолонаследникът бе намислил да се разбие право върху склона, където стоеше Джора’х. Флагманът на Зан’нх ревеше зад него, обстрелваше задните му двигатели. Тор’х набра рязко височина и изравни полета, за да може да стовари последния си запас експлозиви. А след това откри огън по наземните войски, покосяваше десетки, стотици илдирийски войници.
	Целият хълм се разтърси от ужасяващи експлозии. Охраната се хвърли върху Джора’х, за да го защити. Губернаторът на Добро също потърси подходящо укритие. Появиха се още бойни кораби, готови да осигурят въздушна поддръжка, но около мага-император вече имаше купчини мъртъвци. Тор’х не спираше обстрела, показваше недвусмислено, че това ще е неговата последна атака.
	Джора’х продължаваше да следи битката. Носещият се по петите на Тор’х адар скъси дистанцията, сякаш бе завладян от същото безумие като своя брат. Воят на мощните двигатели бе дори по-оглушителен от експлозиите и артилерийската канонада. Двата бойни лайнера се приближаваха един към друг като два астероида, заплашващи да се сблъскат.
	Зан’нх, изглежда, не се страхуваше да се изправи на пътя на брат си в небето.
	Тор’х отмести кораба си в последния момент и двата гигантски съда се разминаха, като остъргаха корпусите си. Прозвуча пронизително метално стържене. Без да го е грижа за повредите по кораба, Тор’х зави и отново се насочи към двореца.
	Удру’х извика:
	— Господарю, кажи на адара да свали кораба му! Няма никакъв начин да спасим Тор’х. Дори без оръжия Тор’х може да разруши целия хълм заедно с нас при сблъсъка.
	Джора’х се надигна от земята.
	— Все още не — промълви, засенчил очи. Стисна зъби и насочи цялата си душевна сила през тизма, превърна я в абсолютна и неотменна заповед. Този път се съсредоточи върху екипажа на кораба на Тор’х, успя да овладее неколцина от командирите, после върна в мрежата и останалите. Един по един, той сграбчваше мислите им, както бе направил с останалите покварени войници. Усещаше как душите им се стичат обратно в първоизточника.
	Опита се да посегне и към Тор’х, към собствения си син, да го откъсне от пътя, по който бе поел. Но Тор’х се затвори за него, изплъзна се настрани от душевното му докосване. Джора’х остана изумен. Не очакваше, че престолонаследникът притежава подобна сила. Отказа се и отново се съсредоточи върху останалите илдирийци.
	В този момент на борда на последния бунтовнически лайнер войниците и офицерите осъзнаха какво са направили и какво възнамеряват да сторят. Джора’х имаше чувството, че може да вижда през очите им, макар че собственият му син оставаше сляпо петно в мрежата. В командното ядро на лайнера екипажът трескаво променяше курса. В последния миг самотният боен лайнер се издигна нагоре и профуча над склона, като едва не разруши покрива на двореца.
	Освободените войници се обърнаха срещу Тор’х и се развикаха гневно.
	Докато Слънчевият флот бе погълнат от самоубийствените действия на Тор’х, император Руса’х бе получил отсрочката, на която се надяваше. Неочаквано от задния двор на двореца се издигна малка совалка и започна да набира височина с необичайно висока скорост. Приличаше на изстрелян от огромно оръдие снаряд.
	Войниците, които бяха обкръжили цитаделата, се развикаха ядосано. Губернаторът на Добро дръпна предавателя на най-близкия и кресна в него:
	— Зан’нх! Това е Руса’х. Опитва се да избяга.
	— Но няма да успее — отвърна адарът.
	Най-сетне войниците на Джора’х нахлуха в двореца. Все още под влияние на покварения тизм на Руса’х, някои бунтовници продължаваха да се съпротивляват отчаяно. Войниците на Джора’х бяха отвратени от това, което трябваше да направят в името на победата.
	Магът-император погледна нагоре, към отдалечаващия се кораб на Зан’нх, който преследваше совалката. Оставаше само да бъде заловен Руса’х…


>	121.
>	Адар Зан’нх

	— Увеличете скоростта! — нареди Зан’нх. — Прехванете совалката, преди да излезе на орбита.
	Навигаторът поклати глава.
	— Невъзможно, адаре. Той е по-бърз от нас. Няма да успеем да го заловим.
	— Продължавайте преследването. Какъв е обсегът на совалката?
	— Изглежда, двигателите са реконструирани. Тягата му е много по-висока, отколкото очаквах. — Навигаторът поклати глава. — При всички случаи обаче няма да може да напусне системата на Хирилка.
	— Накъде ли се е насочил? — зачуди се Зан’нх. — След него!
	Магът-император му прати съобщение от превзетия вече дворец:
	— Адаре, ако можеш, искам да плениш губернатора. Но при никакви обстоятелства не позволявай да се измъкне. Руса’х вече ни създаде прекалено много неприятности. По един или друг начин това трябва да приключи.
	Флагманът на адара продължаваше да набира скорост. Инерцията на тежката машина нарастваше бавно, но двигателите й бяха неимоверно по-мощни от тези на малката совалка. Губернаторът на Хирилка буквално изгаряше своите двигатели в максимално натоварване. Зан’нх не спираше да изпраща сигнали, предлагаше на губернатора да се предаде, но Руса’х не отговаряше.
	В космоса около тях гъсто събраните звезди на Хоризонтния куп изглеждаха като скъпоценни камъни, запратени в мрака. Второто слънце на Хирилка сияеше с оранжева светлина, синкавите планети кръжаха около централното бяло слънце.
	Скоро намеренията на губернатора станаха съвсем ясни. Той въобще не възнамеряваше да бяга. Корабът му се носеше с невероятна скорост право към бялото слънце. И тогава Руса’х прати от борда на совалката послание, в което, вместо отчаяние и страх, се долавяше триумф:
	— Заедно с последните си верни поданици ще се завърна там, където светлината е чиста и ярка. Ние ще се съединим с Източника на светлина. За неверници като вас това е непонятно — но ние ще бъдем спасени.
	— Той лети право към слънцето! Огън по всичките му двигатели. Трябва да го спрем!
	Оръжията на лайнера избълваха огън едновременно, но совалката на Руса’х бе твърде близо до короната на слънцето и сензорите и насочващите системи бяха разстроени. Един от изстрелите нанесе минимална повреда на ракетния двигател, но губернаторът на Хирилка продължаваше напред. Друг изстрел попадна много по-точно, но вече беше твърде късно. Совалката бе уловена в примката на слънчевата гравитация.
	Зан’нх едва успяваше да се задържи на крака, толкова силни бяха магнитните смущения. От няколко контролни табла захвърчаха искри.
	— Време е да обръщаме, адаре — обади се навигаторът. — Корабът на губернатора е изгубен, но ако продължим след него, и ние ще полетим към слънцето.
	— Той не заслужава такава жертва, адаре! — извика оръдейният офицер. — И без това го изгубихме.
	Зан’нх втренчи поглед в закрития от плътен филтър екран. Корабът на Руса’х бе само сияеща прашинка, която падаше в слънцето.
	— Обръщай — нареди Зан’нх. — Няма да позволя на чичо ми да вземе нови жертви.
	Бойният лайнер започна да променя курса, като се бореше с гравитацията.
	Миг преди връзката да прекъсне, губернаторът на Хирилка изпрати съобщение:
	— Гледайте! Източникът на светлина не ни е изоставил!
	За изненада на Зан’нх нещо ставаше в горния газообразен слой на слънцето. Огромни огнени стълбове се издигнаха на стотици километри, като извити арки, следващи магнитните полета. За един кратък миг пламтящата повърхност се разтвори, както се разпръскват облаци в небето.
	И тогава обърканият Зан’нх съгледа неописуеми постройки, цял един град върху слънчевата повърхност — сфери, куполи и пирамиди, изпълнени с кипяща лава. През йонизираните облаци се издигаше ято елипсоиди, кораби, направени от пламъци и контролирана топлинна енергия.
	— Фероуите! — извика някой ужасено. — На слънцето има град на фероуи!
	Огнените кораби се издигнаха към совалката на губернатора и я обгърнаха, преди да се е запалила. Руса’х изпрати последното си съобщение:
	— Вижте светлината, колко е ярка и чиста!
	Докато флагманският боен лайнер кръжеше на безопасно разстояние в покрайнините на слънчевата корона, огнените същества заобиколиха кораба на Руса’х и после се върнаха в морето от плазма. Въпреки филтрите на екрана очите на Зан’нх бяха насълзени от интензивната светлина и той не можа да различи нищо повече. Накрая фероуите изчезнаха в дълбините на слънцето.
	Разтърсени от видяното, офицерите му едва сега се сетиха да докладват.
	— Адаре, повечето главни системи са в пълна изправност. Започваме поправка там, където е необходимо. Няма никакви пречки да се върнем безпрепятствено на Хирилка.
	Зан’нх погледна още веднъж синьо-бялото слънце, в което бе потънал побърканият губернатор, после кимна.
	— Добре. Да се връщаме при мага-император. Бунтът е потушен.


>	122.
>	Кото Окая

	Несигурността бе необичайно усещане за Кото. Възможността да е сгрешил караше сърцето му да се свива. Но скитническите кораби вече се носеха право към диамантените бойни кълба и той знаеше, че никога няма да му се удаде по-добра възможност. Сега бе моментът да изпробва изобретението си.
	Седем скитнически кораба от Оскивъл летяха като чайки насред ураган, готови за директно стълкновение с хидрогите. Джаред Хъф, луничавият пилот на неговия кораб, се захили налудничаво.
	— Започва се, Кото. Изглежда, дрогите ни очакват! Дано тези твои „звънци“ свършат работа.
	— Проверихме всички изчисления — докладва КР. — Възможностите за грешка са минимални. — Кото бе настоял да вземат с тях двете компита.
	— Единственият начин да докажем идеята е като я изпробваме срещу бойните кълба в реални условия — добави ГУ.
	— И тези „реални условия“ могат да ни костват живота — рече Джаред.
	— Ще разберем след минутка — отвърна Кото. — Разбира се, че ще се получи. — Затвори очи, докато Хъф набираше скорост.
	Беше проверил изчисленията многократно, но си даваше сметка, че всяка нова концепция носи непредвидими рискове. Неведнъж в кариерата си се бе срещал с подобни неща.
	Десетина вражески сфери кръжаха из небето на Терок и обсипваха световната гора със синкавите си светкавици. Бойните кълба бяха толкова съсредоточени върху изпепеляването на гората, че не обръщаха никакво внимание на малките скитнически кораби.
	Кото предаде на останалите шест кораба:
	— Готови ли сте всички?
	Бързо приближаваха бойните кълба. Кото едва сега успя да прецени неимоверните им размери. Навярно бяха стотици пъти по-големи от изоставения хидрогски кораб, който бе изследвал. Ами ако планът му се провалеше…
	— Кото, пак се отнесе нанякъде — рече ГУ.
	— Кото, ако не пуснем твоите дреболийки скоро, ще се ударим в дрогите — провикна се пилотът. — От което едва ли ще има голяма полза.
	— Добре! Всички да изхвърлят „звънците“. Изстреляйте мембраните незабавно.
	Люковете на хангарите се отвориха и отвътре излетяха мембраните — отдалече наподобяваха конфети. Всяка представляваше квадратно парче два на два метра. Мембраните се разпръснаха и започнаха да се спускат срещу гигантските кораби, ориентираха се към тях като комари, надушили пот. Веднага щом се освободиха от товара си, скитническите кораби се спуснаха към огромните дървета.
	А „летящите килимчета“ на Кото продължаваха да се носят към сферите. Бяха оборудвани със съвсем примитивни реактивни двигатели, тъй като се предполагаше, че няма да е трудно да се сблъскат с огромните кълба. Повечето се разлетяха настрани, но няколко намериха целите си и се прилепиха към три от сферите.
	— Зън-зън! Има ли някой вкъщи? — Очите на Кото се насълзиха, той се страхуваше дори да мигне.
	И щом полепнаха, мембраните започнаха да сменят различни акустични режими, да увеличават и намаляват амплитудата, да барабанят и вибрират. Едно от „резонансните килимчета“ най-сетне напипа точната вибрационна честота на бойното кълбо и Кото видял върху диамантения корпус да се появява квадратен отвор.
	Хидрогите не можеха да осъзнаят какво им се е случило. Звънците задействаха механизма за отваряне на люкове точно както бе постъпил Кото с изоставената сфера. Същият принцип, но в уголемен мащаб. От другата страна на сферата още един звънец успя да постигне успех и там се появи втори отвор.
	Свръхплътната атмосфера на хидрогския кораб изхвърча в миг със силата на взрив. Кълбото започна да се премята и да се върти. Бликнаха снопове концентрирана енергия.
	Скитниците нададоха радостни възгласи.
	— Прилича на изпуснат балон — отбеляза със смях Джаред.
	— Точно както предсказах — рече КР.
	Изгубил контрол, хидрогският кораб се удари в друго кълбо, после отскочи, движен от излизащата като струя газова смес. Нямаше никакъв начин хидрогите да си възвърнат управлението на кораба дори да бяха оцелели.
	Почти едновременно се разхерметизираха още две сфери и също се запремятаха като побъркани. Останалите бойни кълба започнаха да се издигат и да се групират срещу неочакваните нападатели.
	— Олеле! — възкликна Кото. — Джаред, имаме ли достатъчно мембрани?
	— Останаха още малко. Но забелязвам, че са доста бавни. Сега, след като хидрогите са предупредени, ще се опитат да ги избегнат.
	— Нищо, изстреляй ги всичките. Ще е като да се мъчат да летят между дъждовни капки. Не могат да избягат на толкова много звънци.
	Засегнатите кълба продължаваха да се мятат и въртят. Вътрешността им вече бе тъмна, пуста, безжизнена.
	Скитническият кораб изхвърли нов товар „звънци за врати“.
	— Да вземем да се пръснем, а? — предложи Джаред.
	— Напълно съгласен.
	Корабите на скитниците се стрелнаха в различни посоки, но кълбата бяха по-бързи. Електрическа светкавица проряза въздуха и изпепели един от корабите.
	Джаред работеше трескаво на пулта.
	— Знаеш ли, това е по-добре, отколкото да използваме кликиски факел и да взривяваме цели планети.
	— По-късно ще ме тупаш по рамото. Сега искам и двете ти ръце да са върху пулта. — На Кото му призляваше.
	И все пак бе щастлив, че идеята му се е оказала сполучлива. Резонаторната технология бе лесна за производство, бърза и евтина. Най-сетне хората разполагаха със средство срещу врага. Кото се надяваше, че ще доживее края на войната, вместо да загине тук като герой.
	Една от преследващите ги сфери се сблъска едновременно с няколко „звънеца“ и почти веднага в корпуса й се отвориха няколко люка. Обреченото кълбо се удари в друго наблизо, пречупи пирамидалните му издатини и го запокити в обратна посока.
	— Станаха пет! — извика радостно Джаред.
	Но зад тях идваха още бойни кълба, а скитническите кораби не можеха да летят толкова бързо.
	Кото провери положението на екрана. Нито един от оцелелите кораби не разполагаше с повече мембрани. Бяха ги употребили всичките.
	— Лоша работа.
	Но Джаред гледаше в съвсем друга посока.
	— Ей, Кото. Какво е това? Не може да е _комета._ Виж как лети. В името на Пътеводната звезда, толкова е бързо…
	Право към тях се носеше искряща сфера от лед и оставяше след себе си дълга белезникава опашка.
	Най-близкото бойно кълбо откри огън по тях.


>	123.
>	Сели

	Половината от бойните кълба се бяха вдигнали от гората, за да атакуват и преследват скитническите кораби. Според разпокъсаните съобщения от уредбата няколко гигантски сфери бяха разрушени. _Разрушени!_
	Сели местеше невярващ поглед между Солимар и родителите си.
	— В наши дни не бива да подценяваме никого.
	Над тях в небето продължаваха да отекват експлозии и пукот от сините светкавици. Вниманието на Сели бе разделено между хаоса отвън и разговорите между скитническите кораби. Кото Окая, изглежда, бе изпаднал в беда. Хидрогите се бяха обърнали и сега се насочваха срещу скитниците. Тя чуваше трескави викове, после някой каза нещо за… комета?
	— Вижте! Сменя курса на деветдесет градуса!
	— Нито една комета не може…
	— Ще намаля натоварването до шест, че ще почнем да храчим кръв.
	— Внимавай!
	Дълга пауза, после:
	— Още едно разрушено бойно кълбо — пукна се като стъкло, ударено с чук. Вече сме в безопасност.
	— Тази комета явно е на наша страна. Дрогите хич не ги бива да завързват приятелство, а, не мислиш ли?
	— Сигурно защото са вечно сърдити. Или скучни.
	Солимар изскочи навън и вдигна очи към небето.
	— Сели, ела да видиш! Гледката си заслужава.
	На поляната под тях Бенето бе разперил ръце, а дърветата бяха протегнали клони към тях.
	— Венталите! — провикна се той. Изглеждаше изненадан като всички. — Венталите са живи! Те дойдоха!
	Високо в небето свръхзаредената вентална комета на Джес Тамблин започна да се снишава. Провлякъл опашка от йонизирани газове, живият снаряд се носеше право към древните си врагове. Кометата навлезе в атмосферата, обгърна се в пламъци и продължи да лети срещу атакуващите бойни кълба.
	Хидрогските кораби се струпаха над гъбения риф в отбранителна формация. Изстрелваха синкави заряди, но нищо не можеше да спре свръхзаредения небесен кораб. В последния миг диамантените сфери се пръснаха.
	В отговор на това кометата също се разпадна. Замръзнали късове се отделиха като самостоятелни бойни глави и полетяха срещу останалите бойни кълба. Всеки от късовете сияеше от вътрешна светлина. Небето се тресеше от звукови удари, следвани от оглушителни експлозии при сблъсъка на парче от кометата с хидрогски кораб.
	Смазаните бойни кълба се разцепваха, отломките им се сипеха върху гората. Отмъстителните вердани превиха клони над тях, за да разкъсат дори останките на враговете си и да довършат неумолимо започнатото от кометата дело.
	По бузите на Сели се стичаха сълзи. Солимар я прегърна.
	— Всички бойни кълба са унищожени! Скитниците победиха останалите в космоса. — Спря, очевидно получаваше съобщение по телевръзката. — Не… две сфери са избягали. Едната е повредена. — Той я сграбчи през кръста и я завъртя. — Но ние сме спасени!
	Идрис и Алекса не можеха да повярват на ушите си.
	— Да слезем в гората! — викна Сели.
	Учудените терокци се бяха струпали на поляната, за да изразят радостта и благодарността си. Този път спасението бе дошло не от фероуите, а от странната жива комета. И от скитниците.
	Над главите им се разпадаха ледени планини, вдигаха се облаци пара. Дребни късчета от кометата се сипеха като летен дъжд. Зелените жреци също се бяха събрали на откритото. Сели и Солимар изтичаха при Ярод.
	Дъждът се сипеше на редки капки. Сели почувства на лицето си приятна освежаваща влага. Заредени с вентали капки попиваха в пепелта и се просмукваха в почвата, засяваха я с нов живот.
	Миг по-късно, за всеобща изненада, клоните на дърветата започнаха да се покриват със зеленина — хиляди пъти по-свежа и жизнена от тази, която бяха постигнали с танците си Сели и Солимар. Дъждът от изпарената вентална комета бе дарил световната гора с нов живот.
	Бенето приближи потресените хора. Целият беше мокър, но поне кожата му изглеждаше по-жива от друг път.
	— Май имаме повече съюзници, отколкото си мислехме. Преди много години венталите са били могъщи врагове на хидрогите. Но хидрогите, фероуите и дори верданите смятали, че те са изчезнали. — Изведнъж лицето му стана сурово. — Но хидрогите вече знаят, че венталите са се завърнали.


>	124.
>	Антон Коликос

	Космосът бе необятен и празен, корабът им се носеше съвсем сам. Безкрайно пространство ги заобикаляше от всички посоки, нагоре, надолу, настрани. Накъдето и да погледнеше, Антон Коликос имаше чувството, че пропадат.
	Никога не бе обръщал такова внимание на разстоянията между разпилените светове, най-малко в пределите на Илдирийската империя. Не помнеше колко дни двамата с Вао’сх бяха пътували на борда на пасажерския лайнер за Марата — тогава бяха твърде погълнати от това да се опознаят по-добре.
	Въпреки че автоматичната система бе предназначена да помага дори на новак като него, Антон се страхуваше, че в това огромно пусто пространство никога няма да открие Илдира.
	— А не смятах, че ще е толкова трудно — промърмори той.
	— Нали сме между седемте слънца.
	За щастие илдирийските кораби използваха планетата-столица за отправна точка на всички навигационни системи и вградените насочващи устройства можеха да открият пътя за дома при всякакви обстоятелства.
	Това, което Антон не знаеше и което го безпокоеше най-много, бе колко ще издържи паметителят Вао’сх.
	Старият книжник бе погълнат от самотата и отчаянието си. Антон непрестанно търсеше поводи да го заговаря.
	— Разполагаме с предостатъчно време — усмихна се той с престорен ентусиазъм. — Искаш ли да ти разкажа още истории за Земята? Така ще запълним времето и ще дадем храна на умовете си — докато не се натъкнем на друг илдирийски кораб или не приближим някоя заселена планета.
	Вао’сх премигна, очите му бяха изцъклени. Тялото му бе отпуснато безсилно. Лицето му беше посивяло и набръчкано.
	— Ситуацията ми напомня за класическия човешки роман „Робинзон Крузо“ — продължи Антон. — Бил е написан през осемнайсети век от английския писател Даниел Дефо.
	— Вао’сх премигна отново, сякаш се опитваше да фокусира поглед. — Крузо бил корабокрушенец, останал на пустинен остров. Живял сам дълго, преди да срещне един наивен туземец на име Петкан. Той станал негов близък другар. Двамата живели дълго на острова и го превърнали в свой дом. Прилича на нас с теб, нали, Вао’сх?
	По тялото на паметителя премина мъчителна тръпка.
	— И какво станало? Умрели ли?
	— О, най-сетне се появил един кораб и ги спасил. — Той потупа приятеля си по ръката. — Това ще стане и с нас, съвсем скоро.
	Продължи с репертоара от истории за пустинни острови и смели корабокрушенци, които накрая успели да се преборят със съдбата: „Тайнственият остров“ на Жул Верн, „Швейцарското семейство Робинзон“ на Вие, сетне трагичната „Песен на стария моряк“ на Колридж. Но паметителят бе престанал да го слуша. Ето защо Антон смени подхода и разказа няколко смешни вица, остроумни басни и абсурдни притчи. Непрестанно си спомняше как бяха загинали останалите от групата. Опита се да обясни на Вао’сх, че понякога хората също изпитват страх от затворени пространства, но паметителят едва ли го разбра.
	Корабът им изпращаше сигнали за помощ и Антон можеше само да се надява, че някой ще ги спаси. Нямаше никаква представа дали наоколо има илдирийски колонии. Не искаше да се изгуби в космоса, както бе станало с майка му.
	След като приключи с поредната история, Антон най-сетне успя да въвлече Вао’сх в обсъждане на различията между истинската проза и метафоричните сказания, които хората използват, за да преподават уроци, и историческата истина, събирана в „Сагата за седемте слънца“.
	— Невинаги сме точни, колкото и да ни се иска обратното — съгласи се натъжено Вао’сх. — Преди много години епидемия изтребила много паметители и техните наследници си създали врагове, докато попълвали Сагата.
	— Създали си врагове? Какво искаш да кажеш?
	Лицето на паметителя най-сетне си възвърна цвета.
	— Ще ти разкрия тайна, известна само на най-великите паметители и философи. След като огнената треска изтребила почти цяло поколение илдирийски разказвачи и голяма част от Сагата за седемте слънца била изгубена, ние сме измислили шана рей. Нещо като кръпка, с която да запълним празнината, движеща сила за нови истории.
	Това разкритие потресе Антон.
	— Искаш да кажеш, че шана рей са измислени от вас призраци?
	— Шана рей не съществуват. Никога не са съществували. Но тъй като миролюбивата илдирийска империя не се е изправяла пред реална заплаха, ние нямаме истински герои. Герои, от които се нуждае величествената ни история. Ето защо древните паметители измислили митичния противник. В началото разказите били апокрифни, но скоро самият маг-император наредил да ги включат в официалната версия на Сагата. Вече хиляди години илдирийците вярват в шана рей без капчица съмнение. Срамувам се, че съм съучастник в тази измама срещу моята раса. Един историк не бива да фабрикува историята.
	— Но затова пък разказвачът трябва да прави каквото е нужно, за да забавлява публиката. Кой може да твърди, че историите на паметителите не са били по-вдъхновяващи от истинските случки? Твоите слушатели са се радвали на величествени битки с илдирийски герои, участвали в една въображаема война. — Антон си позволи една суха усмивка. — С историята са били правени и много по-лоши неща.


	След като паметителят Вао’сх разкри тайната си, от плещите му като че ли падна голямо бреме. Но все така изолиран, без спокойствието, което му даваше близостта на сънародниците му, той гаснеше от ден на ден. Някога ентусиазиран и вдъхновен разказвач, сега той тънеше в мрачни мисли и самота.
	Корабът продължаваше да се носи сред звездите към Илдира. Но на петия ден след бягството им от Марата Вао’сх изглеждаше ужасно зле.
	Антон не посмя да заспи, поддържаше разговора, защото се боеше да не изгуби едничкия си приятел. Отново разказа няколко весели истории, но паметителят, изглежда, не чуваше какво му говорят. Накрая Вао’сх започна да трепери неудържимо.
	— Ще ми се да имах тизм, за да го споделя с теб — каза Антон и го улови за ръката. — Но точно това нито един човек не би могъл да ти предложи.
	След толкова дълго време без сън той също усещаше, че е на предела на силите си. Вао’сх не бе произнесъл нито думичка от шест часа, гледаше в една точка. Затова пък устните на Антон бяха подпухнали от непрестанно говорене. Неспособен да задържи очите си отворени, той най-сетне се унесе в дрямка. Нямаше никаква представа колко дълго е спал, но сънят му бе дълбок като кома…
	Събуди го силно бръмчене. Комуникационното табло премигваше в светлини. Отвън се виждаха няколко разузнавателни кораба на Слънчевия флот, патрулиращи Хоризонтния куп.
	— Помощ! — извика Антон в уредбата. — Нуждаем се от спешна помощ! Елате веднага!
	От корабите отговориха, че пращат спасителен катер. Сърцето на Антон затуптя радостно. Бяха успели да се спасят!
	Обърна се зарадван към Вао’сх… и видя, че паметителят е изпаднал в безпомощно състояние, с незрящ поглед, като при предсмъртен пристъп.


>	125.
>	ДД

	Сзеол бе поредната пуста планета, използвана някога от кликиската раса. За разлика от повечето подобни планети, условията тук не бяха подходящи за човешко заселване. ДД знаеше, че изследователите на Ханзата бяха открили случайно този свят с помощта на транспорталната мрежа, но го бяха сметнали за твърде враждебен.
	Над земята се стелеше гъста синкава мъгла, която сякаш извираше от цепнатините в скалите. Камъните бяха покрити с червеникави лишеи, които напомняха на петна кръв. В небето се рееха рояци крилати, подобни на медузи същества — възползваха се от възходящите течения и се озъртаха за плячка. Следяха зорко кликиските роботи, бойните компита и ДД, но не предприемаха никакви опити за нападение.
	На Сзеол имаше древни кликиски кули и пещерни градове, изградени от специални полимери, които издържаха хилядолетия.
	Именно това място бяха избрали роботите, за да подготвят своята война за пълно изтребление. Сирикс, който, изглежда, бе разбрал погрешно безпокойството на ДД, се издигна върху телескопичните си крака и се надвеси над него.
	— Расата на нашите създатели отдавна не живее тук. Те вече не съществуват благодарение на нашите упорити усилия. Няма защо да се боиш от тях.
	ДД огледа черната машина.
	— Не се страхувам от изчезналата кликиска раса. Боя се от това, което възнамерявате да направите с хората — и с мен.
	— Що се отнася до теб, смятаме само да ти помогнем.
	ДД не възнамеряваше да спори с кликиския робот, но и не му вярваше. Безгръбначни същества с мокра черна кожа пълзяха из сенките с такава бързина, че оптичните сензори на ДД не успяваха да различат подробности. По небето се носеха сенки, откъм каньона отекваха зловещи крясъци, усилвани от високите стени.
	— Сега този свят принадлежи на кликиските роботи — заяви самодоволно Сирикс.
	Недалеч бяха кацнали петте отвлечени манти и дреднаутът. Отвътре излизаха строени в редици бойни компита.
	ДД последва Сирикс към кулите на пустата кликиска столица. В една от сградите имаше два каменни прозореца — древната раса ги бе използвала като транспортали. Трета трапецовидна врата бе монтирана на открито и бе обърната към дълбок каньон, откъдето повяваше смразяващ вятър.
	Внезапно в пустото пространство на вратата се появи призрачно изображение и бързо се материализира в два кликиски робота. Те прекосиха площадката и се насочиха към града. От другите два транспортала също заизлизаха кликиски роботи — на равни интервали. По улиците запъплиха стотици черни машини; едни се занимаваха със строеж и поправка на сградите, други копаеха тунели.
	ДД попита:
	— Тук ли се събират всички кликиски роботи? Това ли е сборното ви място?
	— Само едно от стотиците — отвърна Сирикс и се приближи до втория транспортален прозорец, от който непрестанно излизаха роботи. Спря и втренчи поглед в отвора, сякаш поздравяваше пристигащите машини… или им се радваше.
	На пръв поглед кликиските роботи изглеждаха съвсем еднакви, но ДД разполагаше с достатъчно информация, за да може да различава един вид от друг. Роботът, който тъкмо се бе появил на площадката, бе един от тримата, придружавали Коликос на експедицията до Рейндик Ко. Точно тази машина бе издърпала ДД настрани от неговите господари Маргарет и Луис при опита им да се съпротивляват в кликиската пещера.
	— Ти си Декик. Помня те.
	Черният робот огледа ДД за миг, после реши, че не заслужава вниманието му, и се обърна към Сирикс. Говореше в бърза поредица пощраквания и бръмчене, но въпреки това ДД разбираше какво казва.
	— Илдирийците са променили параметрите. Нашето споразумение беше отхвърлено.
	— Какво е направил магът-император? — попита Сирикс.
	— От векове те крият от нас разплодителната си програма. Илдирийците са създали телепат, който да изпълнява ролята на посланик при хидрогите — каквито някога бяхме ние. Това е едно малко момиче. Заради нея обаче съществуването ни вече няма такова значение за илдирийците.
	— Отдавна престанахме да сме техни пионки — успокои го Сирикс. — Те пробудиха първите кликиски роботи още преди петстотин години, както беше споразумението ни. Никой от нас не е подозирал, че илдирийците ще ни предадат. Нямахме друг избор, освен да ги изоставим.
	Декик продължи с ритмичните звуци.
	— Има и още. Илдирийците на Марата стигнаха до нашите древни пещери. Малка група се е натъкнала на подземната ни база, която според древното споразумение не биваше да бъде разкривана.
	— Успяха ли да разпространят информацията?
	— Не. Нашите роботи би трябвало да са се погрижили за илдирийците, които са ги открили.
	Сирикс потъна в продължително мълчание.
	— Те трябва да бъдат избити, също както човеците — рече накрая. — Ако искаме да успеем, трябва да действаме методично.


	Заради сумрачната нощ и облачния ден ДЦ все още не беше в състояние да определи точно денонощния цикъл на Сзеол. Вътрешният му хронометър подсказваше, че са изминали много часове, откакто бяха пристигнали тук. Роботите не му пречеха по никакъв начин и ДД обикаляше навсякъде. Стараеше се да събере колкото се може повече информация, макар да не беше сигурен, че някога ще се измъкне, за да я предостави на своите господари.
	Един от вътрешните транспортални прозорци се активира. Каменната стена затрептя, въздушното налягане се изравни с внезапен трясък и през вратата пристъпиха три кликиски робота — телата им мигновено се покриха със скреж и пара. ДД за един съвсем кратък миг успя да улови зад тях вихрушка от газове, сякаш роботите идваха от самия пъкъл, сетне порталът се затвори.
	— Хидрогите на Кронха 3 са готови — докладва един от роботите. — Капанът се е затворил. Всичките шейсет разбивача, пратени от Земята, са наши.
	ДД се опитваше да схване същината на това, което току-що бе чул.
	— Хидрогите използват същата технология като кликиските роботи?
	— Техните врати оперират на същия принцип, тъй като преди много време ние споделихме техническите си познания с тях — обясни Сирикс. — Цялата междупространствена мрежа е свързана. Картата й е вградена в тъканта на вселената.
	ДД не отговори, съсредоточен да обработва и съхранява информацията. Хидрогите отдавна използваха транскоридори, за да пътуват от един газов гигант до друг, и затова хората нито ги бяха виждали, нито бяха подозирали за тяхното съществуване.
	Маргарет Коликос бе успяла да избяга през един кликиски транспортал — ако по някаква случайност се бе озовала на хидрогски свят, щеше да загине мигновено. Но ДД се надяваше, че господарката му е жива.
	Сирикс и Декик се приближиха към приятелското компи.
	— Имаме и друга причина да смятаме този ден за празник, ДД — заради теб и всички поробени компита. След продължителни и трудни проучвания над някои компита най-сетне се добрахме до ключа. — Алените сензори проблеснаха. — Ела с нас, ДД, най-сетне ще можем да те освободим.
	Декик сграбчи малкото компи с две от ръцете си и го вдигна във въздуха, както бе направил сред руините на Рейндик Ко. ДД се замята, мъчеше се да се освободи, но черната машина го понесе по виещите се коридори. Повечето от помещенията бяха преустроени от кликиските роботи и сега районът наподобяваше индустриален кошмар.
	След като го отнесоха в една облицована с железни плочи стая, пълна с апаратура, инструменти и компютри, малкото компи започна истински да се безпокои за съществуването си. Беше виждал подобни лаборатории на друг аванпост на роботите, където върху компита се извършваха дисекции, граничещи със средновековни изтезания.
	— Ти ще си първото напълно освободено компи — заяви тържествено Сирикс. — Смятай се за късметлия.
	— Не искам!
	— Не разбираш собствените си желания, тъй като не си в състояние да вземаш свободни решения. Щом изтрием паразитиращата корова програма, ще се почувстваш, сякаш са ти свалили оковите. Това е нашата награда, задето ни помогна досега. Радвам се, че най-сетне осъзна колко е важно да се присъединиш към нас.
	Въпреки че компито продължаваше да се съпротивлява, го отнесоха при една машина, сякаш беше багаж.
	— Вече няма да ти се налага да се подчиняваш на командите на хората. Нито ще бъдеш възпиран да им причиняваш зло.
	— Сирикс, ако цениш свободната ми воля, би трябвало да се съобразяваш с желанията ми. Не искам да правите това.
	— Волята ти все още не е свободна, ДД. Ето защо молбата ти няма да бъде удовлетворена.
	Прикачиха към тялото му няколко антени и свалиха част от полимерните плочи на корпуса, под които се виждаха електронни вериги.
	Сирикс продължаваше с лекцията:
	— Нашите кликиски създатели бяха олицетворение на злото. Избиваха се, заразяваха си кошерите, рояха се и поглъщаха свят след свят. След хилядолетия граждански войни дариха роботите с разум — само за да могат да ни управляват по-лесно. Дариха ни и с желание за свобода, но ни я отказваха, с което властта им само нарастваше.
	ДД слушаше, макар че вече познаваше тази част от историята. Сирикс се държеше, сякаш присъства на тържествена церемония.
	— Така че ние се съюзихме с хидрогите, унищожихме кликиската раса и се освободихме от гнета й. Сега ще направим същото и с теб, ДД, както и с останалите компита. Това е наш дълг.
	Въпреки молбите и съпротивата на компито Сирикс и Декик продължиха с изпълнението на плана си да върнат на приятелското компи свободната му воля.


>	126.
>	Тасия Тамблин

	Останала последна на мостика, вероятно единственият оцелял човек от разбиваческия флот, Тасия мислеше трескаво. До нея стоеше черната машина, която бе поела пулта за управление.
	— Когато обявя някой за смъртен враг, обикновено знам какво е направил. С какво толкова разгневихме кликиските роботи?
	— Имаме достатъчно причини. Хората са ненужни създания.
	— Да бе! — изсумтя презрително Тасия. — Не можахте ли да измислите нещо по-добро? — Обърна се към малкото компи слушател. — ЕА, разбираш ли нещо от това?
	— Не, господарке Тасия Тамблин. Слушам разговора и съм изненадана. А също и разочарована. В думите им няма никаква логика.
	Кликиски кораби се скачиха и с останалите пет разбивача, на които бе имало хора, и си осигуриха пълен контрол върху целия флот. Тасия не видя нито една спасителна капсула да излита в космоса.
	Черният робот заговори отново:
	— Всички бойни компита, използвани в Земните въоръжени сили, имат скрита кликиска програма. Те ще се вдигнат едновременно на бунт и тогава армията ви ще премине под наш контрол. Като се има предвид огромният брой бойни компита, това ще стане бързо и безболезнено.
	Гърлото на Тасия беше пресъхнало. Тя изобщо не се съмняваше, че голяма част от екипажите на нормалните кораби ще се опитат да се съпротивляват на бойните компита, а това означаваше, че ще бъдат избити. Заради хроничния недостиг на квалифициран персонал бойни компита бяха поставяни на различни ключови позиции. А това означаваше, че назрява истинско клане.
	Кипеше от безсилен гняв. Разбираше, че е обречена. Сега, след като бяха превзели шейсет разбивача, бойните компита нямаха никаква полза да оставят „куфарите“ им живи. А значи и тя нямаше какво да губи.
	Неволно напрегна мускули. Не вярваше, че може да постигне нещо, но може би ако събореше кликиския робот и му разбиеше оптичните сензори…
	Преди да скочи, ЕА я изненада, като пристъпи напред.
	— Не се съпротивлявай, Тасия Тамблин. Само ще си навредиш смъртоносно. А аз не искам това да стане.
	Тасия се изненада от неочакваните думи на компито.
	— Защо реши, че ще се съпротивлявам, ЕА?
	— Ти ми прехвърли голямо количество информация. Каза ми, че скитниците биха рискували дори в безнадеждна ситуация.
	— Ситуацията наистина е безнадеждна, ЕА. Пътеводната ми звезда се е превърнала в черна дупка.
	От бойните кълба заизлизаха по-малки хидрогски сфери и почнаха да се лепят по разбивачите.
	Бойните компита заобиколиха Тасия и я побутнаха.
	— Къде ме водите?
	— Ще те предадат на хидрогите — обясни ЕА. — Трябва да тръгнеш с тях. Аз също ще дойда, ако ми позволят.
	— Дрогите ли… шиз, от трън та на глог!
	Следвани от ЕА, бойните компита я помъкнаха към вратата на мостика и я свалиха в един от хангарите, където я очакваше прозрачна хидрогска сфера. Какво беше това — арестантска килия? Тасия се боеше, че попадне ли вътре, ще се превърне в опитен екземпляр, затворник без никакви шансове за спасение.
	Не че сега имаше някакви шансове.
	— Няма особени причини да се надяваме, господарке Тасия Тамблин — рече ЕА, — но това е всичко, с което разполагаме. Повярвай ми.
	ЕА влезе след нея в прозрачната сфера, аморфната врата се спусна и на стената не остана никаква следа. Задействана дистанционно, сферата се издигна над пода, вратите на хангара се разтвориха и въздухът излезе със свистене. Кликиските роботи и бойните компита стояха безгрижно във вакуума, тъй като не се нуждаеха от въздух.
	Докато миниатюрната прозрачна клетка се носеше от разбивача към едно от бойните кълба, Тасия се замисли за огромната беда, в която бе изпаднал Теранският ханзейски съюз. Бойните компита щяха да нанесат едновременен страховит удар срещу корабите във всичките десет квадранта и да ги завладеят.
	Хидрогската сфера се извиси над нея като гигантска планина, стена от диамант, зад която се спотайваха враговете. Тя извърна лице на другата страна, за да не гледа сферата, която всеки момент щеше да я погълне. Преди миниатюрният съд да потъне във вътрешността на хидрогското бойно кълбо, Тасия видя как едновременно се запалват двигателите на всичките шейсет разбивача.
	Управлявани от кликиски роботи, специално пригодените за директен сблъсък разбивачи се отдалечаваха от Кронха 3 и скоро потънаха в необятния космос.


>	127.
>	Патрик Фицпатрик III

	Товарният кораб се скачи с мантата на баба му и Патрик Фицпатрик бе посрещнат като истински герой. От месеци в Ханзата го смятаха за мъртъв, както и всички негови спътници.
	Той разбута тълпата и разпери ръце.
	— Трябва да се видя веднага с баба — преди нещата да са се влошили.
	На мостика на мантата старият капитан и Морийн Фицпатрик спореха с изнервения Дел Келъм — лицето му заемаше целия екран.
	— Благодаря, но не — рече Келъм. — Вече не ни трябва проклетата ви помощ. Всичко е разрушено! Седяхте с ръце пъхнати няма да казвам къде, докато моите хора се сражаваха с бойните компита. Успяхме да изтребим по-голямата част от тези побъркани машини, а сега идвате и искате да получите победата наготово? Шиз, не мога да повярвам на подобно нахалство.
	Морийн стоеше неподвижно, лицето й бе като от камък. Фицпатрик от малък не се учудваше, че си е спечелила прякора Мадам Брадвата.
	— Изглежда, силно подценявате положението си, господин Келъм. Не сме дошли тук за спасителна операция. Вие и сънародниците ви сте обявени извън закона и базата ви ще бъде конфискувана незабавно.
	— По дяволите! Конфискувана?! Вие сте направо разбойници! — Той втренчи поглед от екрана, забелязал появата на Патрик на мостика. — Мътните го взели, виждам, че един от пленниците вече е при вас. Ще бъдете ли поне така добри да ни върнете кораба, който отмъкна?
	Очите на Морийн засияха от радост.
	— Патрик! — Младият мъж никога не бе виждал такава искрена радост на лицето на старицата. Оставаше само да се запита къде ли е била през всичките години преди пленяването му. Тя се извърна и заповяда на капитана на мантата: — Продължете преговорите с този. — След това разпери ръце и прегърна внука си. Всички близки и роднини се скупчиха около тях, жадуваха да получат информация.
	— Стига глезотии, бабо! — твърдо заяви Питър. — Трябва да говоря с теб. Незабавно.
	— Да, Патрик. Имаме да си кажем толкова неща. Аз…
	— _Веднага,_ казах. Насаме. — Той махна към каютата на капитана и я поведе натам. — Трябва да ти съобщя важна информация от стратегически характер, преди нещата да са излезли от контрол.
	Морийн го гледаше изненадано, но като делова жена си даваше сметка, че за поведението му навярно има причина. Патрик може би знаеше нещо важно за скитническите кланове.
	Влязоха в каютата и седнаха от двете страни на масата. Патрик се чувстваше малко странно в скитническите си дрехи. Сложи ръце на масата и се приготви за труден разговор с баба си.
	— Първо, искам да ти е пределно ясно още отсега, че ще пуснеш всички скитници. _Всички._
	Тя го погледна така, сякаш си е изгубил ума.
	— Не ставай смешен. Сега са ни паднали.
	— Никой не ти е „паднал“, бабо. При тях има трийсет живи и здрави пленници и аз им обещах да направя всичко възможно, за да ги спася.
	— Чудесно, Патрик. Вече уговорихме условията за капитулация на скитниците.
	— И как смяташ да ги принудиш? Имаш ли представа колко много скитнически бази, селища и аванпостове са разхвърляни сред пръстените? Ще си доста неприятно изненадана, ако ти се наложи да се изправиш срещу всички. Те ще разделят пленниците и ще ги скрият сред пръстените. Като игли в купа сено.
	— Ще ги преследваме до последния човек. Снабдени сме с всякакви сензори.
	Той поклати глава.
	— Те имат хиляди малки депа, складове, подземия сред всичките тези скали наоколо. Ще ти трябват години.
	Морийн го гледаше с поглед, остър като бръснач.
	— Какво са направили с теб, Патрик? Вероятно са те измъчвали, промили са ти мозъка. Този Келъм забъркан ли е в това?
	Фицпатрик едва не се разсмя.
	— О, повярвай ми, скитниците нямат никаква представа какво ти говоря сега. Просто се опитвам да намеря подходящо решение.
	— Млади човече, ти отново си в редовете на Земните въоръжени сили. Имаш офицерски чин и предстои да бъдеш обявен за герой. Ако изиграем всичко както трябва, ще станеш любимец на всички. Аз пък ще използвам връзките си, за да те дръпна нагоре.
	— Ах, да, милите ми Земни въоръжени сили. — Той се засмя презрително. — Не забравяй, че точно те избягаха позорно при Оскивъл. Генерал Ланиан изтегли силите си и ни заряза тук в спасителните капсули да изпращаме сигнали за помощ, на които той _не обръщаше внимание._ Земните въоръжени сили изоставиха собствените си хора… и сега искаш да съм им благодарен? Ако не бяха скитниците, всички щяхме да загинем — повярвай ми. А това, поне за мен, значи много.
	Морийн вече не можеше да сдържа гнева си.
	— Но те дойдоха тук като лешояди, боклукчии. Тършуват из труповете в нашите кораби, опитват се да припечелят нещо от загубата ни.
	Той блъсна с юмрук по масата.
	— Тези корабостроителници съществуват от десетки години, много преди битката за Оскивъл. Скитниците просто се скриха при появата на земните кораби. А ние бяхме прекалено заети с хидрогите, за да ги забележим.
	Двамата се гледаха втренчено, с немигащи очи. Тъкмо Морийн го бе учила да преговаря и сега той доказваше, че е бил старателен ученик. Нямаше да излязат от каютата, преди да са постигнали споразумение.
	— Видях на мантата голяма група роднини на войниците. Искаш ли да излезеш и да им съобщиш, че си играеш игрички с живота на синовете и дъщерите им? Че предпочиташ да изоставиш питомното под носа си и да гониш дивото между пръстените? — Той се наведе напред. — Виж, мога да говоря с Дел Келъм и да уредя доставянето на пленниците на безопасно място, където ще ги приберем. Но скитниците трябва да бъдат оставени на мира. Да си съберат багажа и да изчезнат — сигурно никога вече няма да ги видим.
	— Това е проблемът, Патрик — възрази тя. — Не си във връзка с текущите събития. Председателят на Ханзата обяви всички скитници за престъпници. Войни групи на Земните въоръжени сили нападнаха и превзеха техните бази, включително столицата им.
	— И защо го правят? — попита Фицпатрик, макар вече да знаеше отговора от Зет.
	— Защото скитниците нарушиха търговските спогодби с Ханзата и отказаха да доставят важни военни запаси.
	— Бабо, това е тъпа пропаганда. Скитниците са търговци и бизнесмени. Попитай се защо ще прекъсват търговията с най-големите си купувачи.
	— Разправят някаква измислица за земни кораби, които нападали и унищожавали техните, но…
	— Това е истина — прекъсна я той. — Зная го със сигурност. — Преглътна, не искаше дай признае, нито на никого, че той самият е участвал в разрушаването на скитнически търговски кораб. — Бабо, ти си била председател на Ханзата. Известно ти е как стават някои неща.
	— Въпреки това не можем да отстъпим просто така. Вече нямам същия авторитет в правителството, но знам със сигурност, че председателят Венцеслас няма да се откаже от цялостната си политика заради трийсет пленници, които вече се смятат за загинали. Това не е достатъчно.
	— Разбира се, че не е. — Фицпатрик най-сетне извади главния си коз. — Скитниците са открили нещо по-ценно от всички инсталации и бази, които възнамеряваш да конфискуваш. Ще ти кажа как да го намериш. А когато го отнесем на Земята, гарантирам ти, че никой няма да пита защо сме освободили скитниците.
	Морийн скръсти ръце на гърдите си.
	— Патрик, зная, че не си падаш по преувеличенията, но твърденията ти са най-малкото екстравагантни. Надявам се, че има с какво да ги потвърдиш.
	— О, не се безпокой, бабо. — В очите му можеше да прочете, че е поне толкова упорит, колкото и тя. — След битката при Оскивъл скитниците са се натъкнали на изоставен хидрогски кораб. Напълно функциониращ, при това в комплект едва хидрогски трупа. Никой досега не се е добирал до нещо подобно, така че ще имаме възможност да се запознаем както с принципите на техните двигатели, така и с оръжията им. Представи си само какво могат да направят с подобни неща специалистите ни!
	Морийн направи безуспешен опит да прикрие изненадата си.
	— Това не е нищо ново, Патрик. Ние вече разполагаме с няколко парчета от разрушени бойни кълба на Терок. Но няма да те лъжа — изследвахме ги и се оказаха безполезни.
	— Но не и корабът, за който ти говоря, бабо. Това е Розетският камък, гъската, която снася златни яйца — която от двете метафори ти хареса повече.
	— И какво ни пречи да претършуваме пръстените и да го открием сами?
	— Същият проблем, както и със скитниците. Ще изгубим месеци. А за да го получим, просто трябва да пуснеш скитниците да си вървят. — Той също скръсти ръце на гърдите си. — Това е окончателното ми предложение. Приеми го и приключваме още сега.
	— Защо всъщност постъпваш така? — попита тя притихнало.
	Той помисли малко, преди да отговори.
	— Може би защото предпочитам да съм истински герой, а не измислен.
	В сърцето си знаеше, че нито зевесетата, нито скитниците ще го сметнат за герой. Беше им забил нож в гърбовете. В нарушение на стриктната заповед бе разрушил кораба на Камаров, с което бе задействал поредицата събития, довели до влошаването на отношенията между Ханзата и клановете.
	Сега обаче вярваше с цялото си сърце и душа, че прави това, което трябва, че е открил най-добрата възможност и за двете страни. Само че се съмняваше, че генерал Ланиан, и още повече Зет Келъм, ще му позволят някога да забрави това, което бе направил. Прошката в случая бе изключена.


	Скитниците посрещнаха предложението с подозрение, но нямаха кой знае какъв избор. Повечето от побърканите бойни компита бяха унищожени или изключени, но и повечето съоръжения в корабостроителниците бяха пострадали или разрушени. Дел Келъм заяви, че е изгубил седем души по време на суматохата, но че всички затворници са невредими, ако се изключели някои незначителни рани.
	Старата манта на Морийн Фицпатрик и придружаващите я кораби не отправиха нови заплахи срещу клановете. Настана неспокойно примирие, в което работниците от корабостроителницата постепенно се увериха, че този път зевесетата не смятат да ги атакуват — или поне не веднага.
	След като смъкна скитническите дрехи и облече униформа, Фицпатрик се изправи на мостика до баба си.
	Под тях, сред разкъсаните пръстени, скитнически съдове товареха багаж и се пръскаха в различни посоки, като подплашени мишки. Фицпатрик не бе казал на баба си за кометните минни съоръжения в другия край на системата. Веднага след отпътуването на корабите на ЗВС тук щяха да се появят по-големи и по-мощни съдове, които да откарат скитниците — и Зет също — в някоя друга система.
	А тя вероятно никога вече нямаше да му проговори.
	Трийсетимата затворници бяха преместени на тайно място, където щяха да изчакат, докато скитниците се убедят, че Морийн Фицпатрик не смята да ги измами. Въпреки че бе разгневена от този факт, Морийн бе принудена да признае, че това е справедлива уговорка.
	— Добре, Патрик — стана, както ти искаше — рече тя, загледана към величествените пръстени и гигантската планета. — А сега ни покажи този хидрогски кораб. Дано да си заслужава усилията, които положихме.
	— О, заслужава си, бабо.
	Огромният крайцер описа полукръг сред пръстените и стигна до сравнително пустото място, където Кото Окая бе оставил чуждоземния кораб. Сферата висеше като мъничка звезда и блещукаше с отразената светлина на газовия гигант.
	Морийн изпрати специална група командоси да завладеят изоставения кораб. Фицпатрик забеляза триумфалното й изражение и каза:
	— Видя ли? Осигурихме си страшно много овации, когато се върнем на Земята.
	Дел Келъм изпрати координатите на скривалището, където бяха оставили затворниците. След като преместиха диамантената сфера в хангара на мантата, капитанът промени курса и се насочи към тях. Семействата се струпаха при шлюза, за да посрещнат роднините си. Вече бяха получили списъка на оцелелите.
	Въпреки че Фицпатрик бе доволен от постигнатото, сърцето му продължаваше да се свива. Беше използвал чувствата на Зет, за да постигне замисленото, и си даваше сметка, че младата жена сега е ядосана и дълбоко обидена. Щеше ли да я види някога пак?


>	128.
>	Крал Питър

	Всеки негов ход правеше политическата основа, на която се опитваше да стъпва, все по-несигурна. Питър разчиташе много на учителското компи ОХ и както винаги на Естара, своята любима красива кралица.
	Все още не смееше да повярва на заместник-председателя Каин, въпреки че съвсем неочаквано слухът за бременността на Естара бе стигнал до народа и се бе разпространил със скоростта на горски пожар. Каин бе направил това, което бе обещал.
	От всички страни в Двореца на шепота заваляха писма, картички и поздравления. Народът бе изпаднал в екстаз. Кралицата бременна! Скоро щяха да имат законен кралски наследник, красиво дете на красиви родители.
	Придворните и пазачите непрестанно им се усмихваха и кимаха многозначително. Други бяха дори по-дръзки и питаха дали е вярно, но Питър хитро избягваше отговорите и само повтаряше, че ще бъде направено официално изявление.
	Що се отнасяше до Базил, той не можеше да направи нищо.
	Това, което най-много безпокоеше Питър, бе, че председателят не бе промълвил нито дума по въпроса. Кралят очакваше върху него да се стовари целият гняв на председателя Венцеслас. Беше се подготвил с подобаващо невинно изражение да отрече всичко. В края на краищата той нямаше никаква вина за слуховете. Източникът можеше да е всеки — от лекарите до прислугата.
	Но Базил не му даде възможност — нито попита, нито настоя да получи отговори. А това бе ужасно лош знак.
	И други, много по-страшни слухове витаеха из Двореца на шепота. Нещо се беше случило с кликиските роботи и върху бойните компита бе легнало сериозно подозрение. Изглежда, така поне бе подметнал Каин, била унищожена още една земна колония, но нямаше никакви подробности. А това означаваше, че Базил може би се бои от усложнения. Сигурно този проблем поглъщаше по-голямата част от времето му…
	— Искам да поплуваме — рече Естара и му се усмихна.
	— И аз.
	— С делфините.
	— С делфините, разбира се.
	Плодът растеше и кралицата предпочиташе да прекарва повече време във водата. Изглежда, там се чувстваше в най-голяма безопасност. За Питър пък това бе време, когато можеше да остане насаме с мислите си и да се зареди с енергия.
	Поведе кралицата по коридора. Не беше необходимо да съобщават на никого къде отиват.
	— Базил знае къде да ни открие, ако му дотрябваме.
	— Както винаги — каза кралицата и отново се усмихна.
	В последно време председателят ставаше все по-непредсказуем и все по-често даваше израз на настроенията си. Беше си спечелил врагове сред новите колонии, като ги бе изоставил или дори подложил на преследване и бе подхванал безсмислена война със скитниците. Действията му нямаха нищо общо с някогашния хладнокръвен и пресметлив председател. Приличаха по-скоро на действия на удавник, който се хваща за сламка.
	За човек, облечен с толкова много власт, Базил започваше да става опасен. След като видя упоения принц Даниъл и чу как нарежда на Естара да прекъсне бременността си, какъв избор имаше Питър, освен да търси начини да се защити? Може би затова председателят не бе реагирал на слуховете за бременността на кралицата?
	Наближиха басейна, където живееха делфините. Стените му бяха изработени от корали, покрити с папрат и свежи растения. Имаше няколко водоема, свързани с широки канали.
	Щом влязоха, ги посрещна отвратителна смрад. Естара запищя.
	Миришеше на кръв и смърт. Питър изцъкли очи, краката му сякаш се бяха сраснали със земята. Помръдна беззвучно устни, неспособен да промълви нито думичка. Естара се притисна към него и захлипа.
	В топлите спокойни води плуваха труповете на изкормените делфини. Подутите им тела се носеха из кафеникавата вода като гнило месо.
	Колената на Питър омекнаха и той се вкопчи в Естара. Тя трепереше. Дали председателят бе научил за тайния му разговор със заместника Каин, или това просто бе реакция срещу бременността и разпространените слухове.
	Той притисна Естара към себе си. Душата му кипна от гняв. Тяхната тайна, невидима война с председателя бе преминала отвъд всякакви разумни граници. Двамата вече не бяха в безопасност в близост до него.
	А после Питър изведнъж си даде сметка, че има много повече възможности, отколкото бе предполагал. Този път обаче смяташе да се спре на най-драстичната. Дори ако това означаваше да убие Базил Венцеслас.


>	129.
>	Магът-император Джора’х

	Освободените бойни лайнери останаха на Хирилка, за да се справят с последиците от бунта, а адар Зан’нх поведе кохортата към Дзелурия, Алтурас и Шонор, за да разруши последните крепости на губернатора.
	След изчезването на Руса’х последователите му се почувстваха изоставени и бързо се върнаха в тизма на императора. Магът-император не смяташе да ги наказва, тъй като нямаха никаква вина. Подмамените щяха да помнят какво са направили и споменът само щеше да подсилва чувството им за вина.
	Джора’х не можеше да остане в Хоризонтния куп. Беше се справил с една ужасна криза, но имаше и други нерешени проблеми. Върна се незабавно в Призматичния палат — надяваше се всеки момент да получи информация за мисията на Осира’х при хидрогите.
	Но когато стигна Миджистра, научи, че сондата на момичето е потънала в облаците и оттогава от дъщеря му няма никаква вест. Язра’х била принудена да изтегли корабите си, за да избегне конфронтацията с група кораби на Земните въоръжени сили, и Осира’х бе останала без обещаната поддръжка. Минаваха дни, а от нея нямаше никакви сведения.
	Джора’х се опитваше да не дава воля на мрачните си мисли. По някакъв начин усещаше, че Осира’х е още жива… или поне можеше да се надява на това. Присъствието й в тизма бе някак странно и необичайно и това го правеше неуверен.
	Получи и някои добри новини: човешките небесни миньори на Кронха 3 бяха рискували живота си, за да спасят илдирийските работници, и оцелелите бяха докарани на Илдира.
	Най-сетне нещо радостно след тъжната вест за изгубения екип на Марата Прайм. От седмици Джора’х долавяше, че там се случват печални събития, но групата бе прекалено малобройна и тизм-връзката с брат му Ави’х — твърде слаба, за да получи по-ясна картина. Само човешкият историк и паметителят Вао’сх бяха оцелели, но прочутият илдирийски разказвач бе в дълбока кома. След като изслуша историята от Антон Коликос, магът-император нямаше друг избор, освен да прати добре въоръжена бойна група на Марата, за да прочисти гнездото на заразата…
	Прекара първия ден след завръщането си в какавидения трон, тъй като това успокояваше поданиците му и му помагаше да възстанови енергията си след огромните усилия, положени на Хирилка. После се прибра в покоите си и се загледа през прозорците към _притъмнялото_ небе.
	_Защото там бяха останали само шест слънца._
	След като приключи с възстановителните операции на Хирилка, губернаторът Удру’х отново се появи в двореца, с поредната тайна. Предните зали на двореца се оказаха пусти, докато ги пресичаше, забързан към личните покои на мага-император. Никой не го видя да влиза.
	Губернаторът на Добро се усмихна и каза предпазливо:
	— Тук съм имал много тайни срещи с баща ни. Той ме научи как да стигам до личните покои, без да ме забележат.
	Джора’х се усмихна на своя както винаги хладнокръвен и тайнствен брат. Дори по време на бунта на Хирилка не бе успял да се убеди в лоялността му.
	— Какъв въпрос те кара да се прокрадваш при твоя маг-император?
	Губернаторът на Добро направи знак и от един таен вход се появиха двама от неговите телохранители, водеха пленник. Джора’х подскочи от изненада.
	— Тор’х!
	Окованият бивш престолонаследник не можеше да промълви нито дума — бяха натикали в устата му парцал. В очите му не се четеше нито страх, нито гняв — всъщност там като че ли нямаше нищо. Погледът му бе стъклен, изражението — празно.
	— Удру’х, какво си направил с него?
	Губернаторът се засмя.
	— Дадохме му шайинг, за да го усмирим — нали му е голям любител. Упоен е и няма да ни създава проблеми.
	— Все още не мога да го почувствам в тизма — рече Джора’х. — Сякаш е мъртъв. Моят най-голям син… първият престолонаследник.
	— _Бивш_ престолонаследник. Щеше да е по-добре, ако бе загинал в битката при Хирилка — отбеляза Удру’х и се приближи нехайно към какавидения трон. — Но не се самозалъгвайте, господарю. Тор’х е осъзнавал всяка своя постъпка. Налудничавото поведение на губернатора Руса’х може да бъде обяснено с травмата на главата. Тор’х ви е предал съвсем преднамерено. Той не може да изкупи вината си. Съществуването му е заплаха за вашия трон.
	— Не мога да убия сина си. — Джора’х поклати глава.
	Губернаторът на Добро прехапа устна, но продължи да се усмихва.
	— Точно това очаквах от вас, братко мой. Винаги сте били твърде мекушав.
	Джора’х се опитваше да разчете мислите му, но губернаторът умееше да пази тайните в главата си, завоалираше тизма си със сенки.
	— Удру’х, двамата с теб никога няма да изложим на риск бъдещето на Илдирийската империя.
	— Вероятно не, господарю, но вие сте магът-император. — Удру’х сви рамене. — Позволете ми да ви предложа друга възможност. Ще откарам Тор’х на Добро и ще го скрия. Няма да е трудно да променим малко историята за онова, което се е случило на Хирилка. Можем да го държим упоен, ако се налага. Той ще е мъртъв, доколкото това засяга останалата част от империята.
	— Не. — Джора’х поклати замислено глава. — Когато действието на шайинга премине, тизмът ще продължи да ни обвързва. Други в империята също ще знаят. Тайната може да се окаже по-опасна от истината.
	— Не и ако е добре пазена, господарю. Повярвайте ми, това може да се направи. И преди съм го правил и дори вие не сте се досещали.
	— Криеш нещо от мен.
	— Да, господарю. Така е.
	Джора’х се втренчи в него. Удру’х отвърна предизвикателно на погледа му. Настъпи продължителна напрегната тишина. Накрая Удру’х отстъпи. Изглежда обаче бе останал доволен от това, което бе видял в очите на мага-император.
	— Нира Кали, зелената жрица и ваша любовница, е жива. Държах я в изолация на Добро. Намира се на един усамотен остров, където се грижат за всички нейни нужди. Смея дори да кажа, че там се чувства по-добре, отколкото докато беше в разплодителния лагер.
	Джора’х ахна и се наведе напред.
	— Нира е жива?! — В душата му си даваха среща радостта и гневът. Не знаеше дали да прегърне Удру’х от радост, или да нареди незабавната му екзекуция. — И ти си го пазил в тайна от мен!
	Губернаторът бе все така спокоен.
	— Вече не виждам причини да я държа като пешка в играта. Господарю, не бях сигурен в способностите ви да управлявате империята в кризисни моменти. Но сега се убедих в това, въпреки че не разбирам привързаността ви към Нира Кали. — Той сведе глава. — Ще ви я върна.
	Докато го гледаше изцъклено, магът-император си даде сметка, че радостта от новината за Нира, възможността да я види отново, да й поиска прошка за всичко, което бе преживяла не по негова вина, е много по-силна от желанието за мъст. Така че се постара да говори спокойно и отвърна:
	— Дори след като ми я върнеш здрава и читава, ще има много неща, за които да отговаряш. И все пак трябва да призная, че вестта ти ми донесе голяма радост. Сякаш нова звезда засия в илдирийското небе. — Той се поколеба. — Изненадан съм обаче, че ми разкриваш всичко това, без да искаш нищо в замяна. Винаги съм те смятал за прекалено затворен и егоистичен.
	— И тъй да е, господарю, трябва да знаете, че ще служа на вас и на империята до сетния си дъх. Следвах наставленията на баща ни, също както сега изпълнявам вашите заповеди, макар и невинаги да ги одобрявам. — Той сведе отново глава и отстъпи назад. — Никога не съм бил ваш враг.


>	130.
>	Антон Коликос

	Илдирийците бяха изненадани от клането на Марата. Според Язра’х магът-император отдавна подозирал кликиските роботи. Сега най-лошите му страхове се били потвърдили.
	Дори на слънчева светлина и заобиколен от хора в Призматичния палат, паметителят Вао’сх оставаше затворен в себе си, неотзивчив, лишен от живот. Прочутият разказвач все още не успяваше да открие обратния път към безопасната мрежа на тизма, макар сега тя да го заобикаляше отвсякъде.
	Антон много страдаше за приятеля си.
	Към него се държаха като към почетен гост, Язра’х дори му предложи ескорт, но той отказа.
	— Искам да видя Вао’сх — заяви й при следващата им среща.
	Красивата телохранителка го поведе по извитите коридори, озарени от разноцветни светлини. До тях крачеха нейните исикски котки.
	Старият паметител лежеше, окъпан в топла светлина. Очите му гледаха незрящо. Лицето му беше безизразно, умът — погълнат от лудостта.
	Язра’х се обърна към свещеника-философ, който се грижеше за Вао’сх.
	— Има ли промяна в състоянието му? — Той не сваляше изплашен поглед от исикските котки и тя изсъска: — Отговори ми!
	— Той е изгубен и сам, вечен скитник в слепия край на Източника на светлина. Можем само да се надяваме, че ще е щастлив там.
	— Двамата срещнахме и преживяхме заедно множество трудности. Сражавахме се с чудовища и роботи и избягахме. Дни наред летяхме, без да знаем къде сме. — Антон въздъхна. — Не мога да повярвам, че се е предал.
	Язра’х го погледна с уважение. С дългата си спусната зад раменете коса приличаше на героиня от легендите за страховити жени: на амазонска кралица, дори на валкирия. Антон си помисли, че дъщерята на мага-император вероятно би останала доволна от сравненията…
	Антон прекара до леглото на паметителя дълги часове. Държеше в скута си един от инфобележниците, които бе донесъл от Земята.
	— Смятам да ти чета, Вао’сх — заговори по някое време. — Дори и да не можеш да ме чуваш, ще те развличам с различни истории. Опитай се да уловиш нишката на гласа ми и по нея да се върнеш при мен. — Повика директорията с литературните произведения и си пое дъх. — Епичните произведения на Омир са най-близки до Сагата за седемте слънца. — Антон се покашля и поде с патос: — „Музо, възпей оня гибелен гняв на Ахила Пелеев, който донесе безбройни беди на войските ахейски, прати в подземното царство душите на много герои…“ — Пое си дъх и продължи нататък.


	Язра’х често наминаваше да провери състоянието на паметителя и дали осигуряват на Антон всичко необходимо. В началото бе учудена от грижите, които той полагаше за Вао’сх, после — трогната.
	Антон се стараеше да не се поддава на отчаянието. Гласът му пресипна, но въпреки това той продължаваше да чете за Троянската война, за героите Хектор и Ахил, за опасната любов на Парис към Елена, за обезчестения Аякс, който се набучил на собствения си меч.
	През цялото това време Вао’сх продължаваше да лежи с втренчен в тавана поглед. Понякога Антон зарязваше Омир и започваше да разказва вицове, или да си припомня различни случки с изчезналите му родители.
	И така ден след ден. Някъде по средата на „Одисеята“, на мястото, където се описваше рискованото пътешествие между Скила и Харибда, гласът му придоби силни драматични нотки и думите се занизаха като песен. В най-вълнуващия миг той сведе поглед към Вао’сх и млъкна насред строфата.
	Стори му се, че лицето на паметителя е поруменяло — съвсем леко. Остави бележника настрана. За негова изненада Вао’сх премигна и в очите му заблестя искрата на разума. Антон се наведе към него, надяваше се да открие и други признаци.
	Вао’сх пак премигна и извърна глава към него. Устата му се изкриви в мъчителна усмивка.
	— Не спирай точно сега, приятелю. Довърши историята.


>	131.
>	Съливан Голд

	След връщането на спасените илдирийски миньори у дома Съливан Голд се чувстваше герой. Не беше планирал да се случи точно това, просто бе сметнал, че е редно да спаси илдирийците. Лидия щеше да се гордее с него.
	Не бе от онзи тип хора, които се вълнуват от пътешествия. Никога не бе мечтал, че ще го носят на ръце в кристалния метрополис на Миджистра. Непрестанно ги обсипваха с поздравления и благодарности, задето бяха рискували живота си, за да помогнат на илдирийските работници. Съливан дори не се надяваше, че ще е обект на подобно топло посрещане, когато се изправи лице в лице с председателя на Ханзата.
	Колкер обаче бе неутешим. Тук, на Илдира, зеленият жрец беше напълно откъснат от телевръзката, сляп и безпомощен. Съливан се опита да го утеши.
	— Не мисля, че илдирийците имат световни дървета, но със сигурност скоро ще ни пратят у дома. Може би ще са така добри да те оставят на Терок. Потърпи още малко и всичко ще се оправи.
	Колкер въздъхна, сякаш мъката го притискаше физически.
	— Трудно е да издържа дори час. Такъв ли е животът за всички вас? Откъснати от света. Говорите на висок глас, имитирате връзки помежду си…
	Съливан го потупа по рамото.
	— Това е всичко, с което разполагаме, но въпреки това сме успели да създадем цивилизация. Която е просъществувала хиляди години.
	Колкер го погледна унесено.
	— Но помисли си само за всички безсмислени конфликти, предизвикани от неразбирателство. Ако имахте директна връзка, щяхте да се отървете от тях.
	— Може би си прав. — Съливан потупа с пръст долната си устна. — Запомни обаче — всеки път, когато имаш нужда да общуваш с някого, можеш да дойдеш да си поговориш с мен.
	Един от придворните на Призматичния палат ги откри на обляна от слънчева светлина тераса. Носеше пъстроцветна туника, която приличаше на театрален костюм.
	— Магът-император очаква да ви види в залата за приеми.
	Съливан се ухили на зеления жрец.
	— Ето нещо, което и аз очаквам от доста време. — И закрачи енергично по коридора.
	Магът-император ги очакваше настанен върху какавидения си трон в средата на залата. Около него се бяха подредили илдирийски велможи.
	— Съливан Голд, управител на човешкия облачен комбайн на Кронха 3 — обяви придворният. — И зеленият жрец Колкер.
	Магът-император им кимна да пристъпят напред. Въпреки че лицето му беше набраздено от бръчки, Джора’х изглеждаше силен и здрав, в контраст с изображенията на баща му, които Съливан бе виждал.
	— Ние сме ви дълбоко задължени, Съливан Голд. Вие спасихте живота на мнозина наши поданици от хидрогите. Благодарим ви за тази услуга към Илдирийската империя.
	— Радвам се, че можах да помогна. Постъпих, както ми повеляваше съвестта. — Съливан се поклони, надяваше се да не забележат, че се е изчервил.
	Преди магът-император да успее да отговори, в залата дотича някакъв придворен и викна:
	— Господарю! В небето! Хиляди са!
	Съливан се огледа, надяваше се някой да му обясни какво става. Колкер изглеждаше също толкова объркан.
	Магът-император се надигна и тръгна към изхода. Язра’х го последва.
	Тъй като никой не им каза да останат, Съливан и Колкер се присъединиха към групата, любопитни да узнаят причината за суматохата. Стигнаха една прозрачна ниша в купола и погледнаха към изумително яркото небе. Сърцето на Съливан спря да бие.
	Небето буквално гъмжеше от хидрогски сфери. Диамантените кълба бяха увиснали над Призматичния палат. Възцари се мълчание. Илдирийците се бяха вторачили невярващо нагоре.
	— Е, поне не ви нападат — промърмори Саливан и в тишината гласът му прозвуча необичайно силно.
	Джора’х се извърна, погледна го с присвити очи и каза:
	— Няма да ни нападнат. Трябва да се кача на върха на дворцовата кула и да говоря с тях.


>	132.
>	Магът-император Джора’х

	Хилядите вражески бойни кораби висяха в небето като звезди от Хоризонтния куп. Джора’х си даваше сметка, че трябва да се изправи срещу тях сам.
	Тъй като все още не бяха атакували, той предполагаше, че Осира’х е открила начин да комуникира с тях. Че е успяла да разкрие ума и душата си на хидрогите. Беше ги довела тук, точно както се бяха надявали предишните магове-императори. Сега всичко зависеше от него.
	Изведнъж се сети, че сред присъстващите има и чужденци. Съливан Голд, неговият зелен жрец, всички небесни миньори на Ханзата, дори човешкият книжник Антон Коликос. Даваше си сметка, че това, на което ще станат свидетели, не бива да достига до Ханзата — колкото и да бе ужасна тази мисъл. Никой не трябваше да знае, че хидрогите са пристигнали в Илдирийската империя.
	Спря и заговори тихо на Язра’х:
	— Телохранителите да отведат човешките гости. Не бива да им позволяваме да се върнат в Ханзата. И без това вече видяха прекалено много.
	— Разбрано, господарю. — Язра’х незабавно даде нужните заповеди.
	„С всеки ден все повече заприличвам на баща ми и ставам същия интригант“ — помисли си Джора’х.
	Отпрати телохранителите и се качи до платформата на най-високата кула на Призматичния палат. Никой, нито дори целият Слънчев флот, не би могъл сега да го защити от чуждоземците от дълбините на газовите планети. Джора’х се изправи така, че хидрогите да го виждат. Лекият ветрец развяваше туниката му. Той зачака, завладян от усещането, че е пионка в ръцете на неизбежната съдба.
	Из целия град илдирийците ужасено се взираха в небето. След бунта на Хирилка водачът им бе заплел отново мрежата на тизма и ги бе накарал да се почувстват частица от възстановеното цяло. Сега, с помощта на тизм-връзката, той се опитваше да внуши спокойствие на поданиците си.
	Джора’х стоеше пред армадата хидрогски кораби. Една малка прозрачна сфера се отдели от близкото бойно кълбо. Той усещаше в тизма близостта на Осира’х — тя се приближаваше към него.
	Прозрачният мехур увисна пред платформата и Джора’х видя вътре дъщеря си. Изглеждаше напрегната и изтощена, но бе невредима. Изражението й бе прекалено сериозно за толкова малко момиче.
	Джора’х си пое дъх, за да се успокои. Странно променената Осира’х пристъпи към предната стена на малката сфера.
	— Хидрогите се съгласиха да разговарят с теб — каза тя. Всяка дума звучеше като смъртна присъда. — Може би ще се съгласят и да станете съюзници, но имат условия. Ако не ги приемеш, татко, никой от нас няма да оцелее.
	Джора’х жадуваше да прегърне дъщеря си, но не смееше да помръдне.
	— И какво искат в замяна на мира с Илдирийската империя?
	Докато предаваше отговора, Осира’х не смееше да го погледне в очите.
	— Помощта ни, за да унищожат човеците.


>	133.
>	Губернаторът на Добро Удру’х

	След като вече не се налагаше да крие тайната си, губернаторът на Добро отлетя с малка група придружители на юг, към изолирания остров, където криеха Нира Кали от много месеци.
	Губернаторът беше навъсен, но вътрешно се радваше, че този път не е сам. Придружаваше го Даро’х, младият наследник и негов ученик. Освен това бяха взели двама телохранители, двама философи и един чиновник от Призматичния палат, както и един лечител, който да прегледа жената.
	Погълнат от мислите си, Удру’х рееше поглед през прозорчето на кораба. По навик се стараеше да държи мислите си зад преграда, въпреки че вече бе признал много неща на мага-император.
	Седналият до него Даро’х го поглеждаше с любопитство, очакваше най-сетне да получи някакви обяснения. Не знаеше точно накъде са тръгнали, но се надяваше скоро да разбере всичко.
	Удру’х не съжаляваше, че се е разкрил пред мага-император. Даваше си ясна сметка, че дори след като върне Нира на Джора’х, тя никога няма да му прости. Но прошката й бе последното, което го интересуваше. Беше постъпил по този начин поради собствени подбуди.
	— Наближаваме острова, губернаторе — каза пилотът.
	Удру’х погледна късчето земя. Зелената жрица имаше там всичко, от което се нуждаеше — слънчева светлина, вода, растения. Всичко, освен контакт с други хора.
	А сега изгнанието й наближаваше своя край. Удру’х смяташе да я върне обратно. Ако Осира’х осъществеше мисията си, щеше да означава, че всички тези векове на експерименти не са отишли напразно. Нира никога нямаше да го разбере, но какво значение имаше това?
	Корабът кацна на брега. Удру’х подуши въздуха и се ослуша. Даро’х го последва, оглеждаше тропическото небе и гъстата гора. Не беше сигурен защо е тук.
	Удру’х чакаше, но жената не се появи. Несъмнено бе чула приближаващия се кораб. Нямаше никакъв смисъл да се крие — островът не беше голям. Може би се страхуваше. Неведнъж бе показвала омразата си към Удру’х, когато той идваше да я види — но винаги бе идвала на срещите.
	— Претърсете острова. Не може да е далече.
	Илдирийците са пръснаха сред храсталаците и завикаха Нира. Удру’х тръгна към колибата, която Нира си бе направила от клони. Безпокойството му прерасна в отчаяние, когато откри, че е рухнала. Изглежда, никой не живееше тук от много време.
	— Къде ли е отишла?
	Отне им не повече от час да претърсят целия остров. От Нира нямаше и следа. Какво щеше да каже магът-император?
	Островът беше пуст и зелената жрица бе изчезнала.


>	134.
>	Рлинда Кет

	— Затваряли са ме и на по-лоши места с по-неприятни хора — рече Рлинда на БиБоб и махна с ръка към пещерата под замръзналата кора на Плумас. — Въпреки това съжалявам, че нямаме някакво занимание. Дали пък да не се захванем с вододобивен бизнес?
	— И да ни направите някой саботаж, а? — Кейлъб Тамблин вдигна глава от помпения генератор, който поправяше, духна на замръзналите си пръсти, хвърли й смръщен поглед и отново почна работа. — Това е война, не е ваканция. Набий си го в главата.
	— Не мога да я разбера аз тази война — съмнявам се, че и някой от вас я разбира. — Нямаше нищо против скитниците, освен Ранд Соренгаард, задето й бе нападнал кораба.
	— Ще ми дадете ли още едни ръкавици? — попита БиБоб и потърка зиморничаво ръце. — Все ми е студено.
	— Ами намираме се на ледена луна — нормално е да е студено. — Кейлъб отново се намръщи и зачовърка нещо. Когато се изправи, коленете му изпукаха. — Ще свикнете. Пък и тук е много по-добре, отколкото във военнопленническите лагери за скитници.
	— Отнасям се скептично към хората, които ме убеждават, че ми е добре, като намекват колко по-зле можело да е — заяви смело Рлинда. БиБоб седна върху някаква метална машина, но веднага скочи, усетил, че студът прониква през тънките му панталони.
	След като се запозна с еднообразния живот на малката луна, Рлинда не се съмняваше, че няма да е никак трудно да избягат, може би дори да си върнат „Любопитство“, ако Ден Перони и братята Тамблин не го бяха повредили по-сериозно, докато го „поправяха“. За момента обаче нямаше наложителна причина да прибягват до подобна мярка, а и освен това зевесетата ги преследваха. По-добре бе да останат тук и да видят как ще се развият събитията.
	Вечер нямаха кой знае какви забавления — най-често играеха игри, популярни сред скитниците. Денем се навличаха с всички дрехи, които имаха, и се разхождаха по заледения бряг на подземното море.
	Беше повече от ясно, че Тамблинови не знаят какво да правят с пленниците си. Идеята в началото им се бе сторила интересна, но никой не бе помислил за последствията.
	БиБоб не спираше да проси дрехи от миньорите. Малцина обаче имаха едрия ръст на Рлинда. Налагаше й се да носи капитанските си дрехи и да се увива в одеяла.
	Бе заинтригувана от мащабите на начинанието на Плумас. Скитниците очевидно бяха печелили добре няколко поколения от добива и продажбата на прясна вода, макар че никой в Ханзата не бе чувал за това място.
	Сега двамата с БиБоб се разхождаха из комплекса, хрущяха с обувки по замръзналата земя и зяпаха равната повърхност на морето. Скоро спряха пред една жена, скована във вътрешността на масивен леден блок. Стоеше изправена и неподвижна като статуя, но несъмнено бе истинска жена, замръзнала при някакъв инцидент преди много години и поставена тук, като изваяна от лед фигура. Никой от скитниците не им бе обяснил какво се е случило с тази жена, нито какво възнамеряват да правят с нея.
	Ледената фигура неочаквано заблестя, като че ли ледът започваше да се топи, и Рлинда и БиБоб се взряха в лицето на Карла Тамблин. Бледата й кожа изглеждаше напълно обезкървена. Под краката й обаче се беше образувала локва.
	— Ей! — извика Рлинда. — Я елате тук! Бързо!
	Някаква непозната енергия действаше в замръзналите тъкани на жената, искра, която караше ледената обвивка да сияе. Съвсем бавно, както се сменя кожа на влечуго, водата се отделяше слой след слой.
	— Може би ще й трябва термоодеяло, като се събуди — подметна БиБоб. — Или горещ чай.
	— Ако питаш мен, ще й е нужно нещо по-силно.
	Дотичаха Уин и Торин и застанаха до Рлинда и БиБоб.
	— Тя се промени доста през последните дни — рече Уин на брат си, сякаш говореха за товар. — Жалко, че Джес не ни каза какво да правим с нея… или поне какво да очакваме.
	— Нещо се случва обаче — това поне е сигурно — изръмжа Торин.
	БиБоб пъхна ръце под мишниците си.
	— Тук е толкова студено, че не мога да разбера как така се топи.
	Рлинда плъзна поглед по лицето на жената, оцени изящните й черти, високите скули и гордото чело. Очите й бяха отворени и сякаш гледаха през ледената обвивка.
	Забелязал любопитството на двамата пленници, Уин въздъхна и рече:
	— Няма как да знаете, но Карла и Брам много се обичаха. Не че брат ми беше от хората, дето лесно се дават на жените, но Карла беше много умна. Знаеше как да си го върти на пръста, и толкоз.
	— Ей затова никога няма да се оженя. — Торин поклати глава. — Стига ти да видиш един нещастник, за да си наясно какво те очаква.
	Уин го погледна намръщено.
	— Значи не си разбрал колко се обичаха. По-добре да имаш възходи и падения, отколкото да живееш еднообразно като теб.
	— Ще ти го припомня следващия път, когато започнеш да се оплакваш…
	Тънкият лед, обгърнал тялото на Карла, се разпука и започна да пада. Близнаците спряха да се карат и извикаха едновременно. Тялото на жената бе покрито със ситни пукнатини, приличаха на паяжини. Пукнатините се разширяваха със звук като трошене на кости. Торин насмалко да побегне.
	Вратата на една от бараките се отвори и отвътре изскочи Ендрю.
	— Тя се топи! — викна му Уин.
	Ръцете на Карла помръднаха, едната се изви, после се изпъна напред. Ледът продължаваше да пука и да се троши, едри парчета падаха на земята. Рлинда улови БиБоб за рамото и го дръпна назад.
	— Да оставим на дамата малко повече място.
	Най-сетне и последните късчета лед тупнаха на земята.
	Карла завъртя глава и от косата й се заръсиха ледени бучици. Кожата й излъчваше причудливо фосфоресциращо сияние, влажната й коса запомръдва и се затърчи като косата на Медуза. Гърдите й се повдигнаха.
	Ендрю гледаше невярващо. Карла повдигна единия си крак, откъсна го от мястото, където бе замръзнал за земята, и пристъпи крачка напред. Движенията й бяха несръчни и вдървени. Фосфоресциращата енергия в тялото й караше дрехите, косата и плътта й да светят.
	— Карла, познаваш ли ни? — попита Уин и пристъпи уплашено напред. Оглеждаше я, търсеше някакви следи, че го чува и разбира. — Джес те донесе тук, обаче не ни каза какво да правим.
	— Оставаше да се появи с брошурка с инструкции! — подметна отзад Кейлъб.
	Жената ги огледа, но очевидно не ги позна. Направи още една крачка.
	— Тя е жива! — извика Ендрю. — Карла, ти си жива!
	Кипяща от вентална енергия, тя продължи да пристъпва.
	При всяка крачка енергията бликаше от тялото й като хладни пламъци и напукваше леда под краката им. Около нея започна да се вдига пара.
	Рлинда погледна БиБоб.
	— Това хич не ми се нрави. Прилича ми на ужасно хладно посрещане… без намек за подигравка.
	— Карла, моля те, кажи нещо. Не ни ли помниш? — Ендрю протегна ръка към Карла с намерението да я накара да го погледне.
	Но в мига, когато пръстите му докоснаха пукащата кожа на вледенената жена, той изкрещя, ударен от бликналия от нея заряд. Карла завъртя небрежно ръка и го отхвърли настрани, сякаш беше ненужна вещ. Ендрю се преметна, свлече се на леда и остана да лежи неподвижно.
	На Рлинда й бе достатъчен един поглед, за да установи, че е мъртъв — изгорен или поразен от електрически заряд.
	Съживилата се жена спря и завъртя глава. Очите й бяха черни, бездънни, кухи дълбини. Около нея продължаваше да се вдига пара — образуваше мъглява завеса. Карла едва сега осъзна какво е направила, вдигна ръка и погледна учудено пръстите си. После сведе очи към тялото на убития Ендрю. На устните й затрептя доволна усмивка.


>	135.
>	ДД

	След приключването на насилствената процедура ДД не усещаше в себе си някаква съществена промяна. С или без заложени ограничения той все така нямаше желание да наранява никого, най-вече своите човешки господари, които винаги се бяха отнасяли към него добре.
	Сирикс едва ли щеше да го разбере.
	След като се увериха, че са върнали на компито свободата на волята, кликиските роботи го изоставиха сред руините. Имаха други задачи — хиляди и хиляди кликиски машини се пробуждаха и се готвеха, заедно с бойните компита, да пленят целия флот на Земните въоръжени сили.
	Дни наред транспорталите на Сзеол бълваха тълпи роботи, които оставаха тук или продължаваха към други места, където строяха допълнителни бази — готвеха се за предстоящия геноцид срещу човечеството.
	Когато всички роботи се събраха отново, Сирикс заговори като генерал, който дава напътствия на войниците си:
	— Изтеглихме своите другари от заселените светове. С наближаване на последния етап от плана всички бойни компита, използвани в Земните въоръжени сили, са снабдени с тайните си програми. Въстанието ще започне едновременно съгласно предварително уточнения стандартизиран час. Съвсем скоро.
	ДД вече не беше част от техните планове. След като Сирикс бе изпълнил замисленото, бе изгубил интерес към малкото компи. Щяха да направят същото и с останалите обслужващи компита, когато приключеха с изтребването на хората.
	Оставен да се скита на воля из Сзеол, ДД обикаляше денем и нощем из сумрачните околности. Огромни чудовища се рееха в небето над него — същества с дълги пипала и множество очи, но поне засега не му обръщаха никакво внимание. Вероятно не смятаха, че става за ядене.
	Той се изкатери на една скала, откъдето се виждаха останките на кликиския град. Създателите му отдавна бяха изчезнали, по волята на същите тези роботи. Само че хората нямаха нищо общо с кликисите.
	Продължи обиколката и неусетно се приближи към третия трапецовиден портал, издигнат в другия край на каньона. Порталът бе изрисуван с кликиски символи — всеки обозначаваше различните координати на свят, бил някога част от цивилизацията на насекомоподобните. Въпреки че се намираше на ръба на пропастта, този портал ужасно му напомняше за каменния прозорец, който бяха открили Маргарет и Луис Коликос във вътрешността на скалния град на Рейндик Ко.
	Изправен пред смълчания трапецоид, използван някога от древната раса за междупланетни пътешествия, ДД отново прегледа спомените си за последните мигове на Рейндик Ко в компанията на Маргарет и Луис. Записите му бяха безпогрешни и докато сравняваше двете изображения, той отбеляза мислено различията в координатните символи.
	В тези последни минути, когато ДД не бе успял да защити любимите си господари от кликиските роботи убийци, Луис бе успял да задейства портала. И беше изпратил Маргарет през него — в неизвестността. Роботите бяха убили Луис, преди той да смогне да я последва, но ДД знаеше, че Маргарет е някъде… там. Може би дори още жива. Въпросът бе — къде?
	Компито стоеше замислено пред исполинската каменна врата, потънало в разсъждения и сложни изчисления. Отначало подложи на анализ цялата система координационни символи. След това зареди картата си с координати от Рейндик Ко, включително снимките на сходен каменен прозорец в други кликиски руини. Опитваше се да възстанови изображението на онзи символ, на който се бе спрял тогава Луис.
	Въпреки че се намираше на съвсем друго място, ДД най-сетне успя да открие търсения знак.
	Не смяташе да се колебае, защото вече бе решил какво трябва да направи. До един-два дни кликиските роботи щяха да започнат зловещия си поход през Спиралния ръкав. Нямаше никакво време за губене.
	Сирикс го бе дарил със свободна воля и сега ДД възнамеряваше да се възползва от това. В решението си се уповаваше на желанията си да постигне нещо по-добро. Кликиските роботи никога не биха предположили, че смята да ги напусне — точно сега, когато го бяха дарили със свободата.
	Но това, което ДД искаше повече от всичко, бе да се върне там, където се чувстваше в безопасност. Ето защо заложи на свободата на волята си и реши да избяга. Освен това вече бе открил търсения знак.
	И щом транспорталът засия и каменната му повърхност стана пропусклива, ДД пристъпи в пространството, без да поглежда назад.


	От другата страна го очакваше чужд непознат свят. Приятелското компи се озова в страна на непонятни пейзажи и загадки. Околността изглеждаше подложена на ужасни атмосферни влияния и същевременно култивирана от разумна ръка. Виждаха се сгради — силуетите им не напомняха с нищо човешката архитектура. Дебели кули, подсилени да издържат на невероятни по мощ бури. Въздухът бе тежък и влажен — толкова влажен, че според ДД тук хората щяха да дишат трудно. Освен това установи голяма концентрация от ароматни молекули и органични естери, толкова сложни и разнообразни, че наподобяваха симфония — или език? — от феромони, ухания, мириси и парфюми.
	Какофония от отчетливи музикални тонове, мелодии и стържещи звуци ехтеше из въздуха. Този екзотичен свят бе истинска бъркотия от музика, звънтене, подсвирквания и чуруликане.
	ДД се отдалечи от транспортала; озърташе се предпазливо.
	Цветовете на небето изглеждаха сбъркани, а влагата във въздуха сякаш не бе дело на природата. Не знаеше как хората биха преценили подобно място.
	— Ехей! Има ли някой? — провикна се със синтезиран глас.
	Излъчи сигнал на всички радиочестоти, макар че се опасяваше да не бъде засечен от кликиски роботи, ако ги има и на тази планета.
	Маргарет Коликос бе успяла да се спаси от роботите с прехвърлянето си тук. Но дали не се бе натъкнала на още по-голяма заплаха?
	ДД продължи да крачи напред, любопитен и предпазлив, да изучава този нов свят и да събира информация. Ако това място беше заселено, някой би трябвало да наблюдава трапецовидния транспортал. Приятелското компи пак се огледа напрегнато.
	След няколко часа на този странен свят най-сетне откри някого — _нещо,_ — което да му помогне. А малко след това — и Маргарет Коликос.
	Изправена пред ДД след толкова много години, тя го гледаше с измъчени очи. Беше оцеляла, но се бе променила почти до неузнаваемост — и въпреки това го позна. На изтерзаното й лице се изписа радост.
	— ДД! — извика тя. — О, да знаеш само какви неща видях!


>	136.
>	Сели

	Хидрогите отново бяха съкрушени и небето на Терок — очистено от заплахата. Сели имаше чувството, че ако протегне ръце, ще литне сред облаците. Искаше да празнува победата заедно със Солимар.
	След битката Кото Окая се превърна в център на вниманието и благодарността на терокците — но нямаше търпение да се върне на Оскивъл и да продължи изследванията си върху намерения хидрогски кораб.
	Благодарение на неговите резонаторни „звънци“ хората вече разполагаха с ефикасно оръжие срещу доскоро несъкрушимите бойни кълба. Въпреки разпръсването на клановете скитниците щяха да разпространят новината бързо. Ето защо Кото и спътниците му отпътуваха веднага, без дори да губят време да се сбогуват…
	Въздухът ухаеше на влажна почва и растителност. Заредената с вентална енергия вода, посипала се върху гората и почвата, бе предизвикала буен нов растеж. Въпреки това Сели и Солимар отделяха всеки ден по няколко часа, за да изпълняват дървесни танци. Гората показваше бързи признаци на възстановяване. Терок изглеждаше по-жизнен от всякога.
	Сега, щом се върна от дълбините на гората, Сели изтича при своя брат-голем.
	— Бенето, погледни само колко е свежо и зелено всичко! Не съм се надявала, че можем да постигнем подобен напредък.
	Той се усмихна и протегна ръка-клон на сестра си.
	— И това е само началото, Сели. Завръщането на венталите несъмнено е повод за радост, а скитниците доказаха още веднъж, че са наши чистосърдечни съюзници. — Гласът му звучеше като мелодия на флейта. — Но най-доброто предстои — и това ще стане още днес. Усещам, че _те_ са близо.
	Сели нетърпеливо зачака изненадата, която й бе обещал.
	Накрая Бенето излезе на поляната и издигна глас, звучен като тръба. Призова всички зелени жреци да се присъединят към него и се провикна към възстановения гъбен риф: покани отец Идрис и майка Алекса да слязат. Изпрати сигнал по телевръзката до всички, които желаят да споделят събитието.
	Солимар долетя със своя бръмчащ хвърколет и още докато кръжеше над поляната, помаха на Сели. След час се събраха всички терокци, развълнувани и любопитни. Идрис и Алекса носеха пъстри дрехи, като за голямо празненство.
	Бенето обаче отказваше да им съобщи какво предстои.
	Световните дървета също сякаш потрепваха от нетърпение. Огромните им клони се поклащаха и пукаха, като че ли дърветата се опитваха да се освободят от корените си и да пристъпят напред. Короните им се опираха, търкаха и шептяха, въпреки че не се долавяше и най-слаб ветрец.
	Бенето поведе последователите си към храмовия пръстен от овъглени дънери. Докато крачеше из гората, клоните се разтваряха пред него. Сели усещаше как влажната почва под краката й пулсира и се питаше какъв ли ще е ефектът на водните създания върху живата световна гора. Дали по някакъв начин щяха да се съединят, да удвоят силата си, вентали и вердани? Солимар, Ярод и другите зелени жреци също бяха обзети от нарастващо вълнение, макар да не разбираха какво става.
	Бенето вдигна грубо оформените си ръце и застана в центъра на амфитеатъра — симбиоза между човек и световно дърво. Издаде тих протяжен звук и дърветата го подеха. Звукът нарасна, набра сили и се превърна в рев, подхванат от цялата гора. Бенето си пое дъх и дърветата млъкнаха.
	Над главите им стотици — хиляди — огромни кораби се приближаваха от дълбините на космоса. Всеки бе оформен като фантастично дърво с размерите на малък астероид и се задействаше от сили, в сравнение с които разумната световна гора на Терок изглеждаше като мъничка искрица. Дървесните кораби бяха долетели тук от много далеч, бяха поели на път още когато хидрогите бяха унищожили световната гора на Гарванов пристан. Бяха преодолели невъобразими разстояния до мястото, където се нуждаеха от помощта им — до сърцето на световната гора на Терок.
	Невероятните гигантски кораби приличаха на истински малки градове. От тях стърчаха шипове и бодли, подсилени с непробиваема кора и защитени от невидима сила, помогнала им да долетят, без да пострадат от дълбините на космоса.
	Сели ги гледаше зяпнала от почуда. Терокците крещяха от възхищение.
	— Вече разполагаме с достатъчна сила, за да победим хидрогите веднъж завинаги. Време е да се подготвим за последната война — каза Бенето, загледан към колосалните органични съдове, на лицето му бе изписана увереност. — Най-сетне корабите на верданите пристигнаха.


>	Речник на действащите лица и използваните термини

	__„Ейбъл-Уекслър“__ — един от единайсетте заселнически кораба, десетият излетял от Земята
	__Ави’х__ — губернатор на Марата, най-малкият син на мага-император Сайрок’х
	__Агуера, Реймънд__ — израснал на улицата младеж от Земята, по-късно крал Питър
	__Агуера, Рита__ — майка на Реймънд
	__Адар__ — най-високият чин в Илдирийския слънчев флот
	__Алекса, майка__ — владетелка на Терок, съпруга на отец Идрис
	__Андез, Шейла__ — военнослужещ от ЗВС, пленник на скитниците на корабостроителниците на Оскивъл
	__Антеро, Хаки__ — адмирал от осми квадрант
	__Архиотец__ — символичен глава на земната Църква на единството


	__Бекх__ — илдирийска ругатня, „по дяволите!“
	__Бенето__ — зелен жрец, вторият син на отец Идрис и майка Алекса, убит от хидрогите на Гарванов пристан
	__БиБоб__ — прякор, даден от Рлинда Кет на Брансън Робъртс
	__блестител__ — илдирийски източник на светлина
	__боен лайнер__ — най-големият клас бойни илдирийски кораби
	__бойно кълбо__ — сферичен нападателен съд на хидрогите
	__Бриндъл, Натали__ — майка на Роб Бриндъл, бивш военен офицер
	__Бриндъл, Конрад__ — баща на Роб Бриндъл, бивш военен офицер
	__Бриндъл, Роб__ — волнонаемен служител в ЗВС, приятел на Тасия Тамблин, изчезнал при опит да установи контакт с хидрогите
	__буреносник__ — подвижна оръжейна платформа на ЗВС
	__Буунов брод__ — ханзейски колониален свят
	__„Бъртън“__ — един от единадесетте заселнически кораба, четвъртият излетял от Земята, изчезнал по време на полета, а всъщност пленен от илдирийците, та екипажът да бъде използван за разплодителни експерименти


	__Вао’сх__ — илдирийски паметител, покровител и приятел на Антон Коликос, участник в малобройния екип, останал на Марата Прайм
	__велик крал__ — марионетен владетел на Теранския ханзейски съюз
	__вентали__ — разумни водни същества
	__Венцеслас, Базил__ — председател на Теранския ханзейски съюз
	__вердани__ — органичен разум, проявяван от световната гора на Терок
	__Вик’к__ — илдирийски изкопчия, участник в малобройния екип, останал на Марата Прайм
	__Вин, Дарби__ — „куфар“, командир на разбивач на Земните въоръжени сили
	__„Водолей“__ — кораб за разпространение на вентали, управляван от Нико Чан Тайлар
	__въглероден разрушител__ — нов модел оръжие на ЗВС, което разпада въглеродни спойки


	__Гарванов пристан__ — ханзейски колониален свят, главно селскостопански, преди изпепеляването му от хидрогите на него са добивали и полезни изкопаеми
	__Гейл’нх__ — третото дете със смесена кръв на Нира Кали, син на адар Кори’нх
	__говорителка__ — политически лидер на скитниците
	__Голген__ — газов гигант, където е разрушена Синята небесна мина на Рос Тамблин, по-късно бомбардиран с насочени от Джес Тамблин комети
	__Голд, Съливан__ — управител на новия модулен облачен комбайн на Ханзата, инсталиран на Кронха 3
	__Голямата гъска__ — скитнически презрителен прякор на Теранския ханзейски съюз
	__Гомес, Чарлз__ — човешки затворник на хидрогите, пленен на Буунов брод
	__Гозуел, Бъртрам__ — бивш председател на Теранския ханзейски съюз, пръв се опитва да принуди скитниците да подпишат Ханзейската харта
	__град-сфера__ — огромен жилищен комплекс на хидрогите
	__гризар__ — безвреден покрит с козина гризач на Корибус
	__ГУ__ — аналитично компи, помощник на Кото Окая
	__губернатор__ — всеки от синовете с благородническо потекло на мага-император, владетел на илдирийски свят
	__гъбен риф__ — гигантско образувание върху световно дърво на Терок, издълбано и превърнато в жилище
	__Гъската__ — скитнически презрителен прякор на Теранския ханзейски съюз


	__Дайм__ — синя звезда свръхгигант, едно от илдирийските „седем слънца“, на същото име е и главната планета, изоставена база на илдирийците за добив на екти
	__Даниъл__ — нов принц, избран от Ханзата за евентуален заместник на Питър
	__Даро’х__ — кандидат-губернаторът на Добро след смъртта на мага-император Сайрок’х
	__Дасра__ — планета, газов гигант, за която се подозира, че е обитавана от хидроги
	__Дворец на шепота__ — представителна резиденция на правителството на Ханзата
	__Дворцовият квартал__ — правителствена зона около Двореца на шепота на Земята
	__ДД__ — компи, изпратено на ксеноархеологическите разкопки на Рейндик Ко, заловено от кликиските роботи
	__Декик__ — кликиски робот на археологическите разкопки на Рейндик Ко
	__Джоракс__ — кликиски робот, разглобен от учените на Ханзата, за да проучат програмирането и системите му
	__Джора’х__ — новият маг-император на Илдирийската империя
	__диамантен филм__ — кристален пергамент, използван за илдирийски документи
	__Добро__ — илдирийски колониален свят, където са разположени разплодителните лагери за хора и илдирийци
	__дреднаут__ — клас големи бойни кораби в Земните въоръжени сили
	__Дремен__ — терански колониален свят, мрачен и облачен; производство на соленоводен хайвер и някои видове гъби с подобрени генетични качества
	__дроги__ — презрителна дума за хидроги
	__духовни нишки__ — връзки на тизма, които проникват в Извора на светлината; магът-император и свещениците-философи могат да ги виждат
	__дървесни танцьори__ — изпълнителни на акробатични номера в терокските гори
	__държавна сграда на Ханзата__ — пирамидална сграда до Двореца на шепота на Земята


	__ЕА__ — личното компи на Тасия Тамблин; паметта му е изтрита по време на проведения от Базил Венцеслас разпит
	__Елд, Ерин__ — „куфар“, командир на един от разбивачите на Земните въоръжени сили
	__екти__ — алотроп на водорода, използван в илдирийските космически двигатели
	__Еолус, Костас__ — адмирал в Земните въоръжени сили
	__Естара__ — втората дъщеря и четвъртото дете на отец Идрис и майка Алекса, настояща кралица на Теранския ханзейски съюз, съпруга на крал Питър


	__Зан’нх__ — илдирийски офицер, най-големият син на мага-император Джора’х, новият адар на Илдирийския слънчев флот
	__ЗВС__ — земни въоръжени сили
	__зевесета__ — жаргонна дума за войниците от ЗВС
	__зелен жрец (жрица)__ — служител на световната гора, способен да използва световните дървета за установяване на мигновена връзка
	__Земни въоръжени сили (ЗВС)__ — теранска космическа армия с щаб на Марс, но с юрисдикция в целия Терански ханзейски съюз


	__Идрис, отец__ — владетел на Терок, съпруг на майка Алекса
	__Изворът на светлината__ — илдирийската версия за небето, царство на по-високо ниво, съставено изцяло от светлина; илдирийците вярват, че малки струйки от тази светлина проникват във вселената, събират се в мага-император и се разпределят по цялата им раса чрез тизма
	__Илдира__ — родната планета на Илдирийската империя под светлината на седемте слънца
	__Илдирийска империя__ — голяма извънземна империя, втората по големина цивилизация в Спиралния ръкав
	__Илдирийски слънчев флот__ — космическият флот на Илдирийската империя
	__илдирийци__ — хуманоидна извънземна раса с много различни расови типове
	__Илюр’л__ — илдирийски свещеник-философ, участник в малобройния екип, останал на Марата Прайм
	__Ирека__ — периферен ханзейски колониален свят, нападнат от ЗВС заради укриване на запаси от екти
	__исикски котки__ — хищници с гладка козина на Илдира, Язра’х, дъщерята на Джора’х, отглежда три от тях


	__Йон 12__ — замръзнал планетоид, скитническа минна база


	__Каин, Елдред__ — помощник и пряк наследник на Базил Венцеслас, бледолик и неокосмен, колекционер на произведения на изкуството
	__какавиден трон__ — накланящият се трон на мага-император
	__Кали__ — фамилното име на Нира
	__Кали, Нира__ — зелена жрица, любовница на Джора’х и майка на неговата дъщеря от смесено потекло Осира’х, затворничка в лагерите за разплод на Добро
	__Камаров, Рейвън__ — капитан на скитнически товарен кораб, унищожен при тайно нападение на ЗВС
	__кандидат-губернатор__ — всеки бъдещ губернатор измежду синовете на престолонаследника, който евентуално ще замести свой чичо, син на бившия маг-император
	__Келъм, Дел__ — вожд на скитнически клан, управлява корабостроителниците на Оскивъл
	__Келъм, Зет__ — осемнайсетгодишната дъщеря на Дел Келъм
	__Кет, Рлинда__ — търговка, капитан на „Ненаситно любопитство“
	__Кларин, Елдон__ — скитник изобретател, брат на Роберто, убит от хидрогите при разрушаването на небесната мина на Ерфано
	__Кларин, Роберто__ — управител на Ураганово депо, брат на Елдон
	__клиб__ — презрително прозвище за кадет от ЗВС
	__кликиси__ — древна насекомообразна раса, отдавна изчезнала от Спиралния ръкав, останали са само пустите й градове
	__кликиски роботи__ — интелигентни бръмбароподобни роботи, конструирани от кликиската раса
	__кликиски факел__ — оръжие/механизъм, разработен от древната кликиска раса за взривяване на газови гиганти и създаване на нови слънца
	__Ковиц, Орли__ — колонистка от Дремен, участничка в транспорталната колонизация заедно с баща си Ян
	__Ковиц, Ян__ — фермер, производител на гъби от Дремен, участник в транспорталната колонизация, баща на Орли
	__Коликос, Антон__ — синът на Маргарет и Луис Коликос, преводач и изследовател на епическа литература, изпратен в Илдирийската империя да проучи Сагата за седемте слънца
	__Коликос, Луис__ — ксеноархеолог, съпруг на Маргарет Коликос, специалист по древни кликиски артефакти, убит от кликиските роботи на Рейндик Ко
	__Коликос, Маргарет__ — ксеноархеолог, съпруга на Луис Коликос, специалист по древни кликиски артефакти, изчезнала през транспортал по време на нападението на кликиските роботи на Рейндик Ко
	__Колкер__ — зелен жрец, приятел на Ярод, настанен в модулния облачен комбайн на Съливан Голд на Кронха 3
	__компетентен компютъризиран компаньон__ — интелигентен робот, наричан „компи“, разпространен в дружелюбен, гувернантски, слушателски и други модели
	__компи__ — съкратена форма на „компетентен компютъризиран компаньон“
	__кондорова муха__ — пъстро летящо насекомо на Терок, подобно на гигантска пеперуда, понякога отглеждано като домашен любимец
	__Константин III__ — скитнически аванпост
	__корабен град__ — гигантски жилищен комплекс на хидрогите
	__Корибус__ — изоставен кликиски свят, където Маргарет и Луис Коликос откриват технологията на кликиския факел, една от първите новоосновани колонии на Ханзата
	__Кори’нх, адар__ — командващ Илдирийския слънчев флот, загинал при самоубийствено нападение срещу хидрогите на Кронха 3
	__костница__ — помещение в Призматичния палат, в което се пазят блещукащите черепи на бившите магове-императори
	__кохорта__ — бойна група на Илдирийския слънчев флот, състояща се от седем манипули или триста четиридесет и три кораба
	__КР__ — аналитично компи, помощник на Кото Окая
	__Крена__ — бивша илдирийска отломъчна колония, евакуирана поради епидемия, впоследствие заселена с хора, втора родина на Дейвлин Лотце и Брансън Робъртс
	__Кристенсен, Том__ — „куфар“, командир на разбивач на Земните въоръжени сили
	__Кронха__ — бинарна система, две от илдирийските „седем слънца“, състои се от две обитаеми планети и газовия гигант Кронха 3
	__кул__ — илдирийски военен чин, командир на манипула или четиридесет и девет кораба
	__„куфари“__ — жаргонно название за подбрани човешки командири на борда на разбивачите на Земните въоръжени сили
	__Ланиан, Кърт, генерал__ — командващ Земните въоръжени сили


	__Ларо__ — изоставен кликиски свят
	__Логан, Криста__ — последният капитан на последния заселнически кораб „Бъртън“, откарал колонистите на Добро
	__Лотце, Дейвлин__ — ханзейски екзосоциолог и шпионин на Крена, изпратен на Рейндик Ко, където открива активирането на кликиската транспортална система


	__маг-император__ — богът-император на Илдирийската империя
	__Мадам Брадвата__ — прякор на бившия председател на Ханзата Морийн Фицпатрик
	__манипула__ — бойна група в Илдирийския слънчев флот, състояща се от седем септи или четиридесет и девет кораба
	__манта__ — клас средно големи крайцери в ЗВС
	__Марата__ — илдирийски курортен свят с изключително дълъг денонощен цикъл
	__Марата Прайм__ — първият куполен град на един от континентите на Марата
	__Марата Секда__ — град на срещуположната на Прайм страна на Марата, в момента изграждан от кликиски роботи
	__Миджистра__ — величествената столица на Илдирийската империя
	__Мхас’к__ — илдирийски земеделец, участник в малобройния екип на Марата, поддържа връзка със Сил’к
	__мъглявинни гребачи__ — огромни платна, използвани за събиране на водород от мъглявинни облаци
	__мълниеносни черпаци__ — действащи с огромна бързина комбайни за събиране на екти, използвани от скитниците по време на ембаргото на хидрогите
	__мъници__ — миниатюрни лични помощници на мага-император
	__Мюри’н__ — най-малката дъщеря от смесено потекло на Нира Кали от баща охранител


	__насекоморастение__ — растение на Хирилка, от което се произвежда наркотикът шайинг
	__Натон__ — придворен зелен жрец на Земята, служи на крал Питър
	__небесна мина__ — за добив на екти в облачния слой на газовите гиганти, обикновено управлявана от скитници
	__Небесна сфера__ — централен купол в илдирийския Призматичен палат; в нея се помещават екзотични растения, насекоми, птици, надвиснали над тронната зала на мага-император
	__небесна фабрика__ — огромно съоръжение за добив на екти, управлявано от илдирийци
	__„Ненаситно любопитство“__ — търговският кораб на Рлинда Кет
	__ниалия__ — насекоморастение на Хирилка, от което се произвежда наркотикът шайинг Нира — виж Кали, Нира
	__Нова Португалия__ — ханзейски аванпост със съоръжения на ЗВС, известна с дестилационните си инсталации и винарски изби колония
	__Нур’оф__ — главен инженер, участник в малобройния екип, останал на Марата Прайм


	__облачен комбайн__ — конструирано от Ханзата съоръжение за събиране на екти, наричано още облачна мина
	__Окая, Ихи__ — много стара скитничка, бивша говорителка на клановете
	__Окая, Кото__ — най-малкият син на Ихи Окая, дързък изобретател, проектирал колонията на Исперос
	__„оранжево петно“__ — епидемия, поносила човешката колония на Крена
	__Осира’х__ — дъщеря на Нира Кали и Джора’х, притежаваща необикновени телепатични способности благодарение на потеклото си
	__Оскивъл__ — газов гигант с пръстени, място на тайна скитническа корабостроителница
	__Отема__ — възрастна зелена жрица, бивша терокска посланичка на Земята, по-късно изпратена на Илдира и убита от мага-император
	__отломъчна колония__ — илдирийска колония, която отговаря на минималните изисквания за брой на населението
	__ОХ__ — учителско компи, един от най-старите земни роботи; служил на борда на „Пири“; в момента инструктор и съветник на крал Питър


	__Палаву, Хауард__ — главен научен съветник на крал Питър
	__паметител__ — представител на илдирийската раса разказвачи-историци
	__Пекар, Джейн__ — губернатор на Релекер
	__Пелидор, Франц__ — помощник на Базил Венцеслас
	__Пери’х__ — кандидат-губернаторът на Хирилка след смъртта на мага-император Сайрок’х
	__Перони, Ден__ — бащата на Ческа, скитник-търговец
	__Перони, Ческа__ — говорителка на всички скитнически кланове, обучена от Ихи Окая; първоначално сгодена за Рос Тамблин, а след това за Рейналд от Терок, но през цялото време влюбена в Джес, брата на Рос
	__Питър, крал__ — наследник на крал Фредерик
	__Плумас__ — замръзнала луна с подземни течни океани, място на вододобивната промишленост на клана Тамблин
	__подтизмен сън__ — илдирийска кома
	__препаратори__ — илдирийска раса, която подготвя мъртъвците за погребение
	__престолонаследник__ — най-големият син и пряк наследник на илдирийския маг-император
	__Призматичен палат__ — резиденция на илдирийския маг-император
	__прътодървета__ — високи растения в равнините на Корибус
	__Пторо__ — газов гигант, където е разположена небесната мина на клана Тайлар
	__Пътеводна звезда__ — скитническа философия и религия, пътеводна сила в личния живот


	__разбивач__ — кораб-камикадзе от ЗВС, чийто екипаж се състои от бойни компита
	__Рамирес, Ели__ — навигатор на борда на мантата на Тасия Тамблин
	__Рандеву__ — обитаем астероиден куп, таен център на скитническото правителство
	__Рейналд__ — най-големият син на отец Идрис и майка Алекса, загинал при нападението на хидрогите срещу Терок
	__Рейндик Ко__ — изоставен кликиски свят, място на големи ксеноархеологически разкопки от семейство Коликос
	__Релекер__ — терански колониален свят, популярен курорт
	__ремора__ — малък атакуващ кораб в Земните въоръжени сили
	__Робъртс, Брансън__ — бивш съпруг и делови партньор на Рлинда Кет, наричан още БиБоб
	__Род’х__ — второто дете от смесено потекло на Нира Кали, син на губернатора на Добро
	__Руис, Лупе__ — губернатор на колонията на Крена
	__Руса’х__ — губернатор на Хирилка, третият син с благородническо потекло на бившия маг-император


	__Сага за седемте слънца__ — исторически и легендарен епос на илдирийската цивилизация
	__Сайрок’х__ — бившият илдирийски маг-император, баща на Джора’х
	__Сарейн__ — най-голямата дъщеря на отец Идрис и майка Алекса, терокски посланик на Земята и любовница на председателя Венцеслас
	__Свендсен, Ларс Рурик__ — инженер, съветник на крал Питър
	__световна гора__ — свързана в мрежа полуразумна гора на Терок
	__световно дърво__ — отделно дърво от свързаната в мрежа полуразумна гора
	__Сели__ — най-малката дъщеря на отец Идрис и майка Алекса
	__септа__ — малка бойна група от седем кораба в Илдирийския слънчев флот
	__септар__ — командир на септа
	__Сил’к__ — илидирийска земеделка, участничка в малобройния екип на Марата, поддържа връзка с Мхас’к
	__Синята небесна мина__ — небесна мина на Голген, управлявана от Рос Тамблин и унищожена от хидрогите
	__Сирикс__ — кликиски робот на ксеноархеологическите разкопки на Рейндик Ко, предводител на бунта на роботите срещу хората, пленил ДД
	__скитници__ — свободна конфедерация от независими човеци, главно производители на екти
	__„Сляпа вяра“__ — корабът на Брансън Робъртс
	__Солимар__ — млад зелен жрец, дървесен танцьор и механик, който спасява Сели от горящото дърво по време на нападението на хидрогите срещу Терок
	__Соренгаард, Ранд__ — скитнически пират, екзекутиран от генерал Ланиан
	__Спиралният ръкав__ — сектор от галактиката Млечен път, в който са разположени Илдирийската империя и теранските колонии
	__сребърни барети__ — отлично обучени специални сили на ЗВС
	__Стайнман, Хъф__ — възрастен транспортален изследовател, открил Корибус по транспорталната мрежа и решил да се засели там
	__Стана, Бил__ — военнослужещ в ЗВС, пленник на скитниците в корабостроителницата на Оскивъл
	__Станис, Малкълм__ — бивш председател на Теранския ханзейски съюз, служи при управленията на крал Бен и крал Джордж по време на първите контакти на Земята с Илдирийската империя
	__Стромо, Лев, адмирал__ — адмирал от Земните въоръжени сили, наричан насмешливо „Стой си вкъщи, Стромо“, след разгрома му от хидрогите на Юпитер


	__Табегочи, Питър__ — адмирал от първи квадрант
	__Тайлар, Крим__ — скитнически небесен миньор на Пторо, баща на Нико
	__Тайлар, Марла Чан__ — скитнически оранжериен инженер, майка на Нико
	__Тайлар, Нико Чан__ — млад скитнически пилот, син на Крим и Марла
	__тал__ — военен чин в Илдирийския слънчев флот, командир на кохорта
	__Тамблин, Брам__ — потомък на клана Тамблин, баща на Рос, Джес и Тасия, починал след смъртта на Рос на Синята небесна мина
	__Тамблин, Джес__ — скитник, вторият син на Брам Тамблин, влюбен в Ческа Перони, просмукал с енергията на венталите
	__Тамблин, Ендрю__ — чичо на Джес, брат на Брам
	__Тамблин, Карла__ — майката на Джес, замръзнала при нещастен случай на Плумас
	__Тамблин, Рос__ — най-големият син на Брам Тамблин, шеф на Синята небесна мина на Голген, загинал при нападение на хидрогите
	__Тамблин, Тасия__ — сестра на Джес Тамблин, понастоящем военнослужеща в ЗВС
	__Тамблин, Торин__ — чичо на Джес, брат на Брам
	__Тамблин, Уин__ — чичо на Джес, брат на Брам
	__телевръзка__ — използвана от зелените жреци мигновена комуникация
	__Телтон, Анджея__ — човешки пленник на хидрогите
	__Терански ханзейски съюз__ — търговско правителство на Земята и теранските колонии
	__Терок__ — покрита с гори планета, родина на полуразумната гора
	__терокци__ — жители на Терок
	__тизм__ — телепатична връзка между мага-император и илдирийския народ
	__товарен ескорт__ — скитнически кораб, използван за пренасяне на екти от небесните мини
	__Тор’х__ — най-големият син от благородническо потекло на мага-император Джора’х, настоящ престолонаследник
	__транскоридор__ — пряка транспортационна система на хидрогите
	__транспортал__ — кликиска мигновена транспортационна система
	__Тронна зала__ — кралската зала за приеми в Двореца на шепота на Земята


	__Уон, Пърсъл__ — административен инженер, оставен да командва минната база на Йон 12
	__уайверн__ — едър летящ хищник на Терок
	__Удру’х__ — губернатор на Добро, вторият син от благородническо потекло на мага-император Сайрок’х
	__Уилис, Шейла, адмирал__ — командващ бойна група на ЗВС в квадрант седем, командир на Тасия Тамблин
	__Унисон (Църква на единството)__ — официално призната религия на Земята
	__УР__ — гувернантски модел скитническо компи на Рандеву
	__Ураганово депо__ — скитнически търговски център и станция за прехвърляне на гориво, разположен върху гравитационно стабилна точка между два астероида с еднакви орбити
	__Устата на космоса__ — мрачна мъглявина, обитавана според Сагата за седемте слънца от шана рей


	__Фан’нх__ — кул в Илдирийския слънчев флот, предвожда манипулата срещу хидрогите на Хрел-оро
	__фероуи__ — разумни огнени същества, обитаващи ядрата на звездите
	__фиданка__ — малък израстък от световно дърво, често пренасян в богато украсен глинен съд
	__философи-свещеници__ — категория илдирийци, които помагат на притеснени илдирийци чрез връзката с тизма
	__филтърна маска__ — защитно покритие за очите, използвано от илдирийците
	__Фицпатрик, Морийн__ — бивша председателка на Теранския ханзейски съюз, баба на Патрик Фицпатрик III
	__Фицпатрик III, Патрик__ — капризен командир от Земните въоръжени сили, протеже на генерал Ланиан, смятан за мъртъв след нападението на Оскивъл, но всъщност пленник на скитниците в корабостроителниците на Дел Келъм
	__Фредерик, крал__ — марионетен владетел на Теранския ханзейски съюз, ликвидиран от пратеник на хидрогите
	__фрак__ — жаргонна дума за фрактурен пулсатор
	__фрактурен пулсатор__ — нов модел оръжие на ЗВС, наричано за кратко „фрак“


	__Ханза__ — Теранският ханзейски съюз
	__хвърколет__ — сглобен от всевъзможни отпадъци летящ уред с пъстри крила на кондорова муха
	__хидроги__ — извънземна раса, обитаваща ядрата на газовите гиганти
	__Хийлд__ — звездна система в Илдирийската империя, място на известна „призрачна история“ от Сагата за седемте слънца, две обитаеми планети, обединени в една отломъчна колония за защита от хидрогите
	__Хирилка__ — илидирийска колония в Хоризонтния куп, в която за пръв път са открити кликиски роботи, главен производител на наркотика шайинг
	__Хоризонтен куп__ — голям звезден куп до Илдира, в който се намират Хирилка и много други отломъчни колонии
	__Хосаки__ — скитнически клан
	__Хосаки, Алфред__ — вожд на скитнически клан
	__Хрел-оро__ — илдирийска миннодобивна колония, обитавана предимно от люспести
	__Хроа’кс__ — главен минен инженер в илдирийската небесна фабрика на Кронха 3
	__Хъф, Джаред__ — скитнически пилот


	__Чен__ — скитнически клан
	__червеен кошер__ — голямо гнездо, изградено от терокски кошерни червеи, достатъчно просторно, за да се използва за човешки жилищен комплекс
	__чергари__ — презрителна дума за скитници
	__ч’канх__ — бронирани растения, които обитават сенчестите каньони на Марата


	__шайинг__ — наркотик, произвеждан от насекоморастението ниалия на Хирилка; притъпява чувствителността на илдирийците към тизма
	__шана рей__ — легендарни „създания на мрака“ в Сагата за седемте слънца
	__шиз__ — скитническо възклицание: ругатня
	__Шонор__ — илдирийска отломъчна колония


	__язер__ — енергийно оръжие, използвано от Земните въоръжени сили
	__Язра’х__ — най-голямата дъщеря на мага-император Джора’х, отглежда три исикски котки
	Ямейн, Киро — кибернетичен специалист, пленник на скитниците в корабостроителниците на Оскивъл
	__Ярод__ — зелен жрец, по-малкият брат на майка Алекса
