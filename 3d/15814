>	1

	— Ей, татко! Дръж!
	Кейси подхвърли фризбито над равно окосената зелена морава. Бащата на Кейси сбърчи лице, присвивайки очи срещу слънцето. Фризбито се удари в земята и отскочи няколко пъти преди да спре под живия плет зад къщата.
	— Не днес. Зает съм — каза доктор Брюър, обърна се рязко и бързо влезе в къщата. Мрежестата врата се тръшна след него.
	Кейси дръпна настрани кичура, паднал върху челото му. Имаше права руса коса.
	— Какво му става? — извика той на Маргарет, сестра му, която наблюдаваше всичко откъм гаража.
	— Знаеш — тихо каза Маргарет. Избърса ръце в крачолите на джинсите си и му направи знак да й хвърли фризбито. — Ще поиграя малко с теб.
	— Добре — каза Кейси не особено въодушевено и бавно тръгна към живия плет, за да извади фризбито.
	Маргарет се приближи. Беше й мъчно за Кейси. Син и баща бяха наистина много близки — винаги играеха заедно на топка, на фризби или на нинтендо. Изглежда обаче доктор Брюър вече нямаше време за подобни неща.
	Подскачайки да хване фризбито, Маргарет осъзна, че й беше мъчно и за самата нея. Изглежда баща й не беше същият и към нея. Всъщност той прекарваше толкова много време долу в мазето, че почти не обелваше дума.
	Вече дори не ми казва „Принцесо“, помисли си Маргарет. Тя мразеше това обръщение. Но все пак беше обръщение, знак за близост.
	Маргарет подхвърли червеното фризби обратно. Лошо хвърляне. Кейси се затича след него, но то му се изплъзна. Момичето се загледа в златистите хълмове отвъд задния им двор.
	Калифорния, помисли си тя.
	Толкова е странно тук. Ето, средата на зимата е, а по небето няма нито едно облаче и двамата с Кейси бяха по джинси и тениски, сякаш е средата на лятото.
	Маргарет се метна, за да хване едно малко криво подхвърляне, претърколи се по окосената морава и вдигна победоносно фризбито над главата си.
	— Фукла! — измърмори Кейси без да се впечатли.
	— Ти си голямата раздувка в семейството — извика Маргарет.
	— А ти си пуйка.
	— Ей, Кейси, искаш ли да играем или не? Той вдигна рамене.
	Всички са толкова докачливи напоследък, замисли се Маргарет.
	Лесно беше да се досети защо.
	Хвърли високо. Фризбито прелетя над главата на Кейси.
	— Ти го хвани! — извика той ядосано и сложи ръце на кръста.
	— Не, ти! — отвърна Маргарет.
	— Ти!
	— Кейси, ти си на единайсет години. Не се дръж като двегодишен — рязко каза тя.
	— А ти се държиш като едногодишна — отговори й той и ядосано тръгна към фризбито.
	За всичко е виновен татко, реши Маргарет. Стана толкова напрегнато, след като той започна да работи вкъщи, долу в мазето, с растенията си и със странните апарати. Рядко излизаше за глътка въздух.
	А когато го правеше, не искаше дори едно фризби да хване.
	Не оставаше и минутка с тях.
	Мама също го забелязва, мислеше си Маргарет, докато тичаше, за да направи още едно впечатляващо хващане, точно преди да се сблъска със стената на гаража.
	Седенето на татко вкъщи изнерви и мама. Тя се преструва, че всичко е наред. Но виждам, че се тревожи за него.
	— Имаше късмет, Дебеланке — извика Кейси.
	Маргарет мразеше да я наричат „Дебеланке“ дори повече отколкото „Принцесо“. Всички вкъщи шеговито й казваха „Дебеланке“, защото беше слаба като баща си. Тя бе висока като него, но беше взела правата кестенява коса, кафявите очи и матовия тен на майка си.
	— Не ми викай така — тя хвърли червения диск към Кейси. Той го хвана на колене и го метна обратно към нея.
	Около десет-петнайсет минути си подхвърляха без много думи.
	— Стана ми горещо — каза Маргарет, прикривайки с ръка очите си от следобедното слънце. — Хайде де влезем вътре.
	Кейси метна фризбито към гаража и то падна на тревата. После забърза да настигне Маргарет.
	— Татко винаги играе по-дълго — заядливо каза той. — И подхвърля по-добре. Ти хвърляш като момиче.
	— Я стига! — изпъшка Маргарет, закачливо го потупа и се втурна към задната врата. — Ти хвърляш като шимпанзе.
	— Как така татко си загуби работата? — по пита Кейси.
	Тя премига. И спря. Въпросът я изненада.
	— Ъ?
	Бледото му луничаво лице стана сериозно.
	— Имам предвид, защо? — попита той видимо притеснен.
	Двамата с Кейси не бяха обсъждали това през четирите седмици, откакто баща им си бе у дома. А това беше доста необичайно, тъй като двамата бяха доста близки при тази разлика само от година във възрастта им.
	— Искам да кажа, че бихме целия път до тук, за да може той да работи в Политехниката, нали? — попита Кейси.
	— Аха. Ами… съкратиха го — каза Маргарет шепнешком да не би баща им да ги чуе.
	— Но защо? Да не е взривил лабораторията или нещо подобно? — ухили се Кейси. Идеята, че неговият баща може да е взривил огромната научна лаборатория, му допадна.
	— Не, не е взривил нищо — каза Маргарет, подръпвайки кичур от тъмната си коса. — Ботаниците работят с растения, нали знаеш. Нямат голям шанс да взривят нещо.
	Двамата се разсмяха.
	Кейси я последва в малката продълговата сянка, която хвърляше ниската къща в стил ранчо.
	— Не съм сигурна какво точно се е случило — продължи Маргарет шепнешком. — Но дочух татко да говори по телефона. Мисля, че говореше с господин Мартинес. Шефът на неговия отдел. Помниш ли го? Дребният тих мъж, който беше на вечеря, когато барбекюто се запали.
	Кейси кимна.
	— Мартинес ли е уволнил татко?
	— Вероятно — прошепна Маргарет. — От това, което дочух, има нещо общо с растения, които татко отглеждал, някакви опити, които не са се получили или нещо подобно.
	— Но татко е много умен — настоя Кейси, сякаш Маргарет спореше с него. — Ако опитите са се объркали, той знае как да оправи нещата.
	Маргарет повдигна рамене.
	— Това е всичко, което знам — каза тя. — Хайде, Кейси. Да влизаме. Умирам от жажда!
	Тя изплези език и изстена, за да покаже колко много й се пие вода.
	— Ти си отвратителна — каза Кейси. Дръпна мрежестата врата и се шмугна пред нея така че да влезе вътре пръв.
	— Кой е отвратителен? — попита госпожа Брюър откъм мивката и се обърна да поздрави и двамата. — Не ми отговаряйте.
	Мама изглежда много уморена днес, помисли си Маргарет, като забеляза плетеницата от фини бръчки в ъгълчетата на очите й и първите сиви кичури в кафявата й дълга до раменете коса.
	— Мразя тази работа — каза госпожа Брюър и отново се завъртя към мивката.
	— Какво правиш? — попита Кейси, докато отваряше хладилника, за да си извади кутийка сок.
	— Чистя скариди.
	— Гадост! — възкликна Маргарет.
	— Благодаря за подкрепата — сухо каза госпожа Брюър. Телефонът звънна. Избърсвайки с кърпа изцапаните си от скаридите ръце, тя се забърза през стаята към телефона.
	Маргарет също си взе кутийка сок от хладилника, мушна отгоре една сламка и последва Кейси към антрето. Вратата на мазето, обикновено плътно затворена, когато господин Брюър работеше долу, сега беше леко открехната.
	Кейси понечи да я затвори, но се спря.
	— Да слезем и да видим какво прави татко — предложи той.
	Маргарет изсмука със сламката последните капки сок и смачка празната кутийка.
	— Добре.
	Знаеше, че не бива да пречат на баща си, но любопитството й беше по-силно. Той работеше там вече четири седмици. Бяха доставени какви ли не интересни уреди, лампи и растения. Повечето дни той прекарваше долу най-малко осем или девет часа. И въобще не им беше показал какво прави.
	— Аха. Да отидем — каза Маргарет. Къщата беше и тяхна все пак.
	Освен това баща им може би просто чака те да проявят интерес. Може всъщност да се чувства засегнат, че през всичкото това време не са си направили труда да слязат долу.
	Тя отвори широко вратата и двамата стъпиха на тясното стълбище.
	— Ей, татко — извика развълнувано Кейси. — Татко, може ли да надникнем?
	Бяха почти по средата на стълбите, когато баща им се появи най-долу. Изгледа ги ядосано. На флуоресцентната светлина кожата му изглеждаше странно зеленикава. Стискаше дясната си ръка, а капчици кръв падаха на бялата му лабораторна престилка.
	— Стойте далече от мазето! — изрева той с глас, какъвто никога не бяха чували.
	Двете деца се свиха изненадани, че баща им крещи така. Обикновено той беше благ и кротък.
	— Стойте далече от мазето! — повтори той, стиснал кървящата си ръка. — Да не сте посмели да слезете тук долу, предупреждавам ви!

>	2

	— Добре. Всичко е опаковано — каза госпожа Брюър и пусна куфарите, които глухо тупнаха във входното антре. Тя надникна в дневната, където телевизорът гърмеше. — Дали може за минута да спрете да гледате телевизия и да кажете довиждане на майка си?
	Кейси натисна копчето на дистанционното и екранът угасна. Двамата с Маргарет безропотно излязоха в антрето, за да прегърнат майка си.
	Приятелката на Маргарет — Даян Манинг, която живееше точно зад ъгъла, ги последва в антрето.
	— Колко време ще Ви няма, госпожо Брюър? — попита тя, загледана в двата издути куфара.
	— Не знам — отвърна госпожа Брюър някак си малко нервно. — Сестра ми е приета в болница в Туксън тази сутрин. Мисля, че ще остана, докато се прибере у дома.
	— Е, ще се радвам да наглеждам Кейси и Маргарет, докато Ви няма — пошегува се Даян.
	— Я, стига! — каза Маргарет и извъртя очи. — Аз съм по-голяма от теб, Даян.
	— А аз съм по-интелигентен и от двете ви — добави Кейси с характерната си скромност.
	— Не се притеснявам за вас, деца — каза госпожа Брюър и нервно погледна часовника си. — Притеснявам се за баща ви.
	— Не се тревожи — отвърна й Маргарет със сериозен тон. — Ще се грижим за него.
	— Просто направете така, че да хапва нещо от време на време — каза госпожа Брюър. — Толкова е погълнат от работата си, че забравя да яде, ако не му се напомни.
	Тук наистина ще е доста самотно без мама, помисли си Маргарет. Татко почти не излиза от мазето.
	Бяха минали две седмици, откакто се беше разкрещял на двамата с Кейси да стоят далече от мазето. Оттогава те ходеха на пръсти, за да не го разгневят отново. Но през изминалите две седмици той почти не им беше казал и дума, с изключение на случайно „Добро утро“ и „Лека нощ“.
	— Не се тревожи за нищо, мамо — каза Маргарет, като се опита да се усмихне. — Само се погрижи за леля Елианор.
	— Ще се обадя, щом стигна в Туксън — каза госпожа Брюър и отново погледна нервно часовника си. Направи три големи крачки към вратата на мазето и извика — Майкъл, време е да ме закараш на летището!
	След дълга пауза господин Брюър извика нещо отдолу. После госпожа Брюър отново се обърна към децата.
	— Мислите ли, че ще забележи, че съм заминала? — запита тя с дълга въздишка. Искаше да прозвучи като шега, но очите й гледаха тъжно.
	Секунди по-късно от стълбището на мазето се чуха стъпки и баща им се появи. Той свали лабораторната си престилка и остана по джинси и яркожълта тениска. Хвърли престилката на парапета. Въпреки че бяха минали две седмици, ръката, която тогава кървеше, все още бе с дебела превръзка.
	— Готови ли сме? — попита той жена си. Госпожа Брюър въздъхна.
	— Така мисля — тя погледна безпомощно Маргарет и Кейси и бързо пристъпи към тях за последна прегръдка.
	— Да вървим тогава! — нетърпеливо каза доктор Брюър. Вдигна двете чанти и изпъшка. — Леле! Колко дълго смяташ да останеш? Година? — после без да чака отговор тръгна с чантите към предната врата.
	— Чао, госпожо Брюър — каза Даян и махна с ръка. — Приятен път!
	— Как може да е приятен? — попита рязко Кейси. — Сестра й е в болница.
	— Знаеш какво имам предвид — отвърна Даян, тръсна назад дългата си червеникава коса и извъртя очи.
	Загледаха се в голямата кола, докато тя излизаше от входната алея. После и тримата се върнаха в дневната. Кейси взе дистанционното и отново включи телевизора.
	Даян се излегна на дивана с пликче чипс, който ядеше и преди.
	— Кой иска да гледа този филм? — запита Даян, като шумно мачкаше пликчето на чипса.
	— Аз — каза Кейси. — Супер е! — той беше свалил на земята една от възглавниците на дивана и лежеше върху нея.
	Маргарет седеше с кръстосани крака на пода, подпряла гръб на един фотьойл, и продължаваше да мисли за майка си и леля си Елианор.
	— Супер е, ако искаш да гледаш хора, вдигнати във въздуха, а вътрешностите им да хвърчат навсякъде — каза тя в подкрепа на Даян.
	— Аха. Супер е — каза Кейси без да откъсва очи от екрана на телевизора.
	— Имам толкова домашни, че изобщо не знам защо седя тук — каза Даян, бъркайки в пликчето с чипса.
	— Аз също — въздъхна Маргарет. — Мисля, че ще ги напиша след вечеря. Ти написа ли си по математика? Май си забравих учебника в училище.
	— Шшшт — изшътка Кейси и ритна с маратонка в посока на Маргарет. — Това е много готин момент.
	— Гледал ли си го тоя филм? — гръмогласно се изсмя Даян.
	— Два пъти — призна си Кейси. Той се смъкна надолу и възглавницата от дивана, която Даян хвърли към него, мина над главата му.
	— Хубав следобед е — каза Маргарет, като протегна ръце над главата си. — Може да излезем навън. Какво ще кажете? Да покараме колело или нещо друго.
	— Да не мислиш, че още си в Мичигън? Тук винаги е хубав следобед — каза Даян, докато дъвчеше шумно. — Вече изобщо не обръщам внимание.
	— Може заедно да си напишем домашното по математика — предложи Маргарет с известна надежда в гласа. Даян беше много по-добра от нея по математика.
	Даян вдигна рамене.
	— Аха. Може — тя смачка пликчето и го пусна на пода. — Не смятате ли, че баща ви изглежда малко изнервен?
	— А? Какво искаш да кажеш?
	— Просто ми се вижда нервен — каза Даян. — Как се справя?
	— Шшшт — настоя Кейси, вдигна плика от чипс и го метна обратно към Даян.
	— Нали разбираш — уволнен и всичко останало.
	— Мисля, че е добре — каза Маргарет замислено. — Всъщност не знам. Той прекарва цялото си време долу в мазето с някакви опити.
	— Опити ли? Ей, хайде да отидем да видим! — тръсвайки косата си зад раменете, Даян скочи от дивана с черно-бяла кожена дамаска.
	Даян беше луда по всичко, свързано с наука. Математика и наука. Това пък бяха двата предмета, които Маргарет мразеше.
	Даян трябваше да е от семейство Брюър, помисли си Маргарет с известна горчивина. Тогава татко вероятно щеше да й обръща внимание, щом си пада по нещата, по които и той си пада.
	— Хайде — подкани ги Даян и се наведе да издърпа Маргарет от пода. — Той е ботаник, нали? И какво прави там долу?
	— Сложно е — каза Маргарет, като направи опит да надвика експлозиите и стрелбата откъм телевизора. — Опита се да ми обясни веднъж. Но… — Маргарет се остави Даян да я изправи на крака.
	— Млъкнете! — изкрещя Кейси, втренчен във филма. Цветовете от екрана се отразяваха върху дрехите му.
	— Да не би да прави чудовище като Франкенщайн или нещо подобно? — запита Даян. — Или нов Робокоп? Би било супер, нали?
	— Млъкнете! — повтори ядосано Кейси точно когато на екрана Арнолд Шварценегер се хвърляше напред.
	— Има толкова растения и апаратура долу — каза Маргарет с известно неудобство. — Но не ни дава да ходим там.
	— Ха! Да не е някаква супер тайна? — есмералдовозелените очи на Даян блеснаха от вълнение. — Хайде. Само ще надникнем.
	— Не! Не мисля, че трябва — каза й Маргарет. Тя не можеше да забрави ядосания поглед на баща си преди две седмици, когато двамата с Кейси се бяха опитали да погледнат долу. Или пък начина, по който им се беше разкрещял никога повече да не слизат в мазето.
	— Хайде да те видя! — предизвика я Даян. — Шубе ли те е?
	— Не се страхувам — настоя Маргарет някак си пискливо. Даян винаги я предизвикваше да прави неща, които тя не искаше да прави. Защо ли е толкова важно за Даян да се прави на по-смела от останалите, чудеше се Маргарет.
	— Шубе те е! — повтори Даян. Тръсна пищната си червена коса и се запъти с бързи крачки към вратата на мазето.
	— Даян, спри! — извика Маргарет, като я последва.
	— Ей, почакайте! — извика Кейси, изключвайки телевизора. — Долу ли слизате? Изчакайте ме! — той бързо се изправи на крака и въодушевено се забърза да ги настигне при вратата на мазето.
	— Не можем… — започна Маргарет, но Даян запуши устата й с ръка.
	— Само ще погледнем набързо — настоя Даян. — Само ще гледаме. Няма да пипаме нищо. И след това се връщаме обратно тук.
	— Добре. Аз ще вляза пръв — каза Кейси и хвана дръжката на вратата.
	— Защо искаш да направим това? — запита Маргарет приятелката си. — Защо толкова искаш да слезем долу?
	Даян вдигна рамене.
	— По-интересно е от решаването на задачи по математика — отвърна тя захилено.
	Маргарет въздъхна. Беше победена.
	— Добре, да вървим. Но запомнете — само гледаме, не пипаме нищо.
	Кейси отвори широко вратата и тръгна надолу по стълбите. Стъпвайки на площадката, те изведнъж се оказаха обгърнати от горещ влажен въздух. Чуваха жуженето на електронната апаратура. А точно отдясно се виждаше блясъкът на ярките бели крушки на работното помещение на господин Брюър.
	Това е доста забавно, помисли си Маргарет, докато тримата слизаха по покритото с линолеум стълбище.
	Това е приключение!
	Няма нищо лошо в това да се хвърли един поглед.
	Тогава защо сърцето й биеше така лудо? Защо внезапно я полазиха тръпки?

>	3

	— Гадост! Тук е горещо!
	В момента, в който тримата стъпиха най-долу, въздухът стана непоносимо горещ и плътен.
	Маргарет пое дълбоко въздух. Внезапната промяна на температурата направо я задушаваше.
	— Толкова е влажно — каза Даян. — Добре е за косата и кожата.
	— В училище учихме за тропическите гори — каза Кейси. — Може би татко прави тропическа гора тук.
	— Може би — неуверено каза Маргарет. Защо се чувстваше толкова странно? Дали просто защото бяха нахлули в територията на баща й? Или защото правеха нещо, което той им беше казал да не правят?
	Тя се позабави, оглеждайки се и в двете посоки. Мазето беше разделено на две големи правоъгълни помещения. Отляво в тъмното беше незавършената стая за игри. В средата едвам се виждаха очертанията на масата за тенис.
	Работното помещение вдясно бе ярко осветено — толкова ярко, че те трябваше да премигат, докато очите им привикнат. Големи халогенни лампи хвърляха бяла светлина от тавана.
	— Леле! Вижте! — извика Кейси ококорен, пристъпвайки към светлината.
	Нагоре към лампите се бяха проточили десетки високи лъскави растения с дебели стъбла и широки листа, засадени гъсто едно до друго в огромно ниско корито с черна пръст.
	— Като в джунгла е! — възкликна Маргарет, следвайки Кейси в ослепително бялото пространство.
	Растенията наистина приличаха на растения от джунглата — едни бяха като лиани с листа, други — високи като дървета с дълги гладки ластари. Имаше крехки папрати и растения с възлести светло бежови корени, които стърчаха от почвата като кокалести колене.
	— Прилича на тресавище или нещо подобно — каза Даян. — Тези неща баща ви е отгледал само за пет-шест седмици, така ли?
	— Аха. Без никакво съмнение — отвърна Маргарет, загледана в огромните червени домати на гладкото жълто стъбло.
	— О-о! Я пипни това! — каза Даян. Маргарет обърна поглед към приятелката си, която галеше с ръка големия плосък лист с формата на сълза.
	— Даян, не трябва да пипаме…
	— Знам, знам — каза Даян без да изпуска листа. — Но само го докосни.
	Маргарет неохотно се подчини.
	— Нямам усещане за листа — каза тя, а Даян се отмести, за да разгледа една огромна папрат. — Толкова е гладко. Като стъкло е.
	Тримата стояха няколко минути под ярките бели лампи, оглеждаха растенията, докосваха дебелите стъбла и галеха гладките топли листа, изненадани от огромните плодове, които бяха родили някои растения.
	— Много е горещо тук — оплака се Кейси. Той свали през глава тениската си и я хвърли на пода.
	— Какво тяло! — опита се да го подразни Даян.
	Той й се изплези. После сините му очи се разшириха и той като че ли замръзна от изненада.
	— Ей!
	— Кейси, какво има? — попита Маргарет и забърза към него.
	— Това… — той сочеше високо растение, приличащо на дърво. — То диша.
	Даян се разсмя.
	Но Маргарет също го чу. Тя стисна голото рамо на Кейси и се заслуша. Да. Чуваше дишане и звукът сякаш идваше от високото дърво с много листа.
	— Какво ви става? — запита ги Даян, като видя озадаченото изражение на лицата им.
	— Кейси е прав — каза тихо Маргарет, заслушана в равномерния ритмичен звук. — Можеш да чуеш дишането му.
	Даян извъртя очи.
	— Може да е настинало. Може да се е задавило с някой ластар — тя се разсмя на собствената си шега, но двамата й приятели не се засмяха. Тя се приближи. — Не го чувам.
	И тримата се заслушаха. Тишина.
	— Престана… — каза Маргарет.
	— Престанете — скара им се Даян. — Няма да ме изплашите!
	— Ама, наистина — възрази Маргарет.
	— Ей, я погледнете това! — Кейси се беше доближил до нещо друго. Стоеше пред висок стъклен шкаф, поставен срещу растенията. Малко приличаше на телефонна будка с един рафт на височината на раменете им и с хиляди жички отзад и отстрани.
	Маргарет проследи с поглед жиците, които отиваха към подобна стъклена будка на около метър разстояние. Между двете будки имаше нещо като електрически генератор, който изглежда беше свързан и с двете.
	— Какво ли може да е това? — попита Даян и бързо се приближи до Кейси.
	— Не пипайте нищо — предупреди ги Маргарет, хвърли последен поглед на дишащото растение и се доближи до тях.
	Но Кейси се беше протегнал към стъклената врата на будката.
	— Само искам да видя дали това ще се отвори — каза той.
	Натисна стъклото и се облещи.
	Цялото му тяло се разтресе и започна да вибрира. Главата му се мяташе лудо на всички страни. Очите му се извъртяха навътре.
	— О, помощ! — само успя да извика той, докато тялото му трептеше и се тресеше все по-силно и по-бързо. — Помогнете ми! Не мога да спра!

>	4

	— Помогнете ми!
	Цялото тяло на Кейси се тресеше, сякаш през него минаваше електрически ток. Главата му се мяташе, очите му гледаха с див, замъглен поглед.
	— Моля ви!
	Маргарет и Даян стояха втрещени, със зяпнали от ужас уста. Първа се съвзе Маргарет. Тя се хвърли към Кейси и посегна да го изтегли от стъклото.
	— Маргарет, недей! — изпищя Даян. — Не го докосвай!
	— Но ние трябва да направим нещо! — извика Маргарет.
	На момичетата им трябваше известно време, за да осъзнаят, че Кейси е престанал да се тресе. И че се смее.
	— Кейси? — запита Маргарет, втренчена в него, а ужасът, изписан на лицето й, отстъпи място на почудата.
	Той се беше облегнал на стъклото, тялото му беше спокойно, устата му — разтегната в широка закачлива усмивка.
	— Вързахте се! — обяви той и започна да се смее все по-силно и по-силно, като ги сочеше и повтаряше едно и също през победоносния си смях — Вързахте се! Вързахте се!
	— Не е смешно! — изкрещя Маргарет.
	— Ти преструваше ли се?! Не мога да повярвам! — извика Даян с пребледняло лице и трепереща долна устна.
	Двете момичета скочиха върху Кейси и го събориха на пода. Маргарет седна върху него, а Даян натискаше раменете му надолу.
	— Вързахте се! Вързахте се! — повтаряше той, като спираше единствено когато Маргарет гъделичкаше корема му толкова силно, че не можеше да говори.
	— Ти, гадина такава! — извика Даян. — Малка гадина!
	Боричкането приключи внезапно от глухо изпъшкване, което дойде от другия край на помещението. И трите деца вдигнаха глава и се загледаха по посока на звука.
	Голямото мазе беше утихнало и се чуваше само тяхното дишане.
	— Какво беше това? — прошепна Даян. Заслушаха се.
	Още едно слабо изпъшкване, тъжно и приглушено като звук на саксофон.
	Ластарите на едно растение, което приличаше на дърво, внезапно клюмнаха, сякаш змии се спуснаха към земята.
	Още едно глухо, тъжно стенание.
	— От… растенията е! — каза Кейси вече с уплашено изражение. Той избута сестра си от себе си и се изправи на крака, като се опита да среши с пръсти разчорлената си руса коса.
	— Растенията не плачат и не стенат — каза Даян с поглед към огромното корито с растения, които изпълваха помещението.
	— Но тези го правят — каза Маргарет. Ластарите се раздвижиха като човешки ръце и заеха друго положение. Тримата отново чуха дишането — глухо и равномерно. После — въздишка сякаш изпуснат въздух.
	— Да се махаме оттук — каза Кейси, приближавайки се към стълбите.
	— Тук определено е страшничко — каза Даян и го последва, но погледът й се задържа върху движещите се и стенещи растения.
	— Сигурна съм, че татко може да ни обясни — каза Маргарет. Думите й трябваше да вдъхнат спокойствие, но гласът й трепереше. Тя пристъпи назад към стълбите, следвайки Даян и Кейси.
	— Баща ви е странен! — каза Даян, когато стигна до прага.
	— Не, не е! — бързо възрази Кейси. — Той върши важна работа тук.
	Високо растение подобно на дърво въздъхна и се наклони към тях като повдигна ластари сякаш да ги повика, да ги покани да се върнат обратно.
	— Дайте по-бързо да се махаме оттук! — възкликна Маргарет.
	И тримата бяха останали без дъх, когато стигнаха най-горното стъпало. Кейси затвори вратата добре и се увери, че бравата е щракнала.
	— Странно! — повтори Даян, като си играеше нервно с кичур от дългата си червена коса. — Наистина странно! — това явно беше нейната фраза на деня. Маргарет трябваше да признае, че в случая беше съвсем подходяща.
	— Ами, татко ни предупреди да не ходим долу! — каза Маргарет, като се опитваше да си поеме дъх. — Вероятно е знаел, че ще ни се види страшно и че няма да го разберем.
	— Махам се оттук — каза Даян сякаш на шега. Тя излезе през мрежестата врата и се обърна към тях. — Искаш ли да оставим математиката за по-късно?
	— Аха. Разбира се — каза Маргарет, продължавайки да мисли за стенещите движещи се растения. Някои като че ли се протягаха към тях, като че ли ги викаха. Но, разбира се, това беше невъзможно.
	— До скоро — каза Даян и се затича по входната алея.
	Точно когато изчезна, тъмносиньото комби на баща им зави иззад ъгъла и пое по алеята.
	— Върна се от летището — каза Маргарет. Тя се извърна от вратата към Кейси, който беше на няколко метра зад нея в антрето. — Затворена ли е вратата на мазето?
	— Аха — отвърна Кейси и погледна, за да се увери. — Няма начин татко да разбере, че ние…
	Той се спря, зяпна, но не издаде никакъв звук.
	Лицето му пребледня.
	— Тениската ми! — възкликна Кейси, плясвайки се по голите гърди. — Забравих я в мазето!

>	5

	— Трябва да си я взема — каза Кейси. — Иначе татко ще разбере…
	— Вече е късно — прекъсна го Маргарет, загледана към алеята. — Той вече идва по алеята.
	— Трябва ми само секунда — настоя Кейси с ръка на бравата на вратата за мазето. — Ще изтичам долу и веднага се връщам!
	— Не! — Маргарет напрегнато стоеше по средата на тясното антре между входната врата и вратата на мазето, очите й гледаха към входа. — Той паркира. Излиза от колата.
	— Но той ще разбере! Ще разбере! — извика Кейси високо, почти разплакано.
	— Е, и?
	— Не помниш ли колко ни се ядоса миналия път? — попита Кейси.
	— Разбира се, че си спомням — отвърна Маргарет. — Но няма да ни убие само защото сме надникнали при растенията му. Той…
	Маргарет спря. Приближи се до мрежестата врата.
	— Ей, почакай.
	— Какво става? — попита Кейси.
	— Бързо! — Маргарет се обърна към него и размаха ръце. — Върви! Слизай долу, бързо! Господин Хенри от съседната къща. Спря татко. Говорят нещо на алеята.
	Със силен вик Кейси отвори вратата на мазето и изчезна. Маргарет чу как бързо слиза по стълбите. После чу стъпките му да заглъхват в посока на работното помещение на баща им.
	Бързо, Кейси, мислеше си тя, застанала на пост при предната врата и гледайки как баща й заслонява с ръка очите си от слънцето, докато говори с господин Хенри.
	Бързо.
	Знаеш, че татко никога не говори дълго със съседите.
	Изглежда само господин Хенри говори. Може би моли татко за услуга, помисли си Маргарет. Господин Хенри не го биваше много — не беше сръчен като доктор Брюър. Така че все молеше бащата на Маргарет да отиде и да помогне за поправката или инсталирането на нещо.
	Баща й сега кимаше със стисната усмивка.
	Бързо, Кейси.
	Връщай се обратно. Къде си?
	Все още с ръка над очите си, доктор Брюър бързо махна на господин Хенри. После двамата мъже се завъртяха и всеки бързо тръгна към къщата си.
	Бързо, Кейси.
	Кейси, той идва! Бързо! Маргарет го подканяше наум.
	Не е нужно толкова много време, за да вземеш една тениска от пода и да изтичаш нагоре по стълбите.
	Не би трябвало да отнеме толкова много време.
	Сега баща й вече беше на пътеката към вратата. Видя я на прага и й махна с ръка.
	Маргарет отвърна с махване и погледна назад към вратата на мазето.
	— Кейси, къде си? — извика тя силно. Никакъв отговор.
	Никакъв звук откъм мазето. Изобщо никакъв звук. Доктор Брюър спря за малко отвън, за да погледне розовите храсти в края на пътеката.
	— Кейси? — извика Маргарет. Отново никакъв отговор.
	— Кейси, побързай!
	Тишина.
	Баща й се беше навел и правеше нещо на почвата под розовите храсти.
	Усещайки ужаса, който обзема цялото й тяло, Маргарет разбра, че няма избор.
	Трябваше да слезе по стълбите и да види защо Кейси се бави.

>	6

	Кейси се затича надолу по стълбите, като се облягаше на металния парапет, за да може да прескача по две стъпала наведнъж. Приземи се тежко на циментовия под и се стрелна към ярката бяла светлина на помещението с растенията.
	Спря се само за миг на прага, докато очите му свикнат с по-ярката светлина. Пое дълбоко въздух, вдишвайки влагата, и затаи дъх. Беше толкова горещо тук, толкова лепкаво. Засърбя го гърбът. По врата му полазиха тръпки.
	Джунглата от растения стоеше под ярката бяла светлина сякаш цялата в слух.
	Той видя тениската си, смачкана на пода на около метър от високо дърво с много листа. Дървото като че ли се накланяше към тениската, дългите му ластари висяха свободно край стъблото и леко се бяха подбили върху почвата.
	Кейси направи плаха крачка напред.
	Защо толкова се страхувам, чудеше се той.
	Това е просто стая, пълна със странни растения.
	Защо ми се струва, че ме наблюдават? Че ме очакват?
	Той се упрекна, че толкова се страхува и направи още няколко стъпки към смачканата на пода тениска.
	Ей, почакай.
	Дишането.
	Ето го отново.
	Равномерно дишане. Немного силно. Но също и немного слабо.
	Кой ли можеше да диша така? Какво ли можеше да диша така?
	Голямото дърво ли дишаше?
	Кейси гледаше втренчено тениската си на пода. Беше толкова близо. Какво ли го спираше да я грабне и да хукне обратно нагоре по стълбите? Какво ли го спираше?
	Направи още една крачка напред. После още една.
	Дали дишането става по-силно?
	Той подскочи, стреснат от внезапно глухо изпъшкване откъм големия шкаф край стената.
	Прозвуча сякаш беше на човек, сякаш там вътре някой стенеше от болка.
	— Кейси, къде си?
	Гласът на Маргарет звучеше толкова отдалеч, въпреки че тя беше горе на стълбата.
	— Добре съм засега — извика й той. Гласът му обаче излезе като шепот. Тя вероятно нямаше да го чуе.
	Той направи още една крачка. И още една.
	Тениската вече беше на около три метра.
	Бързо стрелване. Бързо стрелване и той щеше да я стигне.
	Още едно глухо стенание от шкафа. Изглежда някое растение пъшкаше. Високата папрат внезапно клюмна, потрепвайки с листа.
	— Кейси? — той чуваше как сестра му го вика притеснено откъм стълбите. — Кейси, побързай!
	Опитвам се, мислеше си той. Опитвам се да бързам.
	Какво ли го задържаше?
	Още едно слабо изстенване — този път от другата страна на помещението.
	Той направи още две крачки, а после приклекна с опънати пред себе си ръце.
	Тениската беше почти на ръка разстояние.
	Чу пъшкане, после отново дишане.
	Повдигна очи към високото дърво. Дългите му подобни на въжета ластари се бяха напрегнали. Бяха се втвърдили. Или така му се струваше?
	Не.
	Преди висяха свободно. Сега бяха изопнати. Готови.
	Готови да го сграбчат?
	— Кейси, побързай! — извика Маргарет, а гласът й прозвуча сякаш още по-отдалеч.
	Той не отговори. Беше се съсредоточил върху тениската. Само на метър от него. Само на метър. Само на половин метър.
	Растението отново простена.
	— Кейси? Кейси?
	Листата на цялото дърво потръпнаха. Само на половин метър от него. Почти стигаше.
	— Кейси? Добре ли си? Отговори ми! Той сграбчи тениската.
	Два ластара се извиха към него като змии.
	— Ха! — извика той, парализиран от страх. — Какво стана?
	Ластарите се увиха около кръста му.
	— Пусни ме! — извика той, стиснал здраво тениската си с една ръка, избутвайки ластарите с другата.
	Ластарите продължиха да го държат и нежно го пристегнаха.
	Маргарет! Кейси се опита да извика, но от устата му не излезе и звук. Маргарет!
	Той се разтресе силно, после се дръпна напред.
	Ластарите продължаваха да го държат.
	Не го стискаха. Не се опитваха да го задушат или да го дръпнат обратно.
	Но и не го пускаха.
	Усещаше ги топли и влажни по голата си кожа. Като крайници на животни. Не като на растение.
	Помощ! Отново се опита да извика. Дръпна се още веднъж, като се наведе надолу и напъна с всички сили.
	Никаква полза.
	Бързо клекна, удари се в пода и се опита да се превърти.
	Ластарите го държаха.
	Растението въздъхна силно.
	— Пусни ме! — извика Кейси, най-сетне възвърнал гласа си.
	И после изведнъж Маргарет се оказа до него. Не я беше чул да слиза по стълбите. Не я беше видял да влиза в помещението.
	— Кейси! — извика тя. — Какво… Маргарет зяпна от изненада.
	— Не… не ме пуска! — каза й той.
	— Не! — изкрещя тя и хвана единия от ластарите с две ръце. Задърпа с всички сили.
	Ластарът се съпротивляваше отначало, но след това се отпусна.
	Кейси нададе радостен вик и се измъкна от другия ластар. Маргарет пусна ластара, хвана Кейси за ръка и заедно се затичаха към стълбата.
	— О!
	Двамата спряха точно в дъното на стълбата.
	Най-горе стоеше баща им, вперил поглед в тях, стиснал юмруци, с лице, сковано с гняв.

>	7

	— Татко… растенията! — извика Маргарет. Той ги гледаше без да мига, със студен, гневен поглед. Мълчеше.
	— То хвана Кейси! — каза му Маргарет.
	— Само слязох да си взема тениската — промълви Кейси с треперещ глас.
	Гледаха го и очакваха да помръдне, да отпусне юмруци, да отпусне напрегнатото си изражение, да каже нещо. Но той продължаваше да ги гледа с пронизващ поглед.
	Най-сетне каза:
	— Добре ли сте?
	— Аха — едновременно отговориха и двамата, кимайки с глава.
	Маргарет осъзна, че все още държи ръката на Кейси. Пусна я и посегна към парапета.
	— Много съм разочарован от вас двамата — каза доктор Брюър с нисък равен глас, студен, но не ядосан.
	— Съжалявам — каза Маргарет. — Знаехме, че не бива…
	— Не сме пипали нищо. Наистина! — възкликна Кейси.
	— Много съм разочарован — повтори баща им.
	— Съжалявам, татко.
	Доктор Брюър им махна с ръка да се качат горе и излезе в антрето.
	— Мислех, че ще ни вика — прошепна Кейси на Маргарет, докато я следваше по стълбите.
	— Това не е в стила на татко — прошепна му също Маргарет.
	— Но миналия път, когато се доближихме до мазето, крещя — отвърна Кейси.
	Двамата последваха баща си в кухнята. Той им направи знак да седнат на бялата маса и седна на стол срещу тях.
	Очите му гледаха ту единия, ту другия сякаш ги изучаваше, сякаш ги виждаше за пръв път. Лицето му беше напълно безизразно, почти като на робот, нямаше и следа от някакви чувства.
	— Татко, какво е това с тези растения? — попита Кейси.
	— Какво имаш предвид? — попита доктор Брюър.
	— Те са толкова странни — каза Кейси.
	— Ще ви обясня някой ден — отвърна той с равен глас и продължи да гледа втренчено и двамата.
	— Изглежда много интересно — каза Маргарет, напрегнато търсейки най-правилните думи.
	Дали баща им се опитваше да ги накара да се почувстват неудобно, чудеше се тя. Ако беше така, добре се справяше.
	Въобще не приличаше на себе си. Въобще. Винаги е бил много прям, помисли си Маргарет. Ако беше ядосан, казваше, че е ядосан. Ако беше разтревожен, казваше им, че е разтревожен.
	Тогава защо сега е толкова странен, така мълчалив, толкова… студен?
	— Помолих ви да не ходите в мазето — каза той тихо, кръстосвайки крака и облягайки се назад, така че кухненският стол остана опрян само на задните си крака. — Мислех, че съм пределно ясен.
	Маргарет и Кейси се спогледаха. Най-накрая Маргарет каза:
	— Няма повече да правим така.
	— Но не може ли да ни заведеш долу и да ни обясниш какво правиш? — запита Кейси. Той още не беше облякъл тениската си. Стискаше я на топка върху кухненската маса.
	— Наистина искаме да разберем — добави Маргарет въодушевено.
	— Някой ден — каза баща им. Той върна стола обратно на четирите му крака и стана. — Ще го направим скоро, ясно? — Вдигна ръце над главата си и се протегна. — Трябва да се връщам на работа — добави той и изчезна във входното антре.
	Кейси погледна нагоре към Маргарет и вдигна рамене. Баща им влезе отново в кухнята. В ръцете си държеше лабораторната престилка, която беше метнал върху парапета на стълбището.
	— Как отпътува мама, всичко наред ли беше? — попита Маргарет.
	Той кимна:
	— Така мисля — отвърна той, навличайки престилката през главата си.
	— Надявам се леля Елианор да е добре — каза Маргарет.
	Отговорът на доктор Брюър прозвуча глухо, докато той нагласяваше престилката и стягаше колана.
	— До скоро — каза той и изчезна в антрето. Двамата чуха, че затваря вратата на мазето зад себе си.
	— Предполагам, че няма да ни накаже за това, дето ходихме долу — каза Маргарет, облягайки се на масата и подпирайки брадичката си с ръце.
	— Предполагам, че няма — каза Кейси. — Той наистина се държи… странно.
	— Може да е притеснен, че мама замина — каза Маргарет. Тя се изправи на стола и бутна Кейси. — Хайде, ставай! Имам доста работа!
	— Не мога да повярвам, че растението ме сграбчи — каза замислено Кейси без въобще да се помръдне. — Не е нужно да ме буташ! — той се запъна, но се изправи на крака и се отмести от пътя на Маргарет. — Ще сънувам кошмари довечера — каза тъжно той.
	— Просто не мисли за мазето — посъветва го Маргарет. Това е наистина безполезен съвет, каза си сама на себе си. Но какво друго можеше да каже?
	Качи се в стаята си, мислейки колко много й липсва майка й. После в главата й отново изплува сцената в мазето, когато Кейси се опитваше да се измъкне от огромните ластари на увивното растение.
	Полазиха я тръпки. Тя взе учебника си и се хвърли по корем на леглото, за да чете.
	Думите на страницата обаче се размазваха, а пъшкащите дишащи растения продължаваха да изплуват пред погледа й.
	Поне не сме наказани, че слязохме долу, помисли си тя.
	Поне този път татко не крещя и не ни изплаши.
	И в крайна сметка татко обеща скоро да ни заведе долу и да ни обясни върху какво работи.
	Тази мисъл накара Маргарет да се почувства по-добре.
	Тя се чувстваше по-добре до следващата сутрин, когато се събуди рано и слезе долу да направи закуска. За нейна изненада баща й вече беше слязъл да работи, вратата на мазето беше плътно затворена и на нея беше поставена ключалка.
	Следващата събота следобед Маргарет си беше в стаята, лежеше в горния край на леглото и говореше с майка си по телефона.
	— Наистина ми е много мъчно за леля Елианор — каза тя, въртейки бялата жица на телефона около китката си.
	— Операцията не мина толкова добре, колкото се очакваше — каза майка й. Звучеше много уморено. — Лекарите казаха, че може да се наложи нова операция. Но първо трябва да възстановят силите й.
	— Предполагам това означава, че няма скоро да се върнеш — каза тъжно Маргарет.
	Госпожа Брюър се засмя:
	— Не ми казвай, че наистина ти липсвам!
	— Ами… да — призна си Маргарет. Тя вдигна поглед към прозореца на стаята си. На перваза на прозореца кацнаха две лястовички и така оживено записукаха, че отвлякоха вниманието й и тя не успя да чуе какво казва майка й по пращящата линия от Туксън.
	— Как се справя баща ти? — попита госпожа Брюър. — Говорих с него снощи, но той само сумтеше.
	— На нас дори не ни сумти! — оплака се Маргарет. Тя запуши ухото си с ръка, за да се отърве от писукането на птиците. — Почти не казва и дума.
	— Той работи наистина много — отвърна госпожа Брюър. Маргарет чу в слушалката съобщение по високоговорител. Майка й се обаждаше от телефон в болницата.
	— Въобще не излиза от мазето — оплака се Маргарет и това прозвуча малко по-огорчено, отколкото й се искаше.
	— Опитите на баща ти са наистина важни за него — каза майка й.
	— По-важни от нас? — извика Маргарет. Ядоса се на плачливата нотка в гласа си. Искаше й се да не бе започвала да се оплаква от баща си по телефона. Майка й си имаше достатъчно грижи в болницата. Маргарет разбираше, че не трябва да я кара да се чувства още по-зле.
	— Баща ти трябва да докаже много неща — каза госпожа Брюър. — На себе си и на другите. Мисля, че работи толкова много, защото иска да докаже на господин Мартинес и на другите в университета, че сбъркаха като го уволниха. Иска да им покаже, че са направили голяма грешка.
	— Но преди го виждахме повече, отколкото откакто си е в къщи през цялото време! — отново се оплака Маргарет.
	Тя чу, че майка й припряно въздъхва.
	— Маргарет, опитвам се да ти обясня. Достатъчно голяма си да разбереш.
	— Съжалявам — каза бързо Маргарет. Реши да смени темата. — Той изведнъж започна да носи бейзболна шапка.
	— Кой? Кейси?
	— Не, мамо — отвърна Маргарет. — Татко. Носи шапка на „Доджърс“. И никога не я сваля.
	— Наистина ли? — в гласа на госпожа Брюър прозвуча голяма изненада.
	Маргарет се разсмя.
	— Казахме му, че изглежда малко тъпо с нея, ама той не я сваля.
	Госпожа Брюър също се разсмя.
	— О-о, викат ме — каза тя. — Трябва да вървя. Грижи се за себе си, скъпа. Ще се опитам да звънна по-късно.
	Щракване и тя беше затворила.
	Маргарет се загледа в тавана как сенките от дърветата в предния двор мърдат насам-натам. Лястовичките бяха отлетели, оставяйки след себе си тишина.
	Горката мама, помисли си Маргарет.
	Толкова се тревожи за сестра си, а аз й се оплаквах от татко.
	Защо направих така?
	Тя седна и се заслуша в тишината. Кейси беше отишъл при приятел. Баща й без съмнение работеше в мазето зад старателно заключената врата.
	Може би да звънна на Даян, помисли си Маргарет. Посегна към телефона, но осъзна, че е гладна. Първо — обедът, реши тя. После — Даян.
	Среса набързо кестенявата си коса, огледа се в огледалото над тоалетката си и бързо се запъти надолу.
	За нейна изненада баща й беше в кухнята. Беше се надвесил над мивката с гръб към нея.
	Тя понечи да му викне, но се спря. Какво правеше той?
	Изпълнена с любопитство, Маргарет залепи гръб на стената и се загледа през кухненската врата.
	Изглежда доктор Брюър ядеше нещо. С едната си ръка държеше плик над плота до мивката. Докато Маргарет гледаше с любопитство, той бръкна с ръка в плика и извади шепа от нещо, което пъхна в устата си.
	Маргарет виждаше как настървено и шумно дъвче, а после изважда още една шепа от плика и лакомо я пъха в устата си.
	Какво, за бога, яде той, чудеше се тя. Никога не яде с мене и Кейси. Винаги казва, че не е гладен. Но сега със сигурност е гладен. Държи се така, сякаш умира от глад.
	Тя гледаше откъм антрето как доктор Брюър граби шепа след шепа от плика и усамотено лапа яденето. След малко той смачка плика и го хвърли в кофата за боклук под мивката. После избърса ръце отстрани на лабораторната си престилка.
	Маргарет бързо отстъпи назад и на пръсти мина през антрето, за да се вмъкне в дневната. Затаи дъх, когато баща й влезе в антрето, прочиствайки гърлото си.
	Вратата на мазето се затвори зад него. Тя чу, че той старателно я заключва.
	Когато беше сигурна, че вече е слязъл надолу по стълбите, Маргарет влезе нетърпеливо в кухнята. Трябваше да разбере какво ядеше баща й така настървено, толкова лакомо.
	Отвори вратичката под мивката, бръкна в кофата за боклук и извади смачкания плик.
	Когато очите й пробягаха по надписа, Маргарет силно ахна.
	Баща й, както тя видя, беше ял храна за растения.

>	8

	Маргарет тежко преглътна. Усети устата си суха като памук. Изведнъж осъзна, че стиска плота толкова силно, че ръката започва да я боли.
	Опита се да отпусне пръсти, но продължи да гледа към полупразния плик с храна за растения, който беше изпуснала на пода.
	Догади й се. Но можеше да изличи отвратителната картина от главата си. Как е възможно баща й да яде пръст?
	Той не само я ядеше, осъзна тя. Той я мяташе в устата си и я преглъщаше.
	Сякаш я харесваше.
	Сякаш имаше нужда от нея.
	Яденето на храна за растения сигурно е част от опитите му, каза си Маргарет. Но що за опити бяха това? Какво искаше да докаже с тези странни растения, които отглеждаше?
	Веществото в плика миришеше на кисело като тор. Маргарет пое дълбоко въздух и го задържа. Изведнъж усети, че й се повдига. Гледайки плика, тя не можеше да направи нищо друго, освен да си представи каква е на вкус отвратителната кал вътре.
	Уф.
	Почти повърна.
	Как може собственият й баща да пъха в устата си това отвратително нещо?
	Като задържа дишането си още малко, тя хвана почти празния плик, смачка го и го хвърли обратно в кофата за боклук. И тъкмо да се обърне, когато една ръка я стисна за рамото.
	Маргарет тихо извика и се завъртя.
	— Кейси!
	— Вкъщи съм — каза той ухилен — Какво има за обяд?

	По-късно, след като му направи сандвич с фъстъчено масло, тя разказа на Кейси какво бе видяла.
	Кейси се разсмя.
	— Не е смешно! — ядосано каза тя. — Собственият ни баща яде пръст.
	Кейси отново се засмя. По някаква неясна причина това му се видя смешно.
	Маргарет го удари силно по рамото — толкова силно, че той изпусна сандвича си.
	— Съжалявам — бързо каза тя, — но не разбирам на какво се смееш. Гадно е! Нещо му става на татко. Наистина нещо му става!
	— Може просто да е закопнял за храна за растения — пошегува се Кейси, като въобще не приемаше сериозно думите на сестра си. — Нали се сещаш, както ти копнееш за печени фъстъци с мед.
	— Това е друго — сопна се Маргарет. — Да се яде пръст е отвратително. Защо не го признаеш?
	Преди обаче Кейси да отговори, Маргарет даде воля на цялата мъка, стаена в нея.
	— Не виждаш ли? Татко се е променил толкова много. Дори откакто мама замина. Той прекарва в мазето все повече време…
	— Така е, защото мама не е тук — прекъсна я Кейси.
	— И през цялото време мълчи и е толкова студен към нас — продължи Маргарет без да му обръща внимание. — Той почти не ни говори. Преди винаги се шегуваше и ни разпитваше за домашните. Сега въобще не говори човешки. Не ми е казвал нито „Принцесо“, нито „Дебеланке“. Той не…
	— Ти мразиш тези обръщения, Дебеланке — каза Кейси, хилейки се с пълна с фъстъчено масло уста.
	— Знам — изрече забързано Маргарет. — Беше само пример.
	— И какво се опитваш да кажеш? — попита Кейси. — Че татко е мръднал? Че напълно е откачил?
	— Аз… не знам — отчаяно отвърна Маргарет. — Като го гледах как гълта отвратителната храна за растения, ми мина ужасната мисъл, че се превръща в растение!
	Кейси подскочи така, че столът му падна и удари с облегалката пода. Той започна да крачи из кухнята като някакво зомби — със затворени очи и опънати напред ръце.
	— Аз съм Невероятният Човек-Растение! — обяви той, като се опитваше гласът му да звучи дълбоко и уверено.
	— Не е смешно — настоя Маргарет и скръсти ръце пред гърдите си, за да покаже, че не й е забавно.
	— Човекът-Растение срещу Жената-Плевел! — обяви Кейси, крачейки около Маргарет.
	— Не е смешно! — повтори тя.
	Той се блъсна в плота и удари коляното си.
	— Ох!
	— Пада ти се! — каза Маргарет.
	— Човекът-Растение убива! — викна той и се втурна към нея. Блъсна главата си в рамото й точно както овните, когато се бият.
	— Кейси, ще престанеш ли! — изкрещя тя. — Спри най-сетне!
	— Добре, добре! — отстъпи той. — Ако направиш нещо за мен.
	— Какво нещо? — попита Маргарет и извъртя очи.
	— Направи ми още един сандвич.

	В понеделник следобед след училище Маргарет, Кейси и Даян подхвърляха фризби в задния двор на Даян. Беше топъл ден с лек бриз, небето бе изпъстрено с малки бели пухкави облачета.
	Даян подхвърли фризбито високо. То прелетя над главата на Кейси право към редицата ароматни лимонови дръвчета зад гаража. Кейси се затича след диска и се спъна във вкопаната в земята пръскачка, която стърчеше само няколко сантиметра над моравата.
	Двете момичета се разсмяха.
	На връщане Кейси хвърли фризбито към Маргарет. Тя посегна да го хване, но вятърът го отнесе встрани.
	— Как е да имаш откачен учен за баща? — внезапно попита Даян.
	— Какво? — Маргарет не беше сигурна, че е чула добре.
	— Не стой просто така! Хвърляй! — провикна се Кейси откъм гаража.
	Маргарет подхвърли фризбито високо нагоре, общо взето в посока на брат си. Той обичаше да тича и да плонжира, за да хване летящия диск.
	— Това, че прави странни опити, не означава, че е откачен — рязко каза Маргарет.
	— „Странни“ е точно казано — отвърна Даян и придоби сериозно изражение. — Снощи сънувах кошмар с отвратителните растения в мазето ви. Те викаха и се протягаха към мен.
	— Съжалявам — каза искрено Маргарет. — Аз също сънувах кошмари.
	— Внимавай! — извика Кейси. Той хвърли фризбито ниско и Даян го хвана близо до глезена си.
	Откачен учен, мислеше си Маргарет. Откачен учен. Откачен учен.
	Думите звучаха отново и отново в главата й.
	Откачени учени има само във филмите на ужасите, нали така?
	— Една вечер баща ми говореше за твоя баща — каза Даян и метна фризбито към Кейси.
	— Не си му казала за… това, че слизахме в мазето, нали? — притеснено запита Маргарет.
	— Не — отвърна Даян, поклащайки глава.
	— Ей, тия лимони узрели ли са? — попита Кейси и посочи едно от дръвчетата.
	— Защо не пробваш един лимон и не видиш сам? — сопна му се Маргарет, подразнена, че ги прекъсна за кой ли път.
	— А ти защо не пробваш? — отговори той, както можеше да се очаква.
	— Баща ми каза, че уволнили баща ви от Политехниката, защото някакви опити били излезли от контрол и той не искал да ги спре — сподели Даян. Тя се затича да догони фризбито по ниско окосената трева.
	— Какво искаш да кажеш? — попита Маргарет.
	— Университетът му казал, че трябва да прекрати там каквото прави, а той отказал. Казал, че не може да спре. Поне това е чул баща ми от някакъв човек в склада.
	Маргарет не знаеше такова нещо. Почувства се кофти, но реши, че всичко това може да е вярно.
	— Нещо наистина страшно се е случило в лабораторията на баща ти — продължи Даян. — Някой бил пострадал или бил убит, нещо такова.
	— Това не е вярно — настоя Маргарет. — Щяхме да чуем, ако такова нещо се е случило.
	— Аха. Може би — призна Даян. — Но баща ми каза, че баща ти си е загубил работата, защото е отказал да спре опитите си.
	— Е, това не го прави откачен учен — отбранително заяви Маргарет. Изведнъж сякаш почувства, че трябва да защити баща си. Не знаеше точно защо.
	— Само ти казвам какво съм чула — каза Даян припряно, тръсвайки назад червената си коса. — Не е необходимо да ме обезглавяваш за това.
	Поиграха още известно време. Даян смени темата и заговори за едни деца, които двете познаваха и излизаха с тях, въпреки че онези бяха на единайсет. Поговориха малко и за училище.
	— Време е да си вървим — извика Маргарет на Кейси. Той взе фризбито от моравата и дотича при нея. — Ще ти звънна по-късно — каза Маргарет на Даян и й махна леко с ръка. После двамата с Кейси се затичаха към къщи напряко през познати малки улички.
	— Трябва ни лимоново дръвче — каза Кейси, когато спряха да тичат. — Страхотни са.
	— Да, бе! — отвърна подигравателно Маргарет. — Точно от това имаме нужда вкъщи. От още едно растение.
	Когато влязоха в задния двор през живия плет и двамата се изненадаха да видят баща си. Той стоеше до пълзящата роза и разглеждаше цветовете й.
	— Ей, татко! — извика Кейси. — Дръж! — и подхвърли фризбито към баща си.
	Доктор Брюър се обърна някак тромаво. Фризбито се плъзна покрай главата му и свали бейзболната шапка. Устата му зяпна от изненада. Той вдигна двете си ръце, за да покрие главата си.
	Но вече беше късно.
	Маргарет и Кейси изпищяха от изненада като видяха главата му.
	Първоначално Маргарет помисли, че косата на баща им е станала зелена.
	Но после ясно видя, че това по главата му не беше коса.
	Косата му я нямаше. Беше окапала.
	Вместо коса от главата на доктор Брюър стърчаха яркозелени листа.

>	9

	— Деца, всичко е наред! — извика доктор Брюър. Той бързо се наведе, взе бейзболната шапка и я постави обратно на главата си.
	Прехвърча гарван и силно изграка. Маргарет се опита да проследи птицата с поглед, но образът на противните зелени листа, стърчащи от главата на баща й, остана в съзнанието й.
	Цялата й глава започна да я сърби, като си представи как се чувства човек, по чиято глава никнат листа.
	— Всичко е наред. Наистина! — повтори доктор Брюър, запътил се към тях.
	— Но, татко главата ти — запелтечи Кейси. Изведнъж целият пребледня.
	На Маргарет й призля. Продължи да преглъща тежко, опитвайки се да спре напъна за повръщане.
	— Елате — каза кротко баща им, като ги прегърна през раменете. — Да седнем там на сянка и да поговорим. Сутринта говорих с майка ви. Каза ми, че сте разтревожени заради моята работа.
	— Главата ти… тя е зелена! — повтори Кейси.
	— Знам — каза, усмихвайки се, доктор Брюър. — Затова си сложих шапка. Не исках вие двамата да се тревожите.
	Той ги поведе към сянката на високия жив плет край гаража и те седнаха на тревата.
	— Предполагам си мислите, че баща ви е станал доста странен, нали?
	Той се вгледа в очите на Маргарет. Тя се почувства неудобно и отмести поглед.
	Грачейки неудържимо, гарванът отново прелетя и се отправи нанякъде.
	— Маргарет, не си промълвила и дума — каза баща й и стисна нежно ръката й. — Какво има? Какво искаш да ми кажеш?
	Маргарет въздъхна и продължи да отбягва погледа на баща си.
	— Добре де! Кажи ни! Защо по главата ти растат листа? — рязко попита тя.
	— Това е страничен ефект — каза той, като продължаваше да държи ръката й. — Временно е. Скоро ще отмине и косата ми ще порасне отново.
	— Но как се случи? — попита Кейси, втренчен в шапката на „Доджърс“ на главата на баща си. Под нея стърчаха няколко зелени листа.
	— Може би ще се почувствате по-добре, ако ви обясня какво се опитвам да направя долу в мазето — каза доктор Брюър, премести тежестта си и се излегна назад, подпирайки се на ръцете си. — Толкова съм погълнат в опитите си, че нямах много време да поговоря с вас.
	— Въобще нямаше време — поправи го Маргарет.
	— Съжалявам — каза той и сведе поглед. — Така е наистина. Но това, което правя, е толкова вълнуващо и толкова трудно.
	— Ново растение ли си открил? — попита Кейси и кръстоса крака под себе си.
	— Не, опитвам се да създам нов вид растение — обясни доктор Брюър.
	— А? — възкликна Кейси.
	— Говорили ли сте за ДНК в училище? — попита баща им. Те поклатиха глава. — Ами, доста е сложно — продължи той. Доктор Брюър се замисли за миг. — Ще се опитам да го обясня по-просто — каза той, чоплейки превръзката на ръката си. — Да кажем, че един човек има много висок коефициент на интелигентност. Страхотен мозък.
	— Като мен — прекъсна го Кейси.
	— Кейси, млъкни! — нервно каза Маргарет.
	— Страхотен мозък. Като Кейси — съгласи се доктор Брюър. — И да речем, че можем да изолираме молекулата или гена, или малка част от гена, който дава на човека тази висока интелигентност. И след това да речем, че можем да го прехвърлим към други мозъци. И после тази интелигентност би могла да се предава от поколение на поколение. И доста хора биха имали висок коефициент на интелигентност. Разбирате ли? — Той погледна първо към Кейси, после към Маргарет.
	— Аха. Общо взето — каза Маргарет. — Вземаш добро качество от един човек и го даваш на други. И след това и те притежават това качество и го предават на децата си и така нататък.
	— Много добре — каза доктор Брюър, усмихвайки се за пръв път от седмици. — Доста ботаници правят това с растенията. Те се опитват да вземат частта, която отговаря за раждането на плодове от едно растение, и да я вкарат в друго. Така се създава ново растение, което би могло да дава пет пъти повече плодове или пет пъти повече зърно или зеленчуци.
	— И ти се опитваш да направиш това? — попита Кейси.
	— Не точно — каза баща им, като сниши глас. — Опитвам се да направя нещо малко по-необичайно. Не ми се иска сега да влизам в подробности. Но ще ви кажа, че се опитвам да направя такова растение, каквото никога досега не е съществувало и не би могло да съществува. Опитвам се да създам растение, което отчасти е животно.
	Кейси и Маргарет погледнаха изненадани баща си. Маргарет проговори първа.
	— Искаш да кажеш, че вземаш клетки от животно и ги слагаш в растение?
	Той кимна.
	— Наистина не искам да говоря повече. Двамата разбирате защо това трябва да се пази в тайна — той обърна поглед първо към Маргарет, после към Кейси, за да види реакцията им.
	— Как го правиш? — попита Маргарет, замислена за всичко, което той току-що им беше казал. — Как вкарваш тези клетки от животни в растението?
	— Опитвам се да го направя като ги раздробя по електронен път — отговори той. — Долу имам две стъклени кабинки, свързани с мощен електронен генератор. Може би сте ги видели, когато бяхте там — Той направи кисела физиономия.
	— Аха. Приличат на телефонни будки — каза Кейси.
	— Едната кабинка изпраща, а другата получава — обясни той. — Опитвам се да изпратя точната ДНК, точната част от едната кабинка на другата. Това е доста фина работа.
	— И успя ли вече? — попита Маргарет.
	— Много съм близо — каза доктор Брюър и по лицето му премина доволна усмивка. Тя се задържа само за секунди. После изражението му стана замислено и той рязко скочи на крака. — Трябва да се връщам да работя — тихо каза той. — Ще се видим по-късно! — и тръгна с големи крачки през моравата.
	— Но, татко! — извика Маргарет след него. Двамата с Кейси също се изправиха на крака. — Главата ти. Листата. Не ни обясни — каза тя, докато двамата с брат й се опитваха да го настигнат.
	Доктор Брюър вдигна рамене.
	— Няма нищо за обяснение — грубо отвърна той. — Просто страничен ефект! — и нагласи шапката си на „Доджърс“. — Не се тревожете за това. Временно е. Просто страничен ефект.
	После бързо влезе в къщата.

	Кейси изглеждаше истински доволен от обяснението на баща им с какво се занимава в мазето.
	— Татко прави нещо наистина важно — каза той необичайно сериозно.
	Но докато вървеше към къщата, Маргарет усети, че е разтревожена от това, което баща й беше казал. И че е още по-разтревожена от това, което не беше казал.
	Тя затвори вратата на стаята си и легна на леглото, за да обмисли нещата. Баща й всъщност не беше обяснил защо на главата му растат листа. „Просто страничен ефект“ не обяснява почти нищо.
	Страничен ефект от какво? Какво всъщност го е причинило? Какво е накарало косата му да окапе? Кога косата му ще поникне отново?
	Беше очевидно, че той не иска да обсъжда това с тях. Освен това той се забърза към мазето, след като им каза, че това е страничен ефект.
	Страничен ефект.
	Всеки път като си го помислеше, на Маргарет започваше да й се гади.
	Какво ли е усещането? От порите ти да излизат зелени листа и да се спускат по главата ти.
	Гадост. Само при мисълта за това я засърбя навсякъде. Знаеше, че довечера ще сънува отвратителни сънища.
	Грабна възглавницата и обгърна корема си, като я стискаше здраво с ръце.
	Имаше и още много други въпроси, които двамата с Кейси трябваше да зададем, каза си тя. Като например — защо растенията там долу въздишат? Защо от някои от тях се чува нещо подобно на дишане? Защо едно растение хвана Кейси? Какво животно използва татко?
	Доста въпроси.
	И особено един, който Маргарет най-много искаше да зададе — защо гълташе онази отвратителна храна за растения?
	Но тя не можеше да зададе този въпрос. Не искаше баща й да си помисли, че го шпионира.
	Двамата с Кейси всъщност не бяха задали нито един от въпросите, на които искаха да получат отговор. Те просто бяха много доволни, че баща им е решил да седне и да поговори с тях за няколко минути.
	Обяснението му наистина беше интересно, реши Маргарет. И беше добре да знаят, че той е близо до откриването на нещо извънредно, невероятно, нещо, което ще го направи наистина известен.
	Но другите неща?
	В главата й се прокрадна страшна мисъл — дали не ги лъжеше?
	Не, бързо реши тя. Не, татко не би ни излъгал.
	Само дето все още не беше отговорил на някои въпроси.
	Маргарет продължи да мисли по тези въпроси и късно през нощта, след вечерята, след като беше говорила по телефона с Даян около час, след като беше гледала малко телевизия, след като си беше легнала. И все още недоумяваше какви са отговорите им.
	Когато дочу леките стъпки на баща си горе по покритите с мокет стълби, тя седна в леглото. Лек бриз подухваше в пердетата в другия край на стаята. Чу стъпките му покрай стаята си, чу как влиза в банята, чу водата в мивката.
	Трябва да го попитам, реши тя.
	Погледна часовника и видя, че е два и половина през нощта.
	Но усети, че е съвсем будна.
	Трябва да го попитам за храната за растения.
	Иначе ще полудея. Ще продължа да мисля за това. И ще мисля, и ще мисля. Всеки път, когато го видя, ще си представям как стои до мивката и мята шепа след шепа в устата си.
	Би трябвало да има просто обяснение, каза си тя, докато ставаше от леглото. Би трябвало да има логично обяснение.
	И трябва да го знам.
	Тя тръгна по коридора с тихи стъпки. През открехнатата врата на банята се процеждаше сребриста светлина. Водата в мивката продължаваше да тече.
	Чу, че баща й се закашля, след това — че нагласява водата.
	Трябва да знам отговора, помисли си тя.
	Ще го попитам директно.
	Пристъпи в тесния триъгълник светлина и надникна в банята.
	Той стоеше до мивката, надвесен над умивалника, гол до кръста, ризата му — хвърлена на пода зад него. Беше сложил бейзболната шапка на капака на тоалетната чиния и листата, покриващи главата му, блестяха ярко на светлината на банята.
	Маргарет затаи дъх.
	Листата бяха така зелени, толкова дебели.
	Той не я забеляза. Беше съсредоточен в превръзката на ръката си. Сряза бинта с малка ножичка и го махна.
	Ръката все още кървеше, видя Маргарет.
	Или всъщност?
	Какво капеше от раната на ръката на баща й?
	Все още затаила дъх, тя гледаше как той внимателно я мие под горещата вода. После я заразглежда със съсредоточено присви очи.
	Раната продължи да кърви и след като беше измита.
	Маргарет гледаше втренчено, опитвайки се да фокусира добре.
	Това кръв ли беше?
	Не можеше да е кръв това, което капеше в мивката.
	Беше яркозелено!
	Тя ахна и се затича обратно към стаята си.
	Подът изскърца под краката й.
	— Кой е там? — извика доктор Брюър. — Маргарет? Кейси?
	Той показа глава в антрето точно когато Маргарет изчезна в стаята си.
	Видя ме, осъзна тя, скачайки в леглото си.
	Видя ме… и сега идва към мен.

>	10

	Маргарет дръпна завивките до брадата си. Усети, че трепери, тресеше я, побиха я тръпки.
	Затаи дъх и се заслуша.
	Дочу, че водата продължава да се плиска в мивката в банята.
	Но никакви стъпки.
	Той не е тръгнал след мен, каза си тя с дълга тиха въздишка.
	Как можах да си помисля това? Как можах толкова да се ужася от… собствения си баща?
	Да се ужася.
	За пръв път тази дума се появи в мислите й.
	Но седейки в леглото си, треперейки така силно, стискайки завивките така здраво, вслушвайки се дали стъпките му приближават, Маргарет осъзна, че е ужасена.
	От собствения си баща.
	Ако мама беше тук, помисли си тя.
	Без да мисли повече, тя посегна към телефона. Хрумна й да се обади на майка си, да я събуди, да й каже да се връща колкото се може по-бързо. Да й каже, че нещо ужасно става с баща й. Че той се променя. Че се държи толкова странно…
	Погледна часовника. Три без десет.
	Не. Не можеше да направи това. На горката й майка и без друго й беше толкова трудно да се грижи за сестра си в Туксън. Маргарет не можеше да я изплаши просто ей така.
	Освен това какво щеше да й каже? Как би могла да обясни на майка си, че е ужасена от собствения си баща?
	Госпожа Брюър щеше да й каже да се успокои. Че баща й все още я обича. Че никога няма да я нарани. Че просто е много увлечен в работата си.
	Увлечен…
	На главата му никнат листа, яде пръст и кръвта му е зелена.
	Увлечен…
	Тя чу, че водата в мивката спря да тече. Чу изщракването на ключа на лампата в банята. После чу баща й да върви с тихи леки стъпки към стаята си в другия край на коридора.
	Маргарет леко се отпусна, мушна се навътре в леглото си и поотпусна пръстите, стискащи завивката. Затвори очи и се опита да изчисти мислите си.
	Опита се да брои овце.
	Никога не се беше получавало. Искаше да преброи до хиляда. На 375 седна в леглото. Главата й пулсираше. Устата й беше пресъхнала.
	Реши да слезе долу и да вземе студена вода от хладилника.
	Утре ще съм развалина, помисли си тя, докато вървеше тихо по коридора.
	Вече е утре.
	Какво ще правя? Трябва да поспя.
	Подът на кухнята изскърца под босите й крака. Моторът на хладилника се включи шумно и я стресна.
	Запази спокойствие, заповяда си тя. Трябва да си спокойна.
	Отвори вратата на хладилника и бръкна за бутилка вода, когато една ръка я хвана за рамото.
	— Ай! — извика тя и изпусна отворената бутилка на пода. Леденостудената вода се разплиска по краката й. Тя отскочи, но краката й вече бяха измокрени.
	— Кейси… изплаши ме! — възкликна тя. — Защо си станал?
	— А ти защо си станала? — отвърна той сънен. Русата му коса беше разчорлена.
	— Не можах да заспя. Помогни ми да избършем водата.
	— Да не съм я разлял аз! — каза той и отстъпи. — Ти си я избърши.
	— Заради теб я разлях! — изстреля думите Маргарет. Грабна руло салфетки от плота и му подаде няколко. — Хайде! Бързо!
	Двамата клекнаха и започнаха да бършат студената вода на светлината на отворения хладилник.
	— Продължавам да мисля за онези неща — каза Кейси, докато хвърляше на плота прогизналите от водата салфетки. — Затова не мога да заспя.
	— Аз също — смръщено каза Маргарет. Тя понечи да каже още нещо, но някакъв звук откъм коридора я спря. Беше тъжен вик — въздишка, изпълнена с жал.
	Маргарет ахна и спря да бърше водата.
	— Какво беше това?
	Очите на Кейси се изпълниха със страх. Чуха го отново — такъв тъжен звук, като молба, като жалостива молба.
	— Идва… идва откъм мазето — каза Маргарет.
	— Мислиш ли, че е растение? — попита Кейси много тихо. — Мислиш ли, че е някое от растенията на татко?
	Маргарет не отговори. Тя се отпусна на колене без да мърда, цялата в слух.
	Още една въздишка — този път по-лека, но също толкова тъжна.
	— Мисля, че татко не ни каза истината — каза тя, вперила поглед в очите на Кейси. Той изглеждаше блед и изплашен на слабата светлина на хладилника. — Не мисля, че едно стъбло на домат може да издава звук като този.
	Маргарет се изправи на крака, събра мокрите салфетки и ги хвърли в кофата за боклук под мивката. После затвори вратата на хладилника и стаята потъна в мрак.
	Хванала рамото на Кейси, тя го поведе към вратата на кухнята и след това по коридора. Спряха пред вратата за мазето и се заслушаха.
	Сега беше тихо.
	Кейси натисна бравата. Беше заключено.
	Чу се още една тъжна въздишка — този път по-отблизо.
	— Звучи някак си човешки — прошепна Кейси.
	Маргарет потръпна. Какво ставаше долу в мазето? Какво ли наистина ставаше?
	Тя тръгна нагоре по стълбите и изчака на прага на стаята си, докато Кейси влезе в своята. Той й махна, прозявайки се тихо, и затвори вратата зад себе си.
	Няколко секунди по-късно Маргарет беше в леглото си, завивките бяха дръпнати до брадата й въпреки че беше топла нощ. Осъзна, че устата й все още е болезнено суха. Въобще не беше успяла да пийне вода.
	Неусетно се унесе в неспокоен сън.
	Будилникът й звънна в седем и половина. Тя седна в леглото и се замисли за училище. После се сети, че през следващите два дни нямаха часове заради някаква учителска конференция.
	Изключи радиобудилника, отпусна се на възглавницата и се опита отново да заспи. Но вече се беше разсънила, мислите от нощта нахлуха в главата й, изпълниха я отново със страха, който беше усетила преди няколко часа.
	Тя стана и се протегна. После реши да отиде и да поговори с баща си — да се изправи пред него и да му зададе всичките въпроси, които иска да го пита.
	Ако не го направя, той ще изчезне в мазето, а аз ще си седя и ще си мисля за тези страшни неща цял ден, каза си тя.
	Не искам да изпитвам ужас от собствения си баща.
	Не искам.
	Метна лек памучен халат върху пижамата си, откри чехлите си в разхвърляния гардероб и излезе в коридора. Там беше горещо и спарено, почти не можеше да се диша. Бледа утринна светлина се процеждаше през прозореца.
	Маргарет спря пред стаята на Кейси и се зачуди дали да не го събуди, за да може и той да зададе въпроси на баща им.
	Пое дълбоко въздух и продължи надолу по коридора. Спря пред стаята на родителите си. Вратата беше отворена.
	— Татко? Никакъв отговор.
	— Татко? Буден ли си? Тя пристъпи в стаята.
	— Татко?
	Изглежда той не беше там.
	Въздухът беше тежък и странно миришеше на кисело. Пердетата бяха дръпнати. Чаршафите бяха намачкани и скупчени в долния край на леглото. Маргарет направи още няколко крачки към леглото.
	— Татко?
	Не. Беше го изпуснала. Вероятно той вече се е заключил в мазето, тъжно си помисли тя.
	Трябва да е станал доста рано и…
	Какво беше това в леглото?
	Маргарет щракна нощната лампичка и застана до леглото.
	— О, не! — извика тя и ужасено вдигна ръце към лицето си.
	Чаршафът беше покрит с дебел слой пръст. Бучки пръст.
	Маргарет гледаше втрещено надолу без да диша, без да мърда.
	Пръстта беше черна и изглеждаше влажна.
	И се движеше.
	Движеше?
	Не може да бъде, помисли си Маргарет. Това беше невъзможно.
	Наведе се, за да погледне по-добре слоя пръст.
	Не. Пръстта не се мърдаше.
	Пръстта бе пълна с десетки движещи се буболечки. И дълги кафяви червеи. Всички те пълзяха сред мокрите черни буци пръст в леглото на баща й.

>	11

	Кейси не слезе долу до десет и половина. Преди той да дойде, Маргарет си направи закуска, облече си джинси и тениска, говори половин час по телефона с Даян и прекара останалото време крачейки напред-назад в дневната, като се опитваше да реши какво да прави.
	Отчаяно искаше да говори с баща си и няколко пъти потропа на вратата на мазето. Първоначално по-леко, а после — по-силно. Но той или не я чуваше, или беше решил да не чува. Така или иначе, не отговори.
	Когато Кейси най-сетне се появи, тя му сипа голяма чаша портокалов сок и го заведе в задния двор, за да поговорят. Беше жарък ден, небето — почти жълто, въздухът — вече напечен, макар слънцето едва се беше издигнало над хълмовете.
	Докато вървяха към сенчестата част на градината, Маргарет разказа на брат си за зелената кръв на баща им и за пълната с буболечки пръст в леглото му.
	Кейси зяпна и продължи да държи пред себе си чашата портокалов сок без да отпива. Гледаше втренчено Маргарет и известно време не каза нищо.
	Най-сетне сложи чашата на тревата и каза:
	— Какво трябва да направим? — гласът му беше малко по-силен от шепот.
	Маргарет повдигна рамене.
	— Ще ми се мама да се обади.
	— Ще й разкажеш ли всичко това? — попита Кейси и пъхна ръце дълбоко в джобовете на развлечените си панталони.
	— Така смятам да направя — каза Маргарет. — Не знам дали ще повярва, но…
	— Толкова е страшно! — каза Кейси. — Искам да кажа — той е нашият баща. Знаем го откакто сме се родили. Искам да кажа…
	— Знам — каза Маргарет. — Но той не е същият. Той е…
	— Може би той би могъл да ни обясни всичко — каза Кейси замислено. — Може би за всичко си има причина. Разбираш ли? Като за листата на главата му.
	— Вече го питахме за това — напомни Маргарет на брат си. — Той само каза, че е страничен ефект. Не беше голямо обяснение.
	Кейси кимна, но не отвърна.
	— Разказах някои неща на Даян — призна Маргарет.
	Кейси я погледна изненадан.
	— Ами, трябваше да разкажа на някого — рязко каза Маргарет. — Даян мисли, че трябва да се обадя в полицията.
	— А? — Кейси поклати глава. — Татко не е направил нищо лошо, нали? Какво може да направи полицията?
	— Така е — отвърна Маргарет. — Точно това казах на Даян. Но тя каза, че все трябва да има някакъв закон против откачени учени.
	— Татко не е откачен учен — ядосано каза Кейси. — Това е тъпо. Той е… той е…
	Точно какво, помисли си Маргарет. Какъв точно е той?
	Няколко часа по-късно двамата все още седяха в задния двор и се опитваха да решат какво да правят, когато вратата на кухнята се отвори и баща им ги повика да влязат.
	Маргарет изненадано погледна Кейси.
	— Не мога да повярвам. Той се е качил горе.
	— Може би ще можем да поговорим с него — каза Кейси.
	Двамата се затичаха към кухнята. Доктор Брюър, с бейзболната шапка на главата им се усмихна докато поставяше две купички супа на масата.
	— Здравейте — каза той засмяно. — Време е за обяд.
	— Ха! Направил си ни обяд! — възкликна Кейси, без да успее да прикрие удивлението си.
	— Татко, трябва да поговорим — каза сериозно Маргарет.
	— Опасявам се, че нямам много време — отвърна той, като избегна погледа й. — Сядай! Опитайте новата рецепта! Искам да видя дали ще ви хареса.
	Маргарет и Кейси безропотно заеха местата си на масата.
	— Какво е това? — извика Кейси.
	Двете купички бяха пълни със зелено гъсто вещество.
	— Прилича на пюре от зелени картофи — каза Кейси и направи физиономия.
	— Нещо различно — тайнствено каза доктор Брюър, като остана изправен в края на масата. — Хайде! Опитайте! Обзалагам се, че ще се изненадате.
	— Татко, досега никога не си ни правил обяд — каза Маргарет и се опита гласът й да не издаде подозренията й.
	— Просто искам да опитате това — каза той, а усмивката му започна да изчезва. — Вие сте моите опитни морски свинчета.
	— Искаме да те питаме за някои неща — каза Маргарет, докато вдигаше лъжицата, но без да близва зелената каша.
	— Майка ви се обади сутринта — каза баща им.
	— Кога? — попита Маргарет с интерес.
	— Точно преди малко. Предполагам, че сте били навън и не сте чули телефона.
	— Какво каза? — попита Кейси, загледан в купичката пред себе си.
	— Леля Елианор се оправя. Вече са я преместили от интензивното. Вероятно майка ви скоро ще може да се върне.
	— Страхотно! — едновременно извикаха Маргарет и Кейси.
	— Яжте! — нареди доктор Брюър и посочи купичките.
	— Ами, ти няма ли също да си сипеш? — попита Кейси, въртейки лъжицата между пръстите си.
	— Не — отвърна бързо баща им. — Вече ядох — той се надвеси с подпрени на масата ръце. Маргарет забеляза, че ранената му ръка е с нова превръзка.
	— Татко, снощи… — започна тя. Но той я сряза:
	— Яж, само яж! Опитай!
	— Но какво е това? — запита Кейси с плачлив глас. — Не мирише добре.
	— Мисля, че ще ви хареса на вкус — настоя нетърпеливо доктор Брюър. — Би трябвало да е много сладко.
	Той ги гледаше съсредоточено и ги подканяше да ядат зеленото вещество.
	Загледана в купичката с мистериозното вещество, Маргарет изведнъж замръзна от страх. Той е твърде настоятелен да ядем това, помисли си тя и хвърли поглед към брат си.
	Той направо отчаяно настоява.
	Преди никога не е правил обяд. Защо сега е направил?
	И защо не ни каже какво е това?
	Какво става, чудеше се тя. Физиономията на Кейси показваше, че той също се чуди.
	Дали татко изпробва нещо върху нас? Дали това зелено вещество ще ни промени или ще ни навреди… или и на нас ще ни пораснат листа?
	Какви щури мисли, осъзна Маргарет.
	Но тя осъзна също, че е ужасена от това, с което баща им искаше да ги нахрани.
	— Какво ви става на вас двамата? — нетърпеливо извика баща им. Той повдигна ръката си все едно че се храни. — Вземете лъжиците си! Хайде! Какво гледате!
	Маргарет и Кейси взеха лъжиците и бръкнаха в гъстото зелено вещество. Но не вдигнаха лъжиците към устните си.
	Не можеха.
	— Яжте! Яжте! — изкрещя доктор Брюър, удряйки по масата със здравата си ръка. — Какво чакате? Яжте обяда си! Хайде! Яжте го!
	Той не ни дава никакъв избор, замисли се Маргарет.
	Ръката й трепереше, докато неохотно вдигаше лъжицата към устата си.

>	12

	— Давай! Ще ти хареса — настоя доктор Брюър, надвесвайки се над масата.
	Кейси гледаше как Маргарет вдига лъжицата към устните си.
	Звънецът на вратата иззвъня.
	— Кой ли може да е? — запита доктор Брюър доста ядосан заради прекъсването. — Веднага се връщам, деца — той се запъти тромаво към входното антре.
	— Звънецът ни спаси — каза Маргарет и пусна лъжицата, която противно цопна в купичката.
	— Това нещо е отвратително — прошепна Кейси. — Това е като храна за растения или нещо подобно. Гадост!
	— Бързо… — каза Маргарет и скочи, грабвайки двете купички. — Помогни ми!
	Двамата се втурнаха към мивката, издърпаха кофата за боклук и изсипаха купичките в нея. После отнесоха двете купички обратно на масата и ги сложиха до лъжиците.
	— Да идем и да видим кой е дошъл — каза Кейси.
	Двамата се шмугнаха в антрето точно когато през вратата влизаше мъж с черно куфарче и с кратко ръкостискане поздрави баща им. Мъжът беше с хубав тен, гола глава и големи сини слънчеви очила. Имаше кафяви мустаци и носеше морскосин костюм и червена раирана вратовръзка.
	— Господин Мартинес! — възкликна баща им. — Каква… изненада!
	— Това е старият шеф на татко от Политехниката — прошепна Маргарет на Кейси.
	— Знам — раздразнено отвърна той.
	— Преди няколко седмици казах, че ще дойда и ще проверя как върви работата ти — каза Мартинес, подушвайки въздуха по някаква неясна причина. — Уелингтън ме докара. Моята кола е на сервиз.
	— Ами, аз не съм съвсем готов — запелтечи доктор Брюър. От мястото, където беше, Маргарет виждаше, че той очевидно не се чувства никак удобно. — Не очаквах никого. Искам да кажа… не мисля, че моментът е подходящ.
	— Няма проблем. Само ще надникна — каза Мартинес и сложи ръка на рамото на доктор Брюър, за да го успокои. — Винаги съм се интересувал от работата ти. Знаеш това. И знаеш, че не беше моя идеята да те освободим. Съветът ме накара. Не ми дадоха избор. Но аз не съм се отказал от теб. Уверявам те. Хайде да видим докъде си стигнал!
	— Ами… — доктор Брюър не можеше да скрие раздразнението си от изненадващото посещение на господин Мартинес. Той се намръщи и се опита да му препречи пътя към стълбите за мазето.
	Поне на Маргарет така й се стори, докато тихо наблюдаваше, застанала до брат си.
	Господин Мартинес мина покрай доктор Брюър и дръпна вратата на мазето.
	— Здравейте, деца! — господин Мартинес махна на двамата и повдигна куфарчето си така, сякаш тежеше два тона.
	Баща им изглеждаше изненадан да ги види там.
	— Изядохте ли си обяда, деца?
	— Аха, беше доста добър — излъга Кейси. Отговорът като че ли зарадва доктор Брюър. Нагласяйки бейзболната си шапка, той последва Мартинес в мазето, внимателно затвори вратата зад себе си, след което и я заключи.
	— Може би господин Мартинес ще върне татко на работа — каза Кейси, докато вървеше обратно към кухнята. Той отвори хладилника, за да потърси нещо за ядене.
	— Не ставай глупав — каза Маргарет и се протегна над него, за да извади кутия с яйчена салата. — Ако татко наистина отглежда растения, които са полуживотни, той ще стане известен. Няма да има нужда от работа.
	— Аха, предполагам — замислено каза Кейси. — Само това ли имаме? Яйчена салата?
	— Ще ти направя сандвич — предложи Маргарет.
	— Всъщност не съм гладен — отвърна Кейси. — Стана ми лошо от онова зелено нещо. Как мислиш, защо ли искаше да го изядем?
	— Не знам — каза Маргарет. Тя сложи ръка на кокалестото рамо на Кейси. — Наистина съм уплашена, Кейси. Искам мама да си е тук.
	— Аз също — тихо каза той.
	Маргарет върна яйчената салата в хладилника. Затвори вратата и допря горещото си чело в нея.
	— Кейси…
	— Какво?
	— Мислиш ли, че татко ни казва истината?
	— За какво?
	— За всичко.
	— Не знам — каза Кейси, поклащайки глава. После физиономията му внезапно се промени. — Има един начин да разберем — каза той с блеснали очи.
	— А? Какво имаш предвид? — Маргарет се дръпна от хладилника.
	— При първия удобен случай, когато татко не е вкъщи — прошепна Кейси, — да отидем долу в мазето и да видим с какво се занимава.

>	13

	Извадиха късмет на следващия ден следобед, когато баща им излезе от мазето с червена метална кутия с инструменти в ръка.
	— Обещах на господин Хенри, съседа, да му помогна да инсталира нова мивка в банята — обясни той, докато със свободната си ръка нагласяше бейзболната си шапка.
	— Кога ще се върнеш? — попита Кейси, поглеждайки към Маргарет.
	Не го правиш фино, Кейси, помисли си Маргарет и извъртя очи.
	— Не би трябвало да отнеме повече от два-три часа — каза доктор Брюър и изчезна през вратата на кухнята.
	Те проследиха с поглед как баща им мина напряко през живия плет на задния двор и се насочи към задната врата на господин Хенри.
	— Сега или никога — каза Маргарет, хвърляйки към Кейси колеблив поглед. — Мислиш ли, че можем да го направим? — тя натисна вратата. Заключена както винаги.
	— Никакъв проблем — каза Кейси, а на лицето му се разля дяволита усмивка. — Донеси кламер. Ще ти покажа на какво ме научи приятелят ми Кевин миналата седмица.
	Маргарет намери кламер на бюрото си и му го донесе. Кейси изправи телта и я пъхна в ключалката. След няколко секунди триумфално изтананика и отвори широко вратата.
	— Значи вече си изпечен касоразбивач, а? Полезно е човек да познава приятеля ти Кевин — каза Маргарет и поклати глава.
	Кейси се ухили и даде знак на сестра си да влезе първа.
	— Добре. Да не мислим за това. Просто да го направим — каза Маргарет, събирайки целия си кураж и стъпвайки на площадката пред стълбите.
	След няколко секунди двамата бяха в мазето.
	Това, че не знаеха какво да очакват долу, не направи задачата им по-малко страшна. Веднага ги блъсна топлият спарен въздух. Маргарет усети, че въздухът беше толкова влажен, така гъст, че кожата й моментално се покри с малки капчици.
	Примижавайки на внезапната ярка светлина, двамата спряха на прага на помещението с растенията. Растенията изглеждаха по-високи, по-дебели и повече на брой, отколкото първия път, когато слязоха тук долу.
	Дълги силни ластари се спускаха от дебели жълти стъбла. Широки зелени и жълти листа се люлееха и потрепваха, блестейки на бялата светлина. Удряха се едно в друго и се чуваше леко пляскане. Голям домат пльосна на земята.
	Изглеждаше така, сякаш всичко блести. Растенията като че ли се привеждаха в очакване. Не стояха неподвижно, а сякаш се протягаха нагоре, напред, сякаш се тресяха от енергия, докато растяха.
	Дълги кафяви ластари се спускаха към почвата като обгръщаха стъблата и на други растения. Огромна папрат беше стигнала тавана, правеше лека чупка и се спускаше обратно към земята.
	— Леле! — извика Кейси, впечатлен от тази трептяща, лъщяща джунгла. — Дали всички тези растения са нови?
	— Предполагам — каза кротко Маргарет. — Изглеждат като праисторически.
	Двамата чуха дишане, силна въздишка, тихо простенване откъм шкафа за материали край стената.
	Изведнъж някакъв ластар се люшна от едно високо стъбло. Маргарет дръпна Кейси назад.
	— Внимавай, не се приближавай твърде много — предупреди тя.
	— Знам — рязко каза той и се дръпна от нея. — Не ме хващай така. Изплаши ме.
	Ластарът безопасно се плъзна към почвата.
	— Извинявай — каза тя и приятелски стисна рамото му. — Просто… ами, нали си спомняш миналия път.
	— Ще внимавам — каза той. Маргарет потръпна.
	Чу дишане. Равномерно тихо дишане.
	Тези растения определено не са нормални, помисли си тя. Направи крачка назад и обходи с поглед невероятната джунгла от хлъзгави въздишащи растения.
	Тя все още ги разглеждаше, когато чу ужасения вик на Кейси:
	— Помощ! Хвана ме! Хвана ме!

>	14

	Маргарет извика от ужас и се извъртя от растенията, за да потърси брат си.
	— Помощ! — извика Кейси.
	Скована от страх, Маргарет направи няколко крачки към Кейси и после видя малко сиво същество да прибягва по пода.
	Тя започна да се смее.
	— Кейси, това е катеричка!
	— Какво? — гласът му беше няколко октави по-висок от нормалното. — То ме хвана за глезена и…
	— Виж! — каза Маргарет и му показа. — Катеричка. Виж колко е изплашена. Сигурно се е ударила в теб.
	— О-о! — въздъхна Кейси. Пепелявосивото му лице започна да си възвръща цвета. — Помислих, че е… растение.
	— Без съмнение. Сиво растение с козина — каза Маргарет и поклати глава. Сърцето й още удряше силно в гърдите. — Наистина ме изплаши, Кейси.
	Катеричката се спря на няколко метра от тях, обърна се, застана на задните си лапички и ги изгледа, потръпвайки цялата.
	— Как е попаднала катеричка тук? — запита Кейси с все още треперещ глас.
	Маргарет повдигна рамене.
	— Катеричките винаги намират начин да се вмъкнат — каза тя. — Помниш ли онази, от която не можехме да се отървем? — после тя погледна към малкото прозорче на нивото на земята, разположено високо горе на отсрещната стена. — Този прозорец — отворен е — показа тя на Кейси. — Катерицата трябва да е влязла оттам.
	— Махай се! — Кейси изкрещя на катерицата и започна да я преследва. Опашката й се стрелна нагоре, а после и тя самата заприпка по усуканите растения. — Излизай! Излизай! — крещеше Кейси.
	Ужасената катерица, преследвана от Кейси, който все повече се приближаваше до нея, обиколи два пъти растенията. После се насочи към далечната стена, скочи върху една кутия, след това върху друга по-висока и накрая изскочи през отворения прозорец.
	Кейси спря да тича и се загледа в прозореца.
	— Браво! — каза Маргарет. — Сега да се махаме оттук. Не знаем кое за какво е. Нямаме идея какво да търсим. Така че не можем да разберем дали татко казва истината или не.
	Тя тръгна към стълбите, но спря, когато чу думкане.
	— Кейси, чу ли това? — тя се огледа за брат си, но той беше скрит зад дебелите листа на растенията. — Кейси?
	— Аха. Чух го — отговори той без да се вижда все още. — Идва от шкафа за материали.
	Силното думкане накара Маргарет да потръпне. Струваше й се сякаш някой удря по страната на шкафа.
	— Кейси, хайде да видим какво е — каза тя. Никакъв отговор.
	Думкането стана по-силно.
	— Кейси?
	Защо не й отговаря?
	— Кейси, къде си? Плашиш ме! — извика Маргарет и се приближи до блестящите растения. Още един домат пльосна на земята толкова близо до крака й, че тя подскочи.
	Въпреки голямата жега, тя изведнъж усети студ по цялото си тяло.
	— Кейси?
	— Маргарет, ела тук. Открих нещо — най-сетне каза той. Звучеше неуверено, разтревожено.
	Тя бързо заобиколи растенията и го видя да стои пред работната маса до шкафа за материали. Думкането откъм шкафа беше спряло.
	— Кейси, какво има? Изплаши ме — скара му се Маргарет. Тя спря и се надвеси над дървената маса.
	— Виж — каза брат й, като държеше тъмен вързоп. — Открих това. На пода. Пъхнато под работната маса.
	— Ха! Какво е това? — запита Маргарет. Кейси го разгърна. Беше сако. Синьо сако.
	Вътре беше сгъната червена раирана вратовръзка.
	— На господин Мартинес са — каза Кейси, стискайки в ръце яката на измачканото сако. — Неговото сако и вратовръзка.
	От изненада устата на Маргарет зяпна в широко „О“.
	— Искаш да кажеш, че ги е забравил тук?
	— Ако ги е забравил, защо са сгънати и мушнати под масата? — запита Кейси.
	Маргарет втренчено гледаше сакото. Прокара ръка по копринената раирана вратовръзка.
	— Видя ли господин Мартинес да излиза от къщи вчера следобед? — попита Кейси.
	— Не — отвърна Маргарет. — Но трябва да си е тръгнал. Имам предвид, че колата му я нямаше.
	— Той не дойде със своята кола, забрави ли? Той каза на татко, че са го докарали.
	Маргарет вдигна поглед от измачканото сако към разтревоженото лице на брат си.
	— Кейси, какво говориш? Че господин Мартинес не си е тръгнал? Че е бил изяден от растение или нещо подобно? Това е налудничаво!
	— Тогава защо сакото и връзката са скрити така? — запита Кейси.
	Маргарет не успя да отговори. И двамата ахнаха, щом чуха стъпки по стълбата.
	Някой бързо слизаше към мазето.
	— Скрий се! — прошепна Маргарет.
	— Къде? — попива Кейси, ококорен от обзелата го паника.

>	15

	Маргарет скочи върху кутията и се провря през отворения прозорец. Беше малко тясно, но успя да се измъкне на тревата. После се обърна, за да помогне на Кейси.
	Онази катерица се оказа приятел, помисли си тя, докато теглеше брат си от мазето. Показа ни единствения път за бягство.
	Следобедният въздух изглеждаше направо хладен в сравнение с влажното мазе. Дишайки тежко, двамата приклекнаха, за да погледнат през прозореца.
	— Кой е? — прошепна Кейси. Маргарет нямаше време да отговори. И двамата видяха, че баща им пристъпи под бялата светлина и обиколи с поглед помещението с растенията.
	— Защо татко се е върнал? — попита Кейси.
	— Шшшт — Маргарет сложи пръст на устните си. Изправи се на крака и дръпна Кейси към задната врата. — Ела! Бързо!
	Задната врата не беше заключена. Влязоха в кухнята точно когато баща им се появи от мазето с угрижен вид.
	— А, ето ви! — възкликна той.
	— Здравей, татко — каза Маргарет, опитвайки се да звучи непринудено. — Защо се върна?
	— Да взема още инструменти — отговори той, разглеждайки лицата им. Погледна ги подозрително. — Вие двамата къде бяхте?
	— Отвън на двора — бързо каза Маргарет. — Върнахме се като чухме, че задната врата се тръшва.
	Доктор Брюър се намръщи и поклати глава.
	— Преди никога не сте ме лъгали — каза той. — Знам, че отново сте ходили в мазето. Бяхте оставили вратата широко отворена.
	— Искахме само да погледнем — бързо каза Кейси и хвърли поглед на Маргарет. Изглеждаше изплашен.
	— Намерихме сакото и вратовръзката на господин Мартинес — каза Маргарет. — Какво стана с него, татко?
	— А? — въпросът изглежда изненада доктор Брюър.
	— Защо е оставил сакото и вратовръзката си долу? — попита Маргарет.
	— Изглежда имам две деца, които си врат носа навсякъде — сряза я баща й. — На Мартинес му стана горещо, разбираш ли? В мазето трябва да поддържам много висока тропическа температура и висока влажност. Мартинес се почувства зле. Махна сакото и връзката си и ги сложи на работната маса. После, когато си тръгна, ги забрави.
	Доктор Брюър се задави.
	— Мисля, че беше шокиран от всичко, което му показах. Нищо чудно, че си забрави нещата. Но сутринта му се обадих. Ще ходя натам и ще му ги занеса, щом свърша при господин Хенри.
	Маргарет видя, че по лицето на Кейси се разлива усмивка. Тя също се почувства облекчена. Зарадва се, че Мартинес е добре.
	Колко гадно е да подозираш собствения си баща, че е направил нещо ужасно на някого, замисли се тя.
	Но не можеше да се овладее. Страхът се връщаше всеки път, когато видеше баща си.
	— По-добре да тръгвам — каза доктор Брюър и тръгна към задната врата с инструментите, които беше взел. Спря в края на коридора и се обърна. — Не ходете повече в мазето, разбрахте ли? Може да се окаже наистина опасно. После може много да съжалявате.
	Маргарет чу мрежестата врата да се тръшва след него.
	Това предупреждение ли беше или… заплаха, зачуди се тя.

>	16

	Маргарет прекара съботната сутрин в каране на колело с Даян по златистите хълмове. Слънцето проби сутрешния смог и небето стана синьо. Силният бриз не позволи на двете момичета да се изпотят. Покрай тесния път цъфтяха диви червени и жълти цветя и Маргарет се почувства така, сякаш са поели някъде много надалеч.
	Обядваха у Даян доматена супа и салата от авокадо. После се размотаваха и се върнаха в къщата на Даян, за да решат как да прекарат остатъка от прекрасния следобед.
	Доктор Брюър тъкмо даваше колата си на заден ход, когато Маргарет и Даян се появиха с колелата си. Той свали прозореца с широка усмивка.
	— Добра новина! — извика той. — Майка ти се връща. Отивам на летището да я посрещна!
	— О, страхотно! — възкликна Маргарет толкова зарадвана, че й се прииска да закрещи. Двете с Даян му махнаха и подкараха колелата си нагоре по входната алея.
	Толкова съм щастлива, помисли си Маргарет. Толкова е добре мама да си е тук. Да има с кого да си говоря. Да има някой, който може да обясни… за татко.
	После двете с Даян разглеждаха някакви стари списания в стаята на Маргарет и послушаха музика, която Маргарет скоро си беше купила. Часът бе малко след три, когато Даян изведнъж се сети, че има допълнителен урок по пиано и вече е закъсняла. Изхвърча бясно от къщата, скочи на колелото си и се провикна:
	— Поздрави майка си от мене! — и изчезна по алеята.
	Маргарет застана зад къщата, загледана в спускащите се хълмове и се чудеше какво да прави, за да мине по-бързо времето до идването на майка й. Силният бриз, който духаше в различни посоки, охлаждаше лицето й. Реши да вземе книга и да седне под сянката на лавровото дърво в средата на двора.
	Обърна се и отвори вратата на кухнята точно когато Кейси дотича.
	— Къде са хвърчилата ни? — запита той задъхано.
	— Хвърчилата ли? Не знам. Защо? — попита Маргарет. — Ей… — тя го хвана за рамото, за да привлече вниманието му. — Мама се връща. Ще е тук след около час, час и нещо.
	— Страхотно! — извика той. — Точно ще има време за хвърчилата. Толкова е ветровито. Хайде! Искаш ли да дойдеш с мен?
	— Добре — каза Маргарет. Така времето ще мине по-бързо. Тя се замисли къде бяха сложили хвърчилата. — Не са ли в гаража?
	— Не — каза й Кейси. — Сигурен съм. В мазето са — на онези рафтове. Връвта също — той мина покрай нея, за да влезе в къщата. — Ще разбъзикам ключалката и ще вляза да ги взема.
	— Ей, Кейси, внимателно долу! — извика тя след него. Той изчезна във входното антре. Маргарет размисли. Не й се искаше Кейси да е сам долу в помещението с растенията. — Чакай — извика тя. — Ще дойда с теб.
	Двамата бързо слязоха по стълбите към жаркия спарен въздух и ярката светлина.
	Растенията сякаш се накланяха към тях, сякаш се опитваха да ги стигнат, докато минаваха край тях. Маргарет се опита да не им обръща внимание. Вървеше точно зад Кейси с поглед към високите метални рафтове пред тях.
	Рафтовете бяха дълбоки и пълни със стари непотребни играчки, игри и спортни принадлежности, палатка и вехти спални чували. Кейси стигна пръв и започна да рови по долните рафтове.
	— Знам, че са тук някъде — каза той.
	— Аха. Спомням си, че ги сложихме тук — каза Маргарет, преглеждайки горните рафтове.
	Седнал на колене, Кейси започна да изважда кутии от най-долния рафт. Внезапно спря.
	— Леле, Маргарет!
	— А? — тя направи крачка назад. — Какво има?
	— Виж това! — каза тихо Кейси. Той бръкна към дъното на рафта и се изправи с нещо, свито на топка в ръцете му.
	Маргарет видя, че държи чифт черни обувки. И панталон.
	Син панталон.
	Лицето на Кейси изведнъж пребледня, чертите му се изостриха. Пусна обувките на пода, разгърна панталона и го опъна пред себе си.
	— Ей, погледни в задния джоб — каза Маргарет, като сочеше с пръст.
	Кейси бръкна в задния джоб и извади черен кожен портфейл.
	— Не мога да повярвам — каза Маргарет. Ръцете на Кейси трепереха, докато отваряше портфейла, за да провери какво има вътре. Извади зелената карта на „Америкън Експрес“ и прочете името, изписано на нея.
	— На господин Мартинес е — каза той, преглъщайки тежко. Вдигна поглед към Маргарет.
	— Тези неща са на господин Мартинес.

>	17

	— Татко ни излъга — каза Кейси, втренчен ужасено в портфейла, който държеше в ръцете си. — Господин Мартинес може да си е тръгнал без сако. Но не би тръгнал без панталони и обувки.
	— Но… какво е станало с него? — попита Маргарет, усещайки, че й призлява.
	Кейси затвори портфейла. Поклати тъжно с глава и не каза нищо.
	В средата на помещението едно растение сякаш изпъшка и звукът стресна двете деца.
	— Татко ни излъга — повтори Кейси, загледан в панталоните и обувките на пода. — Татко ни излъга.
	— Какво да правим? — извика Маргарет. В гласа й звучеше паника и отчаяние. — Трябва да кажем на някого какво става тук. Но на кого?
	Растението изпъшка отново. Ластари полазиха по земята. Листа изпляскаха нежно и влажно едно в друго.
	А после откъм шкафа за материали, който се намираше до рафтовете, отново се чу думкане.
	Маргарет погледна към Кейси.
	— Това думкане… от какво ли е?
	Двамата се заслушаха в непоследователните удари. Глухо стенание откъм шкафа бе последвано от по-силно — и двете жални, и двете като че ли човешки.
	— Мисля, че вътре има някой! — възкликна Маргарет.
	— Може това да е господин Мартинес — предположи Кейси, все още здраво стискайки портфейла в ръка.
	Дум. Дум. Дум.
	— Мислиш ли, че трябва да отворим шкафа? — плахо попита Кейси.
	Едно растение като че ли простена в отговор.
	— Да. Мисля, че трябва — отвърна Маргарет, внезапно усетила студ по цялото си тяло. — Ако господин Мартинес е вътре, трябва да го освободим.
	Кейси остави портфейла върху рафта. После двамата бързо отидоха до шкафа.
	Растенията срещу тях се размърдаха и се раздвижиха, сякаш повтаряха движенията им. Чуха дишане, отново изпъшкване, шум като от бързи стъпки. Листата на стъблата трептяха. Ластари се спуснаха надолу и се плъзнаха по земята.
	— Ей, виж! — извика Кейси.
	— Виждам — каза Маргарет. Вратата на шкафа не беше просто заключена. Върху нея беше закована дървена летва.
	Дум-дум. Дум-дум-дум.
	— Вътре има някой — сигурна съм! — извика Маргарет.
	— Ще взема чук — каза Кейси. Вървейки покрай стената, колкото се може по-далече от растенията, той стигна до работната маса.
	Няколко секунди по-късно се върна с тесла.
	Дум. Дум.
	Двамата с Маргарет успяха да изтръгнат летвата от вратата. Тя шумно падна на пода.
	Ударите откъм шкафа станаха по-силни и по-настоятелни.
	— Сега какво ще правим с ключалката? — попита Маргарет, загледана в нея.
	Кейси се почеса по главата. По лицата и на двамата се стичаше пот. Заради влажния горещ въздух и двамата дишаха тежко.
	— Не знам как да я отключа — каза Кейси объркан.
	— Какво би станало, ако се опитаме да изкъртим вратата, както изкъртихме летвата? — попита Маргарет.
	Дум. Дум. Дум.
	Кейси вдигна рамене.
	— Не знам. Да опитаме.
	Пъхнаха заострената страна на теслата в малък процеп и се опитаха да изкъртят вратата откъм ключалката. Когато вратата не помръдна, двамата се преместиха към пантите и опитаха оттам.
	— Не мръдва — каза Кейси, избърсвайки челото си с ръка.
	— Продължавай — каза Маргарет. — Ето. Да натиснем заедно.
	Пъхвайки теслата точно над горната панта, двамата натиснаха дръжката й с цялата си сила.
	— Тя… помръдна малко — каза Маргарет, дишайки тежко.
	Продължиха да натискат. Влажното дърво започна да се цепи. Двамата натиснаха теслата дълбоко в процепа.
	Най-накрая със силно пращене успяха да откачат вратата.
	— А?! — Кейси изпусна теслата. Двамата присвиха очи в тъмния шкаф.
	И изкрещяха от ужас, когато видяха какво има вътре.

>	18

	— Виж! — извика Маргарет. Сърцето й биеше лудо. Изведнъж й се зави свят. Хвана се за страната на шкафа, за да запази равновесие.
	— Не… не мога да повярвам — каза тихо Кейси, гласът му трепереше, а той стоеше загледан в дългия дълбок шкаф за материали.
	И двамата гледаха в захлас странните растения, които изпълваха шкафа.
	Дали бяха растения?
	Двамата се наведоха и приклекнаха, ахкайки, дишайки тежко и въздишайки под ярката светлина на крушката от тавана. Разтресоха се клони, проблеснаха и трепнаха листа, високи растения се приведоха напред, сякаш се опитваха да докоснат Маргарет и Кейси.
	— Виж онова! — извика Кейси, като направи крачка назад, блъсвайки се в Маргарет. — Има ръка!
	— О! — Маргарет проследи погледа на Кей си. Той беше прав. Високото растение с много листа изглежда имаше зелена човешка ръка, която се спускаше от стъблото му.
	Очите на Маргарет бързо обиколиха шкафа. Тя с ужас осъзна, че няколко растения имат човешки черти — зелени ръце, жълта длан с три пръста, два къси дебели крака там, където трябваше да има стъбло.
	Двамата с брат й извикаха едновременно, когато видяха растение с лице. Сред сноп широки листа сякаш растеше кръгъл зелен домат. Но доматът имаше човешки по форма нос и отворена уста, от която непрекъснато излизаха тъжни въздишки и пъшкане.
	Друго растение — ниско на ръст и с няколко снопа широки овални листа — имаше две зелени, почти човешки лица, частично скрити от листата — и двете плачещи с отворена уста.
	— Да се махаме оттук! — извика Кейси уплашен. Хвана Маргарет за ръка и я задърпа от шкафа. — Това е… гадно!
	Растенията изпъшкаха и въздъхнаха. Зелени ръце без пръсти се протегнаха към Маргарет и Кейси. Жълто, болнаво на вид растение край стената задавено се закашля. Високо растение с цветове сякаш пристъпи с протегнати към тях тънки, приличащи на ластари, ръце.
	— Чакай! — извика Маргарет, като издърпа ръката си от Кейси. Беше забелязала нещо на пода на шкафа зад пъшкащите и трептящи растения. — Кейси, какво е това? — попита тя и посочи.
	Напрегна се да фокусира очите си в тъмнината на шкафа. В дъното, на пода зад растенията, се виждаха две човешки стъпала.
	Маргарет внимателно се пъхна в шкафа.
	— Маргарет, да се махаме! — примоли се Кейси.
	— Не! Виж! Вътре има някой — каза Маргарет с напрегнат поглед.
	— Ъ?
	— Човек! Не растение! — каза Маргарет. Направи още една крачка. Мека зелена ръка се плъзна покрай нея.
	— Маргарет, какво правиш?! — извика Кейси с писклив изплашен глас.
	— Трябва да видя кой е там — каза Маргарет. Тя пое дълбоко дъх и го задържа. После, пренебрегвайки пъшкането, въздишките, протегнатите към нея зелени ръце, отвратителните зелени доматени лица, Маргарет се мушна през растенията към дъното на шкафа.
	— Татко! — извика тя.
	Баща й лежеше на пода — ръцете и краката му бяха здраво стегнати с ластари от растения, устата му беше залепена с широка лепенка.
	— Маргарет… — Кейси стоеше до нея. Сведе поглед към пода. — О, не!
	Баща им ги гледаше с молба в очите.
	— Ммммм — извика той, опитвайки се да им каже нещо през лепенката.
	Маргарет се хвърли на пода и започна да го развързва.
	— Не, спри! — извика Кейси и я задърпа назад за раменете.
	— Кейси, пусни ме! Какво ти става? — ядосано извика Маргарет. — Това е татко. Той…
	— Не може да е татко! — каза Кейси, като продължаваше да я държи за раменете. — Татко е на летището, забрави ли?
	Растенията зад тях сякаш въздъхнаха в едновременно — в един ужасяващ хор.
	Високо растение падна и се претърколи към отворената врата на шкафа.
	— Ммммм — продължи да се моли баща им, опитвайки се да се освободи от ластарите, които го държаха.
	— Трябва да го развържа — каза Маргарет на брат си. — Пусни ме!
	— Не — настоя Кейси. — Маргарет, погледни главата му!
	Маргарет извърна очи към главата на баща си. Беше гола. Без бейзболна шапка. Там където трябваше да има коса, растяха кичури зелени листа.
	— Вече сме виждали това — сгълча го Маргарет. — Това е страничен ефект, забрави ли! — Тя се протегна, за да издърпа въжетата от баща си.
	— Не, недей! — настоя Кейси.
	— Добре, добре — каза Маргарет. — Само ще махна лепенката от устата му. Няма да го развързвам.
	Тя се протегна и задърпа лентата, докато изцяло я отлепи.
	— Деца, толкова се радвам да ви видя — каза доктор Брюър. — Бързо! Развържете ме.
	— Как се озова тук? — запита Кейси, като стоеше над него с ръце на хълбоците и го гледаше подозрително. — Видяхме, че замина за летището.
	— Това не бях аз — каза доктор Брюър. — Заключен съм тук от дни.
	— А? — извика Кейси.
	— Но ние те видяхме… — започна Маргарет.
	— Това не бях аз. Това е растение — каза доктор Брюър. — Това е растение, мое копие.
	— Татко… — каза Кейси.
	— Моля ви. Няма време за обяснение — настоятелно каза баща им, повдигайки обкичената си с листа глава, за да погледне към вратата на шкафа. — Просто ме развържете! Бързо!
	— Бащата, с когото живеем, е растение! — извика Маргарет, преглъщайки тежко.
	— Да. Моля ви, развържете ме! Маргарет се протегна към ластарите.
	— Не! — настоя Кейси. — Как да сме сигурни, че казваш истината?
	— Ще ви обясня всичко. Обещавам — примоли се той. — Бързо! Въпрос на живот и смърт! Господин Мартинес също е тук.
	Стресната, Маргарет погледна към по-далечната страна на шкафа. Точно така — господин Мартинес също лежеше на пода, завързан и със залепена уста.
	— Освободете ме оттук, моля ви! — извика баща й.
	Зад тях растенията изпъшкаха и извикаха. Маргарет не можеше да понесе повече това положение.
	— Развързвам го — каза тя на Кейси, наведе се и вкопчи ръцете си в ластарите.
	Баща й въздъхна с благодарност. Кейси също се наведе и неохотно започна да дърпа ластарите.
	Най-сетне ги разхлабиха достатъчно, за да може баща им да се измъкне. Той бавно се изправи на крака, протегна ръце, разтръска крака и сгъна коленете си.
	— Леле, усещането е много приятно! — каза той и тъжно се усмихна на Маргарет и Кейси.
	— Татко, да развържем ли и господин Мартинес? — попита Маргарет.
	Изведнъж без предупреждение доктор Брюър изблъска двете деца и си проправи път извън шкафа.
	— Татко! Къде отиваш? — попита Маргарет.
	— Каза, че ще ни обясниш всичко! — настоя Кейси. Двамата се затичаха през пъшкащите растения след баща си.
	— Да, да, ще обясня! — дишайки тежко, доктор Брюър се отправи към купчина дърва при най-отдалечената стена. Маргарет и Кейси ахнаха, когато той взе една брадва.
	Завъртя се и застана право пред тях, с две ръце стиснал дебелата дръжка на брадвата. Тръгна към тях със замръзнало в решителност лице.
	— Татко, какво правиш? — извика Маргарет.

>	19

	Доктор Брюър заметна брадвата на рамо и се доближи до Маргарет и Кейси. Изпъшка от усилието да вдигне тежкото сечиво, лицето му почервеня, очите му се разшириха, гледаха възбудено.
	— Татко, моля те! — извика Маргарет, стискайки Кейси за рамото и отстъпвайки назад към джунглата от растения в средата на помещението.
	— Какво правиш! — повтори тя.
	— Той не е истинският ни баща! — извика Кейси. — Казах ти да не го развързваме!
	— Той е истинският ни баща! — настоя Маргарет. — Сигурна съм, че е той! — тя извърна очи към баща си, търсейки отговор.
	Но той ги гледаше втренчено, а на лицето му беше изписано объркване и заплаха. Брадвата в ръцете му лъщеше под ярката светлина на лампите на тавана.
	— Татко, отговори ни! — настоя Маргарет. — Отговори ни!
	Преди доктор Брюър да успее да отговори, те чуха шумни бързи стъпки по стълбите на мазето.
	И тримата се обърнаха към вратата и видяха в помещението с растенията да влиза един силно разтревожен доктор Брюър. Той хвана козирката на бейзболната си шапка, докато вървеше с големи крачки към двете деца.
	— Какво правите тук? — извика той. — Нали ми обещахте. Ето я майка ви. Не искате ли…?
	Госпожа Брюър се появи до него. Тъкмо да ги поздрави, спря и замръзна от ужас, като видя обърканата ситуация.
	— Не! — изпищя тя, забелязвайки другия доктор Брюър — доктор Брюър без шапка и с брадва в ръце. — Не! — на лицето й се изписа ужас. Тя се обърна към доктор Брюър, който я бе довел вкъщи.
	Той гледаше осъдително Маргарет и Кейси.
	— Какво сте направили! Пуснали сте го да избяга!
	— Той е баща ни! — каза Маргарет с тънко гласче, което едва позна.
	— Аз съм баща ви! — извика доктор Брюър, който стоеше на прага. — Не той! Той не е вашият баща! Той дори не е човек! Той е растение!
	Маргарет и Кейси ахнаха и ужасени отстъпиха назад.
	— Ти си растение! — обвини го гологлавият доктор Брюър и вдигна брадвата.
	— Той е опасен! — възкликна другият доктор Брюър. — Как можахте да го пуснете!
	Оказали се между двамата, Маргарет и Кейси гледаха втренчено ту единия, ту другия.
	Кой беше истинският им баща?

>	20

	— Това не е баща ви! — извика отново доктор Брюър с бейзболната шапка и пристъпи навътре в помещението. — Той е копие. Растение-копие. Един от моите опити, който се обърка. Заключих го в шкафа, защото е опасен.
	— Ти си копието! — обвини го другият доктор Брюър и отново повдигна брадвата.
	Маргарет и Кейси стояха неподвижни, като от време на време се споглеждаха ужасено.
	— Деца, какво сте направили! — извика госпожа Брюър, притиснала бузите си с ръце. Очите й бяха широко отворени от почуда.
	— Какво направихме? — Маргарет тихо попита брат си.
	Гледайки втренчено с широко отворени очи ту единия, ту другия мъж, Кейси изглеждаше твърде уплашен, за да отговори.
	— Не… не знам какво да правим — успя да прошепне той.
	Какво можем да направим, чудеше се наум Маргарет, усещайки, че цялото й тяло трепери.
	— Той трябва да бъде унищожен! — извика доктор Брюър, който държеше брадвата, загледан в двойника си.
	Растенията до него потрепериха и се разклатиха със силна въздишка. Ластари се плъзнаха по почвата. Листата проблеснаха и сякаш прошепнаха.
	— Свали брадвата! Никого няма да излъжеш! — каза другият доктор Брюър.
	— Трябва да бъдеш унищожен! — повтори доктор Брюър, който не носеше бейзболна шапка. С див поглед и алено лице, той пристъпваше напред, а брадвата блестеше като наелектризирана под бялата светлина.
	Татко никога не би се държал така, осъзна Маргарет. Двамата с Кейси сме идиоти. Ние го пуснахме от шкафа. И сега той ще убие истинския ни баща. И мама.
	А после… и нас!
	Какво мога да направя, чудеше се тя, като се опитваше да мисли трезво, въпреки че умът й се мяташе лудо без контрол.
	Какво мога да направя?
	От устата й излезе отчаян вик на протест. Маргарет се впусна напред и грабна брадвата от ръцете на самозванеца.
	Той ахна от изненада, когато тя хвана още по-здраво дръжката. Беше по-тежка, отколкото очакваше.
	— Дръпни се! — изкрещя тя. — Махай се веднага!
	— Маргарет, почакай! — извика майка й като продължаваше да стои на вратата, парализирана от страх.
	Гологлавият доктор Брюър се присегна към брадвата.
	— Върни ми я! Не разбираш какво правиш! — примоли се той и с рязко движение се опита да хване брадвата.
	Маргарет се дръпна и я завъртя.
	— Не се приближавай! Никой да не мърда.
	— Слава богу! — възкликна доктор Брюър с бейзболната шапка. — Трябва да го върнем обратно в шкафа. Много е опасен — той пристъпи към Маргарет. — Дай ми брадвата!
	Маргарет се поколеба.
	— Дай ми брадвата! — настоя той. Маргарет се обърна към майка си:
	— Какво да правя?
	Госпожа Брюър безпомощно повдигна рамене.
	— Не… не знам.
	— Принцесо, не го прави — каза кротко гологлавият доктор Брюър и погледна Маргарет право в очите.
	Той ми каза „Принцесо“, осъзна Маргарет.
	Другият никога не го беше казвал. Дали това не означава, че истинският ми баща е този от шкафа?
	— Маргарет, дай ми брадвата! — онзи с шапката посегна да я вземе.
	Маргарет отстъпи и отново завъртя брадвата.
	— Назад! И двамата — назад! — предупреди тя.
	— Предупреждавам те — каза доктор Брюър с шапката. — Той е опасен! Послушай ме, Маргарет!
	— Назад! — повтори тя, като отчаяно се опита да измисли какво да прави.
	Кой е истинският ми баща?
	Кой от двамата? Кой? Кой?
	Очите й се стрелкаха от единия към другия. Забеляза, че и двамата бяха с бинтована ръка и й хрумна нещо.
	— Кейси, на стената ей там има нож — каза тя, като продължаваше да държи здраво брадвата. — Бързо ми го донеси!
	Кейси безропотно хукна към стената. Отне му малко време да открие ножа между другите инструменти, които висяха там. Повдигна се на пръсти и го дръпна, а после се затича обратно към Маргарет.
	Маргарет отпусна брадвата надолу и взе дългия нож от Кейси.
	— Маргарет, дай ми брадвата! — нетърпеливо настоя мъжът с бейзболната шапка.
	— Маргарет, какво правиш? — попита мъжът от шкафа и внезапно на лицето му се изписа страх.
	— Хрумна ми нещо — каза Маргарет с известно колебание.
	Пое дълбоко дъх.
	После пристъпи към човека от шкафа и прободе ръката му с острието на ножа.

>	21

	— Оу! — извика той, когато ножът поряза кожата му.
	Маргарет дръпна ножа, който бе направил малък срез.
	От раната потече тънка струйка червена кръв.
	— Той е истинският ни баща — каза Маргарет на Кейси, въздъхвайки облекчено. — Ето, татко! — тя му подаде брадвата.
	— Маргарет, бъркаш! — човекът с бейзболната шапка извика уплашен. — Той те изигра! Той те изигра!
	Гологлавият доктор Брюър реагира бързо. Вдигна брадвата, направи три крачки, изви се назад и замахна с цялата си сила.
	Доктор Брюър с шапката отвори широко уста и извика уплашено. Викът заглъхна, защото брадвата лесно разряза тялото му на две.
	От раната потече гъста зеленикава течност. Докато падаше, мъжът зяпна от почуда и ужас. Маргарет видя, че тялото му всъщност е стъбло. Той нямаше кости, нямаше човешки органи.
	Тялото му тупна на пода. Около него се събра локва зелена течност.
	— Принцесо, добре ли си? — извика доктор Брюър и захвърли брадвата настрани. — Ти направи вярното предположение!
	— Не беше предположение — каза Маргарет, потъвайки в прегръдката му. — Спомних си зелената кръв, която видях. Късно една нощ. Единият от вас беше в банята, а от ръката му течеше зелена кръв. Знаех, че истинският ми баща има червена кръв.
	— Всичко е наред! — извика госпожа Брюър, хвърляйки се в прегръдката на мъжа си. — Добре сме! Добре сме!
	Четиримата се прегърнаха силно развълнувани.
	— Трябва да направим още нещо — каза баща им, прегърнал двете деца. — Да извадим господин Мартинес от шкафа.

	Докато стана време за вечеря нещата бяха върнати в обичайното им състояние.
	Най-сетне бяха успели да поздравят майка си с добре дошла и се бяха опитали да й разкажат за всичко случило се докато я нямаше.
	Господин Мартинес бе изваден от шкафа почти без дрехи. Двамата с доктор Брюър говориха надълго и нашироко за случилото се и за работата на доктор Брюър.
	Господин Мартинес бе напълно шашнат от постиженията на доктор Брюър и много добре разбираше, че са исторически.
	— Може би ти трябва по-добре организирана лаборатория на територията на института. Ще убедя членовете на Съвета да те върнат в екипа — каза Мартинес. По този начин той покани баща им да се върне на работа.
	След като господин Мартинес бе откаран вкъщи, доктор Брюър изчезна в мазето за около час. Върна се мрачен и уморен.
	— Унищожих повечето от растенията — обясни той и потъна във фотьойла. — Трябваше да го направя. Те страдаха. По-късно ще унищожа и останалите.
	— Всичките растения? — попита госпожа Брюър.
	— Ами… има няколко нормални, които ще посадя в двора — отвърна той и поклати тъжно глава. — Само няколко.
	По време на вечерята той най-сетне събра сили да обясни на Маргарет, Кейси и госпожа Брюър какво се беше случило долу в мазето.
	— Исках да създам суперрастение — каза той — по електронен път с помощта на части от ДНК от други растения. Тогава случайно порязах ръката си на едно стъкло. Без да разбера моята кръв се беше смесила с молекулите на растението, което използвах. Когато се върнах при машината, моите молекули се бяха съединили с молекулите на растението и се оказа, че имам нещо, което е получовек-полурастение.
	— Това е отвратително! — възкликна Кейси и пусна вилицата си в картофеното пюре.
	— Е, аз съм учен — отвърна доктор Брюър, — така че не ми се стори отвратително. Помислих си, че е доста вълнуващо — изобретявах ново същество.
	— Онези растенията с човешки лица… — започна Маргарет.
	Баща й кимна.
	— Да. Това стана като включих човешки материал в растителен материал. Слагах ги в шкафа за материали. Напълно се бях отнесъл. Въобще не знаех докъде ще стигна, до колко човешки ще направя растенията. Виждах, че тези създания са нещастни, че страдат. Но не можех да спра. Беше прекалено вълнуващо.
	Той вдигна чашата с вода и отпи голяма глътка.
	— Не си ми разказал за това — каза госпожа Брюър, поклащайки глава.
	— Не можех — каза той. — Не можех да кажа на никого. Бях твърде увлечен. Но един ден стигнах твърде далече. Създадох растение, което във всяко отношение е точно мое копие. Той притежаваше мозък като моя, моя ум.
	— Но все пак понякога той действаше като растение — каза Маргарет. — Ядеше храна за растения и…
	— Не беше съвършен — каза с тих сериозен глас доктор Брюър, надвесвайки се напред над масата за хранене. — Имаше си недостатъци. Но беше достатъчно силен и достатъчно умен, за да ме надвие, да ме заключи в шкафа, да заеме моето място и… да продължи моите опити. И когато Мартинес неочаквано се появи, той заключи и него в шкафа, за да запази тайната си.
	— Това, че главата му бе покрита с листа ли беше един от недостатъците му? — попита Кейси.
	Доктор Брюър кимна.
	— Да, той беше почти съвършен мой клонинг, почти съвършен човек, но не съвсем.
	— Но, татко — каза Маргарет и посочи, — ти също имаш листа на главата си.
	Той се протегна и откъсна едно.
	— Знам — каза той с изписано по лицето му отвращение. — Това наистина е гадно, нали?
	Всички се съгласиха.
	— Е, когато порязах ръката си, част от растителния материал се смеси с кръвта ми и навлезе в моя организъм — обясни той. — После включих машината. Тя създаде силна химическа реакция между растителния материал и кръвта ми. Тогава за една нощ косата ми окапа, а на нейно място веднага поникнаха листа. Само че не се тревожете, листата вече започнаха да падат. Мисля, че скоро косата ми ще поникне отново.
	Маргарет и Кейси се зарадваха.
	— Надявам се, че всичко ще бъде както преди — каза усмихната госпожа Брюър на мъжа си.
	— По-добре отпреди — отвърна й той също с усмивка. — Ако Мартинес убеди Съвета да ме върне на работа, ще изчистя мазето и ще го превърна в най-добрата стая за игри, която някога сте виждали.
	Маргарет и Кейси отново се зарадваха.
	— Всички сме живи и здрави — каза доктор Брюър, прегръщайки едновременно двете деца. — Благодарение на вас двамата.
	Беше най-щастливата вечеря, която Маргарет си спомняше. След като вдигнаха масата, всички отидоха за сладолед. Беше почти десет часа, когато се прибраха.
	Доктор Брюър тръгна към мазето.
	— Ей, къде отиваш? — извика съпругата му с подозрение.
	— Отивам да се справя с останалите растения — увери я доктор Брюър. — Искам да разкарам всичко и да съм сигурен, че тази ужасна глава от нашия живот е затворена завинаги.

	До края на седмицата повечето растения бяха унищожени. Огромната камара листа, корени и стъбла горя часове наред. Няколко малки растения бяха присадени навън. Цялото оборудване бе разглобено и пренесено в университета.
	В събота цялото семейство отиде да избере маса за новата стая за игри. В неделя Маргарет седеше в задния двор, загледана в златистите хълмове.
	Толкова е спокойно сега, помисли си радостно тя.
	Толкова е спокойно тук. И толкова красиво.
	Усмивката й се стопи, когато откъм краката си чу шепот:
	— Маргарет.
	Погледна надолу и видя малко жълто цвете да побутва глезена й.
	— Маргарет — прошепна цветето, — помогни ми. Моля те, помогни ми. Аз съм баща ти. Наистина. Аз съм истинският ти баща.
