P>
	Вечер… в стаята седят
	три девици и предат.
	„Ако бих била царица —
	каза първата девица, —
	бих приготвила сама
	пир за цялата земя.“
	„Ако бих била царица —
	каза нейната сестрица, —
	аз платна ще натъка,
	всичко с тях ще облека.“
	„Ако бих била царица —
	казва третата сестрица, —
	царя ни ще наградя —
	син-юнак ще му родя.“


	Щом го каза, в тъмнината
	скръцна тихичко вратата,
	влезе тук самият цар —
	на страната господар.
	Чул бе всичко, що говорят:
	той стоял бе зад стобора;
	най хареса, най разбра
	той последната сестра.
	„Мила, хубава девице —
	каза той, — бъди царица
	и роди ми ти юнак,
	щом настъпи есен пак.
	Вий сестрици-гълъбици,
	с мен и с вашата сестрица
	тръгвайте за дом богат,
	ще живеете в палат.
	Първата ще е готвачка,
	а пък втората — тъкачка.“


	Всички с годеника-цар
	влязоха в палата стар.
	Царят дълго не мая се:
	още вечерта венча се.
	И на веселба, игра,
	той покани, насъбра
	гости знатни, именити;
	младоженците честити
	след богат, разкошен пир
	легнаха си най-подир.
	В гняв готвачката беснее,
	а сестра й — сълзи лее,
	те завиждат и сумтят,
	от злина и яд кипят.
	А пък младата царица
	помни, що като девица
	тя на царя обеща,
	и зачена през нощта.


	Тръгна царят да воюва,
	със жена си се сбогува,
	каза да се пази тя,
	вярна да е в обичта.
	И докато той воюва,
	по жена и дом тъгува,
	тя роди му хубав син —
	колкото един аршин.
	И над своето детенце
	бди — орлица над орленце,
	вест на царя праща тя,
	че е станал той баща.
	А със сватя Бабариха
	тъй сестрите й решиха:
	пратеника да възпрат
	и да я оклеветят;
	вестоносец друг си хващат,
	друга вест на царя пращат:
	че си има той царче,
	не момиче, не момче,
	не позната животинка,
	а невиждана гадинка.


	Царят, щом узна това,
	своя гняв сдържа едва;
	и без малко не обеси
	този, що вестта донесе.
	Но престана да крещи
	и разумно той реши:
	нека те да го почакат —
	лично той да види как е.


	Конник — вестоносец млад,
	влиза в царския палат…
	А сестрите с Бабариха
	пак се сдумаха, решиха
	някак да го оберат:
	здравата го те поят
	и торбата му пребъркват,
	и писмо там друго пъхват.
	И с това писмо оттам
	при болярите пиян
	носи заповед такава:
	„Царят строго повелява
	да удавят, умъртвят
	и жена му, и синът.“
	Щом така желае царят,
	натъжените боляри
	влизат в спалнята и там
	пред царицата едвам
	не заплакват, но повтарят,
	що е заповядал царят;
	те прочитат го на глас
	и веднага, в тоя час
	я затварят със детето
	в бъчва — хвърлят ги в морето —
	цар Салтан уж бил решил,
	той така бил наредил.


	Трепкат, светят си звездите,
	пляскат, гонят се вълните;
	облак се в небето рей,
	бъчвата вълна люлей.
	И царицата във нея
	плаче, блъска се, слабее;
	а пък царското дете —
	не с дни — с часове расте.
	Плаче майката, горката…
	А детето на вълната
	дума: „Ти си ми добра
	и във своята игра
	в морските скали се плискаш
	и отиваш, дето искаш,
	потопяваш ти брегът,
	кораби по теб вървят —
	не губи ни, пощади ни
	и на суша изхвърли ни!“
	Чу вълната, заплющя,
	на брега веднага тя
	бъчвата изнесе леко
	и отля се пак далеко.
	Майката с момчето там
	чувствуват брега едвам;
	Бог дотука ги опази,
	но навън как да излязат?
	А момчето посъбра
	сили и с глава опря
	здравото дебело дъно.
	„Тук прозорец ще издъня!“ —
	каза то и след това
	дъното изби с глава.


	Вдъхнаха навън дълбоко;
	гледат — хълм в поле широко,
	и море, и дъб зелен
	там на хълма извисен.
	А момчето за вечеря
	мисли нещо да намери.
	Прът откърши от дъбът,
	лък изви от този прът
	и със шнура си набързо
	краищата той завърза,
	за стрела изостри тръст
	и заспуска се чевръст
	край брега във долината —
	дивеч търси край водата.


	До морето стигна той,
	чува стон, сподавен вой…
	Ей морето се люлее,
	ясно — работата зле е:
	ястреб със крила плющи
	и над лебед се върти,
	лебедът водата плиска,
	мъти я, шуми и писка…
	Злият хищник настървен
	удря с клюн окървавен…
	Но стрела запя ваблизо,
	ястреба за миг прониза
	и кръвта му зашуртя,
	и царевичът се спря;
	гледа — ястребът се дави,
	но не птичи глас издава,
	стене, писка и реве,
	че го лебедът кълве,
	гибелта му ускорява,
	със крило го бие, дави,
	към царевича възви
	и на руски промълви:
	„Ти си мой добър спасител,
	избавител, отмъстител,
	не тъжи, че тоя ден
	ще гладуваш зарад мен,
	че си хвърлил ти стрелата,
	нека туй да е бедата.
	Със добро ще ти платя,
	щедро ще те наградя:
	ти спаси не лебед-птица,
	а спаси от смърт девица,
	в ястреб ти стрела заби,
	но магьосник зъл уби.
	Туй ще помня аз навеки
	и отблизо и далеко
	с теб ще бъда, а сега
	ти върви си без тъга.“


	Литна лебедът далече,
	цял ден чакат, мръква вече,
	пуст и мрачен е брегът,
	гладни легнаха да спят.
	Пръв царевичът се буди —
	гледа, мисли и се чуди:
	как нощес пред него там
	е израсъл град голям
	с кули и стени зъбчати
	и зад тях — кубета злати —
	църкви в тишина и мир,
	манастир до манастир.
	Майка си веднага буди,
	ахка тя — и все се чуди.
	Мисли той, че на шега
	прави лебедът така.
	Майката с сина се вдигат
	към града и щом пристигат,
	юрна се навън градът,
	в хор камбаните ечат.
	Всичко се към тях отправи:
	хор църковен Бога слави;
	среща ги дворецът, цял
	блеснал в злато и кристал.
	Всички там ги възхваляват,
	на царевича поставят
	княжески калпак — и княз
	той им става в тоя час.
	В столицата оттогава
	почна той да управлява,
	в дом разкошен заживя,
	княз Гвидон се назова.


	Вятър по море лудува,
	корабче платна надува,
	в сини морски ширини
	пори гривести вълни.
	А моряците дивят се,
	върху кораба тълпят се:
	там на острова познат
	виждат нов чудесен град,
	със кубета златоглави и
	пристанище с застава.
	И топове в залп гърмят,
	искат кораба да спрат.
	Ето слизат всички гости;
	кани ги Гвидон на гости
	и гощава ги добре,
	пита ги — да разбере
	откъде, с какво търгуват
	и в каква посока плуват.
	Отговарят: „В своя път
	ний кръстосахме светът
	и търгувахме от лани
	със самури, с астрагани;
	а на изток се стремим,
	предстои ни да вървим
	покрай острова Буяна,
	в царството на цар Салтана…“
	Князът казва: „Господа,
	на добър път и без беда
	през морето там стигнете
	и на цар Салтан кажете,
	че изпращам му поклон…“
	Тръгват те, а княз Гвидон
	тъжен гледа — ето вече
	корабът се скри далече;
	гледа — по вълните там
	плува лебедът насам.
	„Що си, княже мой юначен,
	днес така умислен, мрачен,
	мълчалив, опечален?“ —
	казва той, а натъжен,
	княз Гвидон му отговаря:
	„Мъка тежка ме изгаря,
	тъжен съм, че в този час
	за баща си мисля аз.“ —
	Лебедът му казва: „Ето,
	искаш ли сега в морето
	да им станеш ти другар?
	Превърни се на комар!“
	Яхна лебедът вълната
	и пред княза във водата
	плесна силно със крила,
	с капки княза цял обля.
	В точица Гвидон смали се,
	на комар преобрази се,
	кораба в безкрайността
	той догони, прилетя,
	тихо спусна се, изви се,
	в малка пукнатина скри се.


	Вятър весело плющи,
	кораб весело лети
	покрай острова Буяна,
	към града на цар Салтана;
	ей желаната страна
	в синята далечина.
	Ето слизат всички гости,
	кани ги Салтан на гости —
	с тях крилатия другар
	влезе при самия цар.
	Гледа — цял сияе в злато
	цар Салтан, седи в палата
	на престол, с венец и взрян,
	мисли тъжно замечтан.
	А сестрите с Бабариха
	се поглеждат мълком, тихо
	до престола му седят,
	гледат го в очи, слухтят.
	Царят гостите тогава,
	със богат обяд гощава,
	пита дълго ли са те
	плували и докъде,
	как е там — добре ли, зле ли,
	и що чудно са видели?
	Отговарят: „В своя път
	ний кръстосахме светът,
	там добре е, дето бяхме,
	чудно чудо ний видяхме:
	има остров с бряг висок,
	залив — стръмен и дълбок;
	пуст, необитаем беше,
	дъб самотен там растеше,
	а сега израснал град,
	хубав, славен и богат,
	със кубета — все от злато,
	със градини и палати,
	там живее княз Гвидон,
	той изпраща ти поклон.“
	„Само да съм жив, ще ида
	гост на княз Гвидон, ще видя
	тоя чуден остров сам“ —
	казва удивен Салтан.
	А сестрите с Бабариха
	се спогледаха, решиха
	той да не отиде там.
	И готвачката едвам
	поусмихна се лукаво
	и намигна им тогава,
	каза: „Интересно, да,
	но не струва си труда.
	Друго знам: ела в гората,
	катеричка под елата
	пее денем и нощя,
	лешници си хрупка тя,
	ала лешници чудати —
	със черупки чисто злато,
	ядките им — чист елмаз,
	туй разбирам чудо аз.“
	Пак се чудом чуди царят,
	а от яд кипи комарът,
	жилна лелка си за миг
	в дясното око, със вик
	тя се люшна пребледняла —
	бе с окото ослепяла.
	Скачат всички и крещят,
	та комара да ловят.
	А пък той — изтънко-тънко
	през прозореца избрънка
	и постигнал си целта,
	през морето отлетя.


	По брега отново княза
	ходи, гледа — забеляза:
	ето по вълните там
	плува лебедът насам.
	„Що си, княже мой юначен,
	днес така умислен, мрачен,
	мълчалив, опечален?“ —
	пита той, а натъжен
	княз Гвидон му отговаря:
	„Мъка тежка ме изгаря,
	чудо имало и аз
	искам да е то у нас.
	Имало ела в гората,
	катеричка под елата
	пее денем и нощя,
	лешници си хрупка тя,
	ала лешници чудати —
	със черупки чисто злато,
	ядките им — чист елмаз;
	вярно ли е? Знам ли аз?“
	Казва лебедът на князът:
	„Вярно е това, що казват,
	знам го; в къщи си върви,
	мъката си забрави,
	ще ти служа вярна служба
	зарад вечната ни дружба.“
	Князът, вече ободрен,
	тръгна си раэвеселен;
	щом пристигна той във двора,
	гледа — под ела, сред хора
	катеричка — красота —
	хрупка златен лешник тя,
	и елмазецът отбира,
	а черупките събира
	и нарежда куп до куп,
	и си пее — хрупа-хруп!
	Насъбрали се на двора,
	слушат я добрите хора.
	Княз Гвидон се удиви
	и зарадван промълви:
	„Ех, ти, лебед — дай му, Боже,
	да е весел, колко може.“
	Дигна после княз Гвидон
	в двора си кристален дом,
	катеричката постави
	там и писар й остави —
	денонощно да стои,
	лешниците да брои.


	Вятър по море лудува,
	корабче платна надува,
	в сини морски ширини
	пори гривести вълни,
	покрай остров с бряг неравен,
	покрай град голям и славен
	и топове в залп гърмят —
	искат кораба да спрат.
	Ето слизат всички гости,
	кани ги Гвидон на гости
	и гощава ги добре,
	пита ги — да разбере —
	откъде, с какво търгуват
	и в каква посока плуват.
	Отговарят: „В своя път
	ний кръстосахме светът,
	изпродадохме ний много
	донски жребци бързоноги.
	А ни чака дълъг път —
	ще отплуваме отвъд,
	покрай острова Буяна,
	в царството на цар Салтана.“
	Князът казва; „Господа,
	на добър пъг, без беда
	през морета, океани
	в царството на цар Салтана;
	отнесете му поклон
	и от мене — княз Гвидон.“


	Сбогом гостите си взеха
	и отново път поеха.
	Лебедът намери пак
	княза на самия брят.
	Моли князът: в далнината
	нещо тегли му душата…
	Плесна лебедът с крила,
	с капки княза пак обля,
	той в муха преобрази се,
	бързо полетя, изви се
	между небо и море
	и във корабът се свре.


	Вятър весело плющи,
	кораб весело лети
	покрай острова Буяна,
	към града на цар Салтана;
	ей желаната страна
	в синята далечина.
	Ето слизат всички гости,
	кани ги Салтан на гости
	и след тях в палата пак
	влезе нашият юнак.
	Гледа — цял сияе в злато
	цар Салтан, седи в палата
	на престол, с венец и взрян,
	мисли, тъжно замечтан.
	А сестрите завистливи
	с Бабариха, мълчаливи,
	до престола му седят,
	като жаби зли слухтят.
	Царят гостите тогава
	със богат обяд гощава,
	пита дълго ли са те
	плували и докъде,
	как е там — добре ли, зле ли
	и що чудно са видели?
	Отговарят: „В своя път
	ний кръстосахме светът,
	там добре е, дето бяхме,
	чудно чудо ний видяхме:
	има остров непознат,
	в тоя остров има град
	с кули, със кубета злати,
	със градини, със палати;
	пред двореца, под ела,
	в къща, цяла от стъкла,
	катеричка си живее,
	чудно нещо тя умее!
	Пее денем и нощя,
	лешници си хрупка тя,
	лешниците — чудновати —
	със черупки чисто злато,
	ядките — елмаз — искрят
	и слуги над нея бдят;
	чест войската й отдава;
	писар честен надзирава,
	деноношно там стои,
	лешниците той брои;
	от черупките монети
	леят, а момите шетат
	и насипват със елмаз
	бъчви, каци — час по час.
	Всички там са все богати;
	няма хижи — все палати.
	Там живе княз Гвидон,
	той изпраща ти поклон;“
	„Само да съм жив, ще ида
	гост на княз Гвидон, ще видя
	тоя чуден остров сам“ —
	казва удивен Салтан.
	А сестрите с Бабариха
	се спогледаха, решиха
	той да не отиде там.
	И подсмива се едвам
	първата сестра лукаво:
	„Нищо чудно там не става. —
	Помълча и пак подзе: —
	Катеричката гризе
	камъни и злато ражда,
	купища елмаз изважда;
	с туй не ще ни удивиш,
	даже да ни убедиш.
	Аз познавам друго чудо:
	люшне се морето лудо,
	забушува, закипи
	и брега си потопи,
	пък отлее се и в мрака
	тридеоет и три юнака
	прави на брега стоят
	в брони като жар горят,
	всички — хубавци отбрани,
	млади, снажни, великани,
	все еднакви, все отбор,
	главатар им — Черномор.
	Ако трябва да се чудя,
	ей това се казва чудо.“
	Умно гостите мълчат,
	спор със нея те не щат.
	Цар Салтан се удивява,
	а Гвидон се разлютяеа,
	жилна тетка си за миг
	в лявото око, със вик
	тя се тръшна побледняла:
	бе с окото ослепяла.
	Всички викат: „Дръжте, бре!“
	Но дорде се разбере,
	през прозорчето мухата
	бръмна към далечината,
	отлетя до своя дом
	през морето княз Гвидон.


	Князът край морето ходи,
	с поглед по морето броди;
	гледа по вълните — там
	плува лебедът насам.
	„Що си, княже мой юначен,
	днес така умислен, мрачен,
	мълчалив, опечален?“ —
	пита той, а натъжен
	княз Гвидон му отговаря:
	„Мъка тежка ме изгаря,
	чудо имало и аз
	искам да е то у нас.“
	„А какво е това чудо?“
	„Люшне се морето лудо,
	забушува, закипи
	и брега си потопи,
	пък отлее се и в мрака
	тридесет и три юнака,
	прави на брега стоят,
	в брони като жар горят,
	всички — хубавци отбрани,
	млади, снажни, великани,
	все еднакви, все отбор,
	главатар им — Черномор.“
	„Туй ли те смущава? — каза
	кротко лебедът на княза. —
	Не тъгувай, зная аз —
	и това е в мойта власт.
	Тези воини подводни
	все са мои братя родни.
	Не тъжи, а замини,
	братята ми посрещни!“


	Князът, утешен, закрачи,
	в кулата си той се качи,
	гледа — ураган заля
	в миг брега и се отля,
	и остави там във мрака
	тридесет и три юнака —
	ето, по брега вървят,
	в брони като жар горят,
	крачат те по двама смело,
	главатарят — с къдри бели
	води ги по двама в строй,
	към града ги води той.
	Спуска се Гвидон да среща
	гостите, нахлу насреща
	и града като на сбор;
	заговори Черномор:
	„Лебедът ни прати, княже,
	и поръча да ти кажа,
	че ще пазим твоя град
	славен, хубав и богат.
	И от днес на будна смяна
	всяка нощ от океана
	ще излизаме сами
	край високите стени.
	С тебе скоро ще се видим,
	а сега ще си отидем,
	вън не дишаме добре.“
	И се скриха вдън-море.


	Вятър по море лудува,
	корабче платна надува
	в сини морски ширини,
	пори гривести вълни,
	покрай остров с бряг неравен,
	покрай град голям и славен:
	и топове в залп гърмят,
	искат кораба да спрат
	с чуждите далечни гости —
	кани ги Гвидон на гости;
	той гощава ги добре,
	пита ги — да разбере —
	как и със какво търгуват
	и в каква посока плуват.
	Отговарят: „В своя път
	ний кръстосахме светът
	и продавахме стомана,
	злато и сребро ковано;
	а ни чака дълъг път —
	ще отплуваме отвъд,
	покрай острова Буяна,
	в царството на цар Салтана.“
	Князът казва: „Господа,
	на добър път, без беда
	вий морето прекосете
	и до цар Салтан стигнете;
	отнесете му поклон
	и от мене — княз Гвидон“.


	Сбогом гостите си взеха
	и отново път поеха.
	Лебедът намери пак
	княза на самия бряг.
	Моли князът — в далнината
	нещо тегли му душата…
	Плесна лебедът с крила,
	с капки княз Гвидон обля.
	Князът много намали се,
	във оса преобрази се,
	кораба в безкрайността
	той догони, прилетя,
	тихо спусна се, изви се,
	в малка пукнатина скри се.


	Вятър весело плющи,
	кораб весело лети
	покрай острова Буяна,
	към града на цар Салтана.
	Ей, желаната страна
	в синята далечина.
	Ето слизат всички гости —
	кани ги Салтан на гости;
	и със тях в двореца пак
	влезе нашият юнак.
	Гледа — цял сияе в злато
	цар Салтан, седи в палата
	на престол, с венец и — взрян —
	мисли, тъжно замечтан.
	А сестрите завистливи
	с Бабариха, мълчаливи,
	до престола му седят
	и слухтят, и зорко бдят.
	Царят гостите тогава
	със богат обяд гощава,
	пита дълго ли са те
	плували и докъде,
	как е там — добре ли, зле ли,
	и що чудно са видели?
	Отговарят: „В своя път
	ний кръстосахме светът;
	там добре е, дето бяхме,
	чудно чудо ний видяхме.
	Има остров непознат,
	в тоя остров има град,
	всяка нощ там става чудо:
	люшне се морето лудо,
	забушува, закипи
	и брега си потопи,
	пък отлее се — и в мрака
	тридесет и три юнака
	прави на брега стоят,
	в брони като жар горят;
	всички — хубавци отбрани,
	млади, снажни, великани,
	все еднакви, вое отбор,
	главатар им — Черномор.
	Из морето ги извежда
	и по двама ги повежда;
	покрай острова вървят,
	цяла нощ те зорко бдят;
	няма стража по-надеждна,
	по-безстрашна, по-прилежна,
	Там живее княз Гвидон,
	той изпраща ти поклон.“
	„Само да съм жив, ще ида
	гост на княз Гвидон, ще видя
	тоя чуден остров сам“ —
	казва удивен Салтан.
	А сестрите се стаиха —
	нито гък, но Бабариха,
	поусмихната едва,
	казва: „Зная го това —
	хора из море след буря
	идат, в острова дежурят,
	що за чудо? Но поне
	вярно ли е, или не?
	Друго чудо се разправя
	носи се мълва такава:
	за царкиня — красота —
	хубавица на света.
	Денем — слънчице прекрасно,
	нощем — месечинка ясна,
	месец в къдрите блести,
	на чело звезда пламти.
	А пристъпва горда, права,
	сякаш се паун задава.
	Заговори — слушаш ти,
	сякаш ручейче шурти.
	Туй е чудо най-голямо,
	във света подобно няма.“
	Умно гостите мълчат,
	спор да водят те не щат.
	Слуша и се чуди царя,
	а Гвидон от яд изгаря,
	жали бабата сега
	и направи той така:
	разбръмча се, кръг направи
	около носа й, здраво
	жилна я в носа голям
	и мехур изскочи там.
	И се вдигна пак тревога:
	„Помогнете, ай, за Бога!
	Дръж, лови, души, тъпчи!…“
	А над тях бръмчи, бръмчи…
	през прозорчето осата
	бръмна към далечината
	и през морския безкрай
	отлетя във своя край.


	Князът край морето ходи,
	с поглед по морето броди,
	гледа — по вълните там
	иде лебедът насам.
	„Що си, княже мой юначен,
	днес така умислен, мрачен,
	мълчалив, опечален?“
	Княз Гвидон му отговаря:
	„Мъка тежка ме изгаря:
	всеки си е задомен,
	ходя само аз ерген.“
	„А коя избрал си?“ Князът
	казва: „Чувам да приказват
	за царкиня — красота —
	хубавица на света.
	Денем — слънчице прекрасно,
	нощем — месечинка ясна,
	месец в къдрите блести,
	на чело звезда пламти.
	А пристъпва горда, права —
	сякаш се паун задава;
	заговори — слушаш ти,
	сякаш ручейче шурти.
	Само истина ли казват?“
	Чака неспокоен князът.
	Гледа — лебедът мълчи,
	пак загледа го в очи:
	„Знам я чудната девица,
	но не е туй ръкавица —
	на ръка я подържиш,
	хрумне ти — и я свалиш.
	Та преди да се венчаваш,
	после да не съжаляваш,
	обмисли добре това:
	тя не е за ден, за два.“ —
	Князът се кълне, че нему
	за женитба му е време,
	че за всичко е мисли`л
	и премислил, и решил,
	че царкинята да види,
	той готов е да отиде
	сам пеша до край светът
	по опасен, труден път.
	Лебедът въздъхна, рече:
	„Но защо така далече?
	Тя е тук във тоя час:
	че царкинята съм аз.“
	Плесна лебедът с крилата
	и политна над водата,
	над брега се извиши,
	в храсталака се сниши,
	тръсна се и се разгърна,
	на царкиня се превърна.
	Месец в къдрите блести,
	на чело звезда пламти,
	запристъпва — горда, права,
	сякаш се паун задава,
	заговори — слушаш ти,
	сякаш ручейче шурти.
	Князът я прегръща нежно,
	тръгват те и я завежда
	там — при майка си — Гвидон,
	в своя хубав, славен дом.
	Коленичи той пред нея,
	рече: „Майко мила, ей я —
	тя ще бъде отсега
	мен жена, на теб снаха.
	Молим те за одобрение,
	дай ни свойто разрешение,
	своя майчин благослов —
	да живеем в мир, любов.“
	Тя с икона чудотворна
	над главите им покорни
	сълзи лее и реди:
	„Господ да ви награди!“
	Много-много не чакаха,
	а набързо се венчаха;
	в мир живеят, чакат те
	да им се роди дете.


	Вятър по море лудува,
	корабче платна надува,
	в сини морски ширини
	пори гривести вълни,
	покрай остров с бряг неравен,
	покрай град голям и славен
	и топове в залп гърмят,
	искат кораба да спрат.
	Спират, слизат всички гости,
	кани ги Гвидон на гости,
	той гощава ги добре,
	пита ги — да разбере —
	със какво и как търгуват
	и в каква посока плуват.
	Отговарят: „В своя път
	ний кръстосахме светът.
	Забранени стоки тайно
	карахме в страни незнайни,
	а ни чака дълъг път
	все на изток — там отвъд,
	покрай острова Буяна,
	в царството на цар Салтана.“
	Князът каза: „Господа,
	на добър път, без беда
	по морето, океана,
	поздравете цар Салтана,
	припомнете му от мен,
	че го чакам всеки ден;
	обещал е — а се бави,
	да не би да ме забрави,
	пращам му по вас поклон.“
	Тръгват те, а княз Гвидон
	си остана у дома си,
	не дели се от жена си.


	Вятър весело плющи,
	кораб весело лети
	покрай острова Буяна,
	към града на цар Салтана.
	Ей познатата страна
	в синята далечина.
	Спират, слизат всички гости —
	кани ги Салтан на гости…
	Гледат — седнал цар Салтан
	със венец и замечтан,
	а сестрите завистливи
	с Бабариха, мълчаливи,
	седнали до него бдят,
	все оглеждат и слухтят.
	Царят гостите тогава
	със богат обяд гощава,
	пита: дълго ли са те
	плували и докъде,
	как е там — добре ли, зле ли,
	и що чудно са видели?
	Отговарят: „В своя път
	ний кръстосахме светът,
	там добре е, дето бяхме,
	чудно чудо ний видяхме:
	има остров непознат
	и във тоя остров — град
	със кубета все от злато,
	със градини, със палати.
	Пред двореца, под ела,
	в къща, цяла от стъкла,
	катеричка си живее,
	чудно нещо тя умее:
	пее денем и нощя,
	лешници си хрупка тя,
	лешницнте — чудновати —
	със черупки — чисто злато,
	ядките — от чист елмаз
	и я хранят час по час.
	Има там и друго чудо:
	люшне се морето лудо,
	забушува, закипи
	и брега си потопи,
	пък отлее се и в мрака
	тридесет и три юнака
	прави на брега стоят,
	в брони като жар горят,
	всички — хубавци отбрани,
	млади, стройни, великани,
	все еднакви, все отбор,
	главатар им — Черномор.
	Няма стража по-надеждна,
	по-безстрашна, по-прилежна.
	Князът има си жена,
	ах, красавица една!
	Денем — слънчице прекрасно,
	нощем — месечинка ясна,
	месец в къдрите блести,
	на чело звезда пламти;
	княз Гвидон там управлява,
	всеки радостно го слави;
	праща ти сега поклон,
	но сърдит ти е Гвидон:
	щял си уж да му гостуваш,
	а кога ще отпътуваш?“


	Каза царят да строят
	флотата за дълъг път.
	А сестрите с Бабариха
	се спогледаха, решиха
	пак да го разубедят —
	да не тръгне той на път.
	Но Салтан не ги и слуша
	викна той, та ги проглуши:
	„Цар ли съм, или дете?“
	И уплашиха се те.
	„Тръгвам“ — каза той и тропна,
	и вратата силно хлопна.


	Край прозореца седи
	князът, леко се бразди
	тихото море безмерно
	и потрепва равномерно.
	В синята далечина
	се показаха платна —
	носи се по океана
	флотата на цар Салтана.
	Скочи княз Гвидон, за миг
	екна гръмогласен вик:
	„Майко и невясто, ето
	погледнете към морето,
	виждате ли — хей оттам —
	татко движи се насам.“
	Флотата се приближава,
	княз Гвидон я наблюдава;
	цар Салтан стои отпред —
	гледа със далекоглед.
	А сестрите завистливи
	с Бабариха мълчаливо
	чудят се на този град,
	в този остров непознат.
	А топове загърмяха
	и камбани заечаха;
	идва на брега Гвидон,
	среща царя със поклон
	и сестрите завистливи
	с Бабариха. И отиват,
	всички към града вървят,
	бавно крачат и мълчат.


	Всички идват към палата,
	а във брони край вратата
	братя — тридесет и три,
	всеки с поглед смел гори,
	всички хубавци отбрани,
	млади, стройни, великани,
	все еднакви, все отбор,
	главатар им — Черномор.
	Царят тръгна към палата,
	катеричка под елата
	хрупка златен лешник тя
	и си пее песента,
	и елмазецът отбира,
	във торбичка го прибира,
	от черупки — златен сбор,
	свети хубавият двор.
	Бързат гостите нататък,
	гледат, чудят се — снахата:
	месец в къдрите блести,
	на чело звезда пламти
	стъпва гордо, величаво,
	сякаш се паун задава,
	със свекървата върви,
	царят срещу тях възви,
	разигра му се сърцето,
	гледа той, познава ето,
	тя е — сякаш се смрази…
	и задави се в сълзи…
	и прегърна той жена си,
	и сина си, и снаха си,
	всички да се веселят
	сядат — пият и ядат.
	А сестрите завистливи
	с Бабариха мълчаливо
	се разбягаха от срам,
	но намериха ги там.
	Трите всичко си признаха,
	лицемерно поридаха;
	царят — весел, вместо съд
	пусна ги да си вървят.
	Цар Салтан развесели се
	и от радост понапи се.
	Бях и аз там — ядох, пих,
	и от нищо не вкусих.
P$
