	Влизам.
	_Тя._ (Мълчи.)
	Нося много.
	_Тя._ (Гледа къде неправилно ще го оставя.)
	Поглеждам я усмихнат, намигам бодро.
	_Тя._ Уф!
	_Аз._ Какво става тука?
	_Тя._ Синът ти ме подлудява.
	_Аз._ Кога?
	_Тя._ Сега.
	_Аз._ Какво прави той?
	_Тя._ Не ме питай.
	_Аз._ Ходи ли при вашите?
	_Тя._ (Отчаяно.) Баща ми блед…
	_Аз._ Като бик е баща ти. Онзи ден го гледах на погребението на брат му. Двайсет и три години им е разликата в полза на баща ти. А онзи, лека му пръст, имаше внуци.
	_Тя._ Голяма полза!
	_Аз._ Добре, във вреда на баща ти. Много ти е хубава вечерята. Голяма работа си ти, като се разшеташ из къщи. Няма такава никъде, да знаеш.
	_Тя._ (Меко.) Нищо не ми се прави.
	_Аз._ Защо не караш дъщеря ти да шета?
	_Тя._ (Презрително.) Тя ли?
	_Аз._ Разбира се. Навремето двайсетгодишна мома е въртяла цялата голяма къща.
	_Тя._ (Снизходително.) Абе какво знаеш ти…
	_Аз._ Разни работи. Повечето — готини.
	_Тя._ Ох!…
	_Аз._ Стефане, сипи ми бира. Много те бива да сипваш бира.
	_Той._ (Сипва ми бира с удоволствие и старание.) Пак с пяна, нали?
	_Аз._ Да. Браво, моето момче. Голяма работа си ти.
	_Тя._ (Взема чашата ми, отпива, бутва я настрана с опакото на ръката.) Пфу, гадост! Мочка!
	_Аз._ Стефане, изстуди бирата на чешмата.
	_Той._ (Изстудява бирата в съд с кубчета лед — всичко това прави старателно и с желание.)
	_Аз._ Много се грижиш за майка си, сине. Такива хора не пропадат в живота, да го запомниш от мен.
	_Той._ (Важен и горд.) Аз ли? За нея ли? Че тя е страшно мой човек бе, татунчо.
	_Аз._ Браво на тебе. И ти трябва да си страшно неин човек. (Към нея.) Какво все пак той те ядоса?
	_Тя._ Влезе с обувките. От мръсното си училище направо.
	_Аз._ Всякакви тиквеници се разхождат у дома с обувките си.
	Звъни телефонът.
	_Валентин Христов._ (В слушалката.) Бате, трябва ми хартия за дипломната работа. Дай ми някакъв съвет.
	_Аз._ Кой знае колко умен съвет не знам дали мога да ти дам, но имам английска хартия. Произведена в Стратфорд. Колко листа ти трябват?
	_Валентин Христов._ (В слушалката, високо.) Двеста и петдесет.
	_Аз._ Ела утре в девет, ще ти дам триста. Сутринта в девет.
	_Тя._ (Шепне силно, раздразнено.) Не в девет! В десет! В единайсет! Тук всичко е разхвърляно, я виж!
	_Аз._ (Закривам микрофончето с ръка, към нея.) Той не иска да инспектира дома ни, а да му дам хартия.
	_Валентин Христов._ (В слушалката.) Бате, като имаш хартия от Стратфорд, защо не напишеш някоя пиеса? (Смее се.)
	_Аз._ И да се подпиша Уилям Цончев, така ли?
	_Валентин Христов._ (В слушалката.) Да! Да! (Смее се много високо.)
	_Аз._ Хайде, Вальо, до утре, в девет.
	_Тя._ (Гледа ме, като че съм извършил престъпление, отчаяно мълчи.)
	_Аз._ Кажи едно хубаво нещо. Нещичко добро или поне неутрално.
	_Тя._ (Гледа в тавана, в стената, в пода. Става, пъшка, отива в другата стая.)
	_Аз._ Чакай малко. Откъде е този шам-фъстък?
	_Тя._ От „Младост“. Пет лева.
	_Аз._ За тази кутийка пет лева?
	_Тя._ Да. Взех осемдесетте лева, които трябваше да ти върне баща ми.
	_Аз._ Чудесно. Браво на тебе. Подарявам ти останалите седемдесет и пет.
	_Тя._ Ха! Седемдесет и пет… Аз купих олио, кайма… (Изброява десетина неща, които трябват на всяко домакинство.)
	_Аз._ Добре, добре, много хубаво си направила. Колкото са останали, все за тебе са.
	_Тя._ Останали…
	_Синът ни._ Татко, не си знаеш силата! Никой няма такъв татко!
	_Аз._ (Намигам му.) Хайде, лягай.
	_Тя._ Ох! Ще ставам в четири! (Пие бира.) Сега пък ледена!
	_Аз._ Защо ще ставаш в четири?
	_Тя._ Стефан ще ходи за риба.
	_Той._ Няма да ставаш, майче, всичко ми е готово и точно… Защо да ставаш и ти? Наспи се колкото искаш, чу ли?
	_Тя._ Ох…
	_Аз._ Той е прав.
	_Тя._ И с тоз мотоциклет…
	_Аз._ Какво? Кара си го момчето. Има си го, кара си го.
	_Тя._ Ако му го откраднат като колелото…
	_Аз._ Той да е жив и здрав. Ще му купя друг.
	_Тя._ (С досада.) Защо… се правиш на милионер?
	_Аз._ По това ще познаеш бедните. Че от време на време се правят на милионери.
	_Тя._ Ох, защо ли се разправям с вас?
	_Аз._ Слушай, наистина е несравнимо по-добре да си дойде момчето без мотоциклет, отколкото обратното…
	_Тя._ Абе вие сте… (Не довършва.)
	_Синът ни._ Какви сме ние?
	_Тя._ (Става, мръщи се, трясва вратата.)
	_Аз._ Чакай! Кажи едно хубаво нещо. Каквото и да е. Една, хубава дума за тази вечер. Хайде, моля ти се. Здрави сме, прави сме, виж, на масата има да ядем и да пием, утре е Великден…
	_Тя._ (Полуотваря вратата, гледа през мен, изпъшква и се прибира в стаята си.)
	_Дъщеря ни._ (Отключва си, влиза ухилена до ушите, носи на майка си цветя. Пита с очи къде е тя, какво става из къщи.)
	_Синът ни._ (Слага показалец пред устните си, намига на кака си, да си трае.)
	_Аз._ (Запалвам цигара, ощипвам дъщеря си по бузата, плесвам сина си отзад, лекичко, с любов, както това правят спортистите, когато другият се е проявил отлично. След това изваждам от стратфордската хартия пет листа. Нямам чувството, че ще ощетя моя приятел Валентин Христов, за мен той си е цял професор по щанги, още от дете.)
	Оттеглям се на любимия стол до камината, запалвам вестниците вътре и записвам добросъвестно всичко.
	Без да извадя или да прибавя дори една думица.
