P>
	„Донна Клара! Донна Клара!
	Най-възлюбена отколе!
	Ти реши да ме погубиш
	и безмилостно реши го.

	Донна Клара! Донна Клара!
	Колко хубав е животът!
	Но там долу е страхотно —
	в гроба тъмен, в гроба хладен.

	Радвай се, о донна Клара!
	Утре рано пред олтаря
	за Фернандо се венчаваш —
	каниш ли и мен на сватба?“

	„Дон Рамиро! Дон Рамиро!
	Твойте думи са жестоки —
	по-жестоки от звездите,
	що ме гледат със насмешка.

	Дон Рамиро! Дон Рамиро!
	Отмахни тъгата глуха;
	виж, безброй девойки има,
	нас Всевишният разлъчи.

	Дон Рамиро, ти безстрашно
	победил си много маври,
	победи сега и себе
	и ела на мойта сватба“.

	„Донна Клара! Донна Клара!
	Да, кълна се, да, ще дойда
	и със тебе ще танцувам;
	лека нощ, ще дойда утре“.

	„Лека нощ!“ — И хлопва леко
	малкия прозорец. Долу
	дон Рамиро чака дълго
	и изчезва после в мрака.

	След борба нечута вкрая
	светъл ден нощта прогони
	и досъщ градина китна
	град Толедо се разстила.

	Слънчевия зрак облива
	бели сгради и палати,
	куполи черковни греят
	дивно като позлатени.

	Сякаш рой пчелици жужат,
	празднично камбани бият
	и от църквите набожни
	песни екват към небето.

	Ала гледай, гледай! Долу,
	там от църквата съборна
	на вълни и на талази
	пъстър се народ излива.

	Рицари, жени, дворяни
	идат в празнична премяна,
	бият звънките камбани,
	органът неспирно свири.

	Но народът се разстъпва
	и в средата преминава
	гиздавата млада двойка —
	донна Клара, дон Фернандо.

	До палата на жениха
	целия народ отива;
	там започва сватбен празник
	както в дните стародавни.

	Рицарски игри сменяват
	шумни, весели трапези;
	час след час отлита бързо
	и навън нощта настъпва.

	Всички гости се събират,
	скоро танцът ще започне
	и одежди пъстри, скъпи,
	бляскат в светлина лъчиста.

	На кресла високи сядат
	бавно младите съпрузи,
	донна Клара, дон Фернандо,
	и разменят сладки думи.

	А във залата се носят
	радостно вълни човешки,
	звуци гръмовити бликат
	от тръби и от литаври.

	„Но защо, прекрасна моя,
	твоите очи се взират
	в ъгъла на тая зала?“ —
	пита рицарят очуден.

	„Как? Не виждаш ли, Фернандо,
	там човек в наметка черна?“
	Рицарят с усмивка казва:
	„Не, това е само сянка.“

	Ала сянката пристъпва —
	беше мъж в наметка черна;
	и Рамиро разпознала,
	Клара кимва му смутено.

	Танцът вече е започнал,
	всички весело извиват
	валса шеметен и буен,
	подът тътне и трепери.

	„Дон Рамиро, с най-голяма
	радост с тебе ще танцувам,
	но не биваше да идваш
	в черна като нощ наметка“.

	Но Рамиро я пронизва
	с неподвижен взор, а после
	я прегръща и й казва:
	„Ти самата ме покани!“

	Мигом се понасят двама
	в танца шеметен и вихрен;
	звуци гръмовити бликат
	от тръби и от литаври.

	„Колко бледен си в лицето!“
	шепне Клара плахо тръпна.
	„Ти самата ме покани!“ —
	казва й Рамиро глухо.

	Във претъпканата зала
	мигат светлини безбройни,
	звуци гръмовити бликат
	от тръби и от литаври.

	„Ледени са твойте пръсти!“ —
	шепне Клара и трепери.
	„Ти самата ме покани!“ —
	и се носят в танца вихрен.

	„Остави ме, дон Рамиро!
	Гробен лъх от теб се носи!“
	Той й отговаря мрачно:
	„Ти самата ме покани!“

	Подът сякаш се разжаря,
	нежните цигулки свирят,
	всичко в залата се сплита,
	сякаш че тъче магесник.

	„Остави ме, дон Рамиро!“ —
	стене Клара жаловито.
	А Рамиро все отвръща:
	„Ти самата ме покани!“

	„Ах, върви си пак, за Бога!“ —
	твърдо му извиква Клара.
	Думите едва изрекла
	и Рамиро вмиг изчезва.

	Смъртнобледа вперва поглед,
	нощ студена я обгръща,
	и несвяст отнася тоя
	ведър лик в предели мрачни.

	После пръсва се мъглата,
	тя очите си отваря,
	но почуда лиха иска
	мигом пак да ги затвори.

	Че през танца тя не беше
	ставала от свойто място
	и седеше до жениха;
	той угрижено я пита:

	„Но защо си толкоз бледа
	и очите толкоз тъмни?“
	„А Рамиро?“ — шепне Клара
	и я ужас вцепенява.

	Но челото на жениха
	в лихи бръчки се набира:
	„Мила, днес по пладне мъртъв
	са намерили Рамиро.“
P$
