	Ако ви кажа, че към края на май през шейсет и девета година от Витоша слязоха вълци и удушиха в село Боснек единайсет овце, не знам какво ще си помислите. Впрочем сещам се, вие ще си помислите горе-долу това, което си помислих и аз, когато на мене ми казаха. Викам си: тия дяволи пак нещо искат да ме будалкат.
	Обаче се оказа истина.
	Вълците нападнали кошарата през нощта и изкормили единайсет овце. Осем натръшкали по земята, а другите три — на дебелия врат и в шубраците.
	Какво стана нататък? Овчарите сутринта виждат цялата работа, явяват се пред пълномощника, той веднага звъни в Даскалово, от Даскалово веднага звънят в София и ето как на другата нощ седем души ловци направихме в Боснек хайка.
	Село Боснек е зад Витоша, само на четиридесет километра от София. Пристигнахме бързо. Заведоха ни на мястото. Всеки залегна на поста си.
	Както и предполагахме, дежурството ни беше на вятъра. Всеки сериозен ловец знае — както и всеки от по-опитните овчари, — че вълкът, особено лете, почти никога не повтаря своите нападения. Разбира се, на сутринта никой не съжаляваше — нощта в шубраците около Струма беше чудесна.
	А най-приятните часове започнаха с утрото, когато хубаво видяхме къде се намираме. Да кажа първо за себе си: десет години съм обикалял по всичките кьошета на българските планини и гори — просто такава ми беше професията. Случи ми се да поскитам из руските лесове и по чукарите на Пинт и Олимп. По Алпите, Карпатите и по онези прочути острови Адалар. Но по-хубаво място от тази малка долинка зад Витоша никъде не съм виждал. Обърнеш се наляво — смръщени, голи, незабравими скали. Погледнеш надясно — луди, зелени, безкрайни гори. Дигнеш главата нагоре — снежният гръб на Селимица. А Струма — бистра и ледена — все си приказва нещо в краката ти и все бърза надолу. Мислиш си, тук има по малко от острата хубост на Алпите и от щърбавия малоазийски пейзаж, та даже и от нямото величие на снежния северен лес. На всичкото отгоре в закътаната долина на реката се зеленеят южнобългарските тлъсти ливади, намират се заветни припеци, постлани с шир, киселец и цветя. Растат големи клонести сливи, ябълки, круши и мушмули.
	След закуската в десет часа ние се пръснахме. Някои от ловците направо си тръгнаха, други поеха към язовира. Аз дадох моята пушка на брат ми, да я свали надолу с колата, и реших да остана по къра. Нямах бърза работа днес — щях да се разходя ей тъй, да набера киселец за чорба и после да се прибера с автобуса.
	Вървях си полека надолу по Струма и се заглеждах в гъстата растителност, изплетена от клони и повет. От буйни миризливи билки и от жилави диви лози. Завирах се в непроходими дерета, тъмни като истинска джунгла, където векове се въдеха сърни и елени. Язовци, зайци, лисици. Диви свини, гривеци и фазани. Не ми се искаше да свършва този ден, но ето че слънцето вече увисна зад хоризонта и полекичка се наду — зачервено.
	Тръгнах и аз към шосето, да чакам някакъв автобус.
	На първата полянка над реката имаше стадо овце. Един овчар водеше това стадо отпред, а друг седеше на земята с три тенекиени гюма. Две големи и рунтави кучета бяха изплезили езици наблизо — едното беше черно, а другото — бяло.
	— Здрасти, земляк — реших да спра при овчаря. — Как е работата?
	— Здрасти, здрасти! Па що, работата си е работа. Не е като лежачката.
	Той се усмихна. Аз седнах при него.
	— Вода ли носиш в тия гюмове?
	— Тц. Само у реката че ги разладим. Оти ако са топли, млекото че прокисне.
	— Вярно, времето вече си е горещо.
	— Оно и времето си е горещо, ама и млекото ич не е ладно. Вечер като ги измузе`ме — врело е!
	— Сутрин и вечер ли ги доиш?
	— Па иначе как?
	— И колко горе-долу са всичките? Имат ли триста?
	— Па требе да са толко.
	— Стотина литра сигур събираш на ден?
	— Днеска сто, утре сто и десет, те така.
	— Значи триста овце по два пъти на ден ги доиш. И всеки ден. Откъде пръсти за толкова работа бе, човече!
	— Е, па иначе как?
	— Поне кротки ли са, докато ги доиш?
	— Па некои са кротки. Ама има една — че се сдере да рипа, кога я пребараш. Со се столо че те степа на земята! И у котело три пъти че завре ногата…
	Извадих цигари, почерпих го и запалихме.
	— Ама тия песове са страшни. Същински вълци!
	— Тие ли? Тие цета не са цета, да ти кажем. Они са бетер мачки.
	— Ааа… Щом си им турил синджири на шиите…
	Черното куче лежеше по-настрана; то се надигна и се отдалечи още. Бялото си остана, където си беше.
	— Тие синджире съм ги турил, оти на них требе да има по клечка.
	— Защо им е клечката?
	— Оти ако нема клечка, оно че далдисва по зайците.
	— Тоя белият сигурно сам си е свалил клечката. Да не му се мотае.
	— Па он друга работа нема.
	— Как се казва?
	— Сашо.
	Като си чу името, кучето мръдна опашка и наведе глава напред.
	— Страшен пес е тоя Сашо, не ми разправяй ти. Вълците пред него са като палета!
	— Мани го бре! Кога види вуко, оно че се нагньете у колибата при мене! А вуци си има. Не е като да нема. Завчера боснечане…
	Овчарят ми разказа подробно не само случката с вълците в село Боснек, но даже и за това, как идвали ловци „софияне“ и как нищо не могли да направят, защото според него те си носели мезетата и ракията, изкарали са му един моабет вечерта и после сладко са си заспали. Накрая заключи за тези ловци софияне:
	— Требе и они да са били такива… като моите цета.
	— Сигурно — викам. — Ама те, вълците, и без това скоро няма да дойдат. Пък и да дойдат, какво толкоз? Ще сдавят седем-осем овце, голяма работа!
	— Он че сдави пет, вуко, па петдесет че се нагньетаю у търнако. Оди после ги найди, да си пропцуеш и младините, и старините… Цета требе за вуко, цета!… Ама сега нема цета.
	— Аз така като ги гледам тия твойте псета, виждат ми се лъвове, съвсем сериозно.
	— Тц. Нема сега цета. Ей го, кога беше, тамо лежат еленьете, тия, наште цета, минаваю прокуй ньега и ич нече да лавне. У лебо се` гледа. И у помията.
	Аз се засмях, шопът продължи замечтано:
	— Ярловчане имат цета. Нашите са се помияре. Они, ярловските цета, са бетер глистави вуци. С таквие шипльове на гръдите. И мечката от них бега! Па са и учени, тие ярловски цета — нема на човек да далдисва.
	— Добре де, защо ярловските ги бива, а пък твоите не струват?
	— Тие, нашите цета, са ско`пени.
	— Така ли? Че защо?
	— Па да не одат по бесо`вица.
	— Аха… Е, може тогаз… Но вие сте сгрешили, като сте ги скопили.
	— Па я не сам ги скопил, они такива си беа… Тоа, чернио, по` си го бива. Сигур ножчето не го е фанало как требе. Он се` настрана оди. Ама Сашо е…
	Шопът извика два пъти: „Сашо, Сашка!“, и бялото куче пропълзя съвсем близо до нас. Галейки го нежно, моят нов познат продължи:
	— Тие, наште цета, са се` помияре. Наместо у гората окото му се у торбата.
	— Ами вземи, че ги разкарай, щом са такива.
	— Що каза`?
	— Разкарай ги, викам. Махай ги, щом не са зли.
	— Па оти че ги манем?
	— Нали сам казваш, че не ги бива? Вземи си от ония, ярловските, щом са толкова зли и научени.
	— А тоа?
	— Кой!
	— Те тоа. Нашио Сашо.
	— Ами застреляй го. Разкарай го. Дай аз ще ти го застрелям.
	Шопът ме погледна извънредно учуден. Голямата му уста си остана отворена и той много дълго ме зяпа със светлите си очи.
	— Баджанак — каза най-сетне, — тури на едното блюдо на кантаро сите ярловски цета, а на другото те тоа, нашио Сашо, па них сите ги пиши фръкна`ле! Да се мочам аз на ярловските цета!
	Той пак почна да гали бялото куче, после го плесна по дебелата шия и спеченото му лице постепенно си върна хубавата бавна усмивка.
	— Защо не му сложиш пак клечката на синджира?
	— Па снощи се опитах да му вържем, ама не дава. Че ми одере ръцете.
	Сашо най-гальовно триеше муцуна в ръцете на своя стопанин.
	— Он за клечката е много ербап. Ама види ли вуко…
	Посмяхме се още малко, хвърлихме угарките и аз станах. Кучето се сепна от движението ми и избяга малко встрани.
	— Хайде, приятна ти работа. Аз полека-лека ще се прибирам. Дали ще мога да хвана някакъв автобус?
	— Па рейсове има. И коли на върволяк минаваю. Сега е лесно.
	— Да… Хайде, довиждане!
	— Всичко най-хубаво!
	Овчарят стана. Вързани на синджири, тенекиените гюмове издрънчаха.
	— Па кога ти случи, отбий се на къшлата млеко да пиеш. Оно си е убаво, пресно, направо от цицката.
	Както си бях тръгнал, поклатих глава и му махнах с ръка още веднъж. Той извика на кучето:
	— Сашо!… Ей, Сашка!
	Спрях се до един орех и се заслушах в гласа му.
	— Саше, Саше… Сашок!…
	Белият пес отиде при него и се потърка в краката му. Опашката му пъргаво се въртеше в знак на смъртна вярност и неизказана нежност. Аз продължих към шосето.
	… Колко време мина оттогава, и все тъй виждам този овчар: застанал там, на ръба на поляната, с трите двайсетлитрови гюма на рамо. Едната му ръка крепи тези гюмове, а другата унесено и бавно гали белия пес. Всъщност той цял час го беше ругал и беше ми говорил все против него — изброи ми всичките му недостатъци и нито едно от достойнствата, — но когато си останаха отново сами, тяхната взаимна любов дълбоко ме порази. Любов безкрайна и силна — като напиращото зелено в листата. Невидима и безусловна — като замайващия въздух на планината.
	И оттогава насам все по-често си мисля: може би някъде по света има много красиви места. Сигурно има. По-хубави и по-дивни от тази моя долинка зад Витоша, която доскоро и не бях виждал.
	Но всичките тези места и всичките им най-големи прелести за мене всъщност струват точно толкова, колкото онези ярловски кучета — учените и злите, — сравнени с кроткия бял пес на овчаря.
	Дойде ли работата до блюдо — шопът го каза чудесно: „Них ги пиши фръкна`ле…“
