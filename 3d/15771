	Преди години, когато най-сетне покрих къщата в Нови хан, доведох баща ми да я види. С най-голям трепет очаквах неговата оценка — освен мой личен родител той беше известен строител и многократен орденоносец. Стигнахме, обиколих колата, да му отворя, както бива за най-важно началство, той със стъпването на земята измери постройката от основите до комина и рече:
	— Тоз трафопост сега… Какво ще го правиш?
	— Що трафопост бе, татко? И как тъй какво ще го правя? Нали ще живеем уж тука?
	Старецът огледа голата шопска поляна наоколо и много силно се изсмя срещу единственото дърво в имота. Рече:
	— Таз джанка става за производство на боздугани.
	После изведнъж стана сериозен и махна с ръка към къщата, като да пъдеше муха:
	— Добре, че е умрял дядо ти, да не гледа това… Той с Фича Кольо мегдан мереше, пък внук му…
	Това беше оценката на потомствения строител. На връщане до гара Левски мълчахме. Чак на раздяла го попитах:
	— Е, ти сега няма ли да ми дадеш някакъв съвет все пак?
	— Само един — рече баща ми. — Да не я показваш на никого. Живей си вътре, щом искаш, ама…
	Той много красноречиво произнасяше думичката „ама“. Веднъж го бях питал дали е чел новата ми книга. И той бе казал: „Абе аз я четох, ама…“
	Цяла седмица след посещението на моя строеж аз ходих мрачен, пъшках по кафенетата и разяснявах на интелектуалците някои тънкости от строителството. После се впусках в архитектурата. И нищо не можеше да излекува душата ми, докато внезапно не реших: Ще ги поканя всичките!
	Поляната — широка. Сърцето — още по`, дал господ. Под трънестата ужасна джанка — разкошна сянка. Пещта работи страхотно — все пак детството ми бе минало в онази махала и гара Левски, която в старите и романтични времена носеше името „циганската“.
	Така и направих — роднините с охота приеха поканата.


	_Аз_ (пляскам с ръце, важен). Хайде, попадии! Действайте! (Към тъща ми.) Бабо Верке, ти какво се криеш тука?
	_Тъщата._ Ох, не знам какво ми е…
	_Аз._ Как така не знаеш какво ти е? Хубаво ти е! За какво сме се събрали всичките?
	_Тъщата._ Абе ние сме се събрали, ама… Я ме виж каква съм.
	_Аз._ Страхотна си. Такова гадже си, че…
	_Тъщата._ Недей приказва, моля ти се. Нали се гледам в огледалото.
	_Аз._ И какво, като се гледаш?
	_Тъщата._ Гледам се, гледам се и… не мога да се гледам.
	_Майка ми._ На мен пък гости ми дай. Како, помниш ли кога село Левски го обявиха за град, от нашия балкон го обявиха през четиресет и пета година, тогаз като рекох на управниците от София, дето го обявяваха: „Вие може да си управлявате държавата, ама таз къща я управлявам аз, затуй сега ще почакате още малко, че баницата не ми е готова, още малко й трябва.“ Tя, таз баница, беше такваз, че я точихме като селяни, пък я ядохме като граждани, и онез се спогледаха, пак седнаха и я дочакаха, не помниш ли ма, како?
	_Леля ми._ А, помня, как да не помня. Тя твойта уста… много лесно се помни.
	_Тъстът_ (смее се, после изведнъж виждам сълзи в очите му). Тц, тц, тц, тц…
	_Аз._ Какво бе, дядо Кольо? Нещо кусур ли намираш?
	_Тъстът._ Абе какъв кусур пък ти. Мило ми е! (Вика.) Мило ми е! Като ви гледам… Млади хора, хубави хора… Кой ти е вярвал, че един ден такъв като… теб ще завърти дом и семейство? (Кръсти се.) На`, никога не съм го и мислил!
	_Майка ми._ Че защо да не завърти? Какво му е на момчето? Ние сме от сой, свате. От болярско коляно чак идем!
	_Леля ми._ Викаш, сой, Гито, че да ви кажа. На нашто дете, на правнучето Иванчо, дето има една дума, за вас лъжа, за мене истина, ама чак и пръдничката му на сладко мирише!
	_Братовчедът._ Мале… хубави ги приказваш, ама понякога тъй… май малко се увличаш, а?
	_Леля ми_ (към него). Ти да мълчиш! Че какъвто серсемин си беше от малък, такъв си остана до дърт!
	_Аз_ (пак пляскам с ръце чорбаджийската). Хайде, по-младите попадии, действайте!
	_Леля ми._ Действат те, ама… Гито, кака, на Батуховските видях булката оназ неделя. Слушай! Бяла, хубава, едра!
	_Майка ми._ Че моите снахи, като са дребни, какво им има? Щяло да брусим крушата с тях! Ти кобили ли искаш да ми тъпчат по двора?
	_Леля ми._ А, нищо, нищо… Ами да не се уморяват лесно, като са тъй… Ама тя, оназ, бяла, ти казвам, бяла като мляко!
	_Майка ми._ Синовете ми си водят булките на море, те оттам са изгорели, на плажа.
	_Леля ми._ Тъй, тъй. Те… много трябва да са се пекли на слънцето, щото и през зимата им остава от туй, почернялото…
	_Аз._ Голям юнак си, лелке! Силата не си знаеш!
	_Леля ми._ То аз съм юнак — за юнак, ама, дивиндисе и една почнах сега, по Петровден.
	_Аз._ Никой не може да каже, че си на деветдесет години, никой!
	_Леля ми._ Вдявам си без очила… зъбите ми не са купешки всичките… То сега туй свят ли е? Гледам ги в банята оназ неделя. Млади, всякакви… Ако щете, се смейте, ама… то… всичките ги оглеждах, аз съм най-хубава!
	_Аз._ Ех, бре, лелке, да те поживи господ за тая приказка! Бомба си!
	_Леля ми_ (смее се). Бомба съм аз, ама… дивиндисе и една…
	_Братовчедът._ Мале, че какво са деветдесет години? Нищо не са!
	_Леля ми._ Те нищо не са, ама то комай, амен-амен, кажи-речи, като минат дивиндисе, половината от живота, и тя минала.
	_Братовчедът_ (киска се, прегръща ме). Какво ще кажеш тъй, за джинса, а?
	_Аз._ Нямам думи.
	_Братовчедът._ Ама и ти си голяма работа, Доче! Тоя имот тука… Златни ръце имаш.
	_Майка ми._ Златни те, ама на брата му още по-златни. Онзи ден във вестника писаха за него. За оназ — каква беше — помада, дето я изобретил.
	_Братовчедът._ Че какво, като са писали във вестника? Той, Дочето, нали всяка седмица пише по вестниците. И за него пишат ей таквиз статии. И по телевизията говори, и по радиото. Помада! (Към мен.) Не я слушай ти майка ти. Те вече фирясват полека. Ами си гледай твоите статийки, че… Ти отсрами нашия род, от мен да го знаеш!
	_Аз._ Нищо особено не съм направил, бате Филчо.
	_Братовчедът._ Остави тая скромност, аз зная. (Шепне, в ухото ми.) Хората те обичат тебе, това е най-важното от всичко! Е, може, да кажем, малко да куцаш тъй във философията, ама инак…
	_Аз._ Това е вярно, за философията. Много правилно си забелязал, бате Филчо. Не мога да се похваля, че я разбирам както трябва така.
	_Братовчедът._ Щото не ме питаш мен. Аз мога да ти я обясня само с едно изречение!
	_Аз._ Кое да ми обясниш с едно изречение?
	_Братовчедът._ Че философията. Хем цялата. Можеш ли хубаво да го запомниш?
	_Аз._ Ще се опитам.
	_Братовчедът._ Слушай сега, батьовото. Тя, философията — една. От по-рано, засега и за нататък, дордето има човеци по тоя свят — за всичките времена. Слушай я хубаво (вдига показалец високо нагоре, с другата ръка си държи чашата): „Ша правим, ша струвами; ша карами, ша варами; ша въртим, ша сучим — ша гледами за нас да й дубре!“ Разбра ли я сега? Туйто!
	Погледнах към пръста му нагоре, после към чашата в другата му ръка — първо мярнах небето, после градината, в която мислех да живея, както си искам, и тихо да откривам света. От тях — от небето и от градината, които по много странен и красив начин се сляха ведно — усетих полъх на спокойно изумление.
	И докато майка ми даваше безапелационната си команда да сядаме вече около масата, се попитах: Какво ли друго се случва всъщност с човека освен това, че той все повече се изпълва с туй растящо, страшно и спокойно изумление?
