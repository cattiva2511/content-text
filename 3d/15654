P>
	Трептят листата сухи, пожълтели,
	и тъжно, бавно по земята падат —
	ах, всичко мило, скъпо и прекрасно
	увехва и умира в безотрада.

	По горските върхари светлината
	на слънцето печално се разлива;
	това са сякаш сетните целувки
	на лятото, което си отива.

	Във моите очи напират сълзи,
	отронени в душата наболяла,
	защото тази гледка ми напомня
	часът горчив на нашата раздяла.

	Аз трябваше тогаз да те напусна,
	а знаех — смърт към теб ръка простира;
	аз лято бях, което си отива,
	а ти гора, която в скръб умира.
P$
