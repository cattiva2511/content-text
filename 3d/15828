#	Действащи лица:

	__САДАЛ__ — цар на Тракия
	__ОРФЕЙ__ — певец и бъчвар
	__КРЕЗИЯ__ — царица
	__ЕВРЕДИКА__
	__ТРАК__ — прислужник
	__МАРОН__ — главен жрец, съветник, атинянин
	__ПЕРДИКАС__, __СЕВТ__, __РОНАК__, __ТЕРЕС__ — парадинасти
	__КОРСИБЛЕПА__
	__АНТИБ__
	__КОТ__
	__КСАНТИПА__
	__ЙО__
	__СИМАЛА__ — дъщеря на Евредика
	__КАЗАНДЖИЯ__
	__КОЖАР__
	__ГРЪНЧАР__
	__МЕГАБАЗ__
	__ТАМИРИД__
	Стражи, придворни

>	Първа част
>>	1

N	(В двореца на Садал. Парадинастите Севт, Ронак, Пердикас, Терес, Корсиблепа и други придворни са събрани около високия трон на Садал. В центъра е главният жрец Марон. Пред него е коленичил Трак. До трона е поставена малка стенобитна машина. Всички парадинасти имат в ръцете си камбанки, различни по звън. Влиза Садал.)

	__МАРОН__. Слава на Садил!
	__ВСИЧКИ__. Слава, слава, слава!
N	Садал натиска лоста на стенобитната машинка и го пуска светкавично. Отвън се чува звън на строшено стъкло.
	__ТРАК__. Царю, огледалото пак се счупи.
	__САДАЛ__. Пак ли само`?
	__ТРАК__. Пак.
	__САДАЛ__. Ако откриеш кой строши огледалото, ще му отсека главата.
	__ТРАК__. Така трябва, царю.
	__САДАЛ__. Кой ти каза, че така трябва?
	__ТРАК__, Ти, царю, току-що.
	__САДАЛ__. Казах, че ще я отсека, а не, че така трябва.
	__ТРАК__. Аз не знам какво говоря, царю.
N	Садал прави знак с ръка. Парадинастите и придворните разлюляват камбанките.
	__САДАЛ__. Това какво е?
	__ТРАК__. Не знам, царю.
N	Парадинастите разлюляват още по-силно камбанките.
	__САДАЛ__. Какво е това, Трак?
	__ТРАК__. Не знам, царю.
N	(Парадинастите отново разлюляват камбанките — още по-силно. През това време Трак вика отчаяно: „Не знам, царю, не знам, царю, не знам, царю!“… Садал прави знак за тишина.)
	__САДАЛ__. Това е звън от камбани, Трак!
	__ТРАК__. Звън е, царю.
	__САДАЛ__. Но ти го знаеше, че е звън, нали?
	__ТРАК__. Не знаех, царю!
N	(Садал се смее силно.)
	Това го знам, царю. Когато се смееш така, значи, че ти се сече нечия глава.
	__САДАЛ__. Само че не знаеш чия, нали, Трак?
	__ТРАК__. Знам, че няма да бъде моята.
	__САДАЛ__. Защо?
	__ТРАК__. Защото няма кой да ти каже кой троши огледалото.
N	(Всички се смеят.)
	__САДАЛ__. Вървете.
N	(Всички излизат. Появява се Пердикас.)
N	(Садал се смее.)
	__ПЕРДИКАС__. Никак не е смешно, царю!
	__САДАЛ__. А ти отде знаеш, че не е смешно?
	__ПЕРДИКАС__. Аз знам всичко, царю.
	__САДАЛ__. Оня нищо не знае, тоя всичко знае.
	__ПЕРДИКАС__. Царю, чуй! _(Затананиква фалшиво.)_
P>
	Живял някога цар Буши,
	той имал четири уши,
	с едното подслушвал,
	с другото убивал,
	третото запушвал.
	с четвъртото се смеел.
	Бедни души с две уши,
	това е приказката за цар Буши.
P$
	Докато ти се смееш, царю, Орфей пее срещу тебе на площада.
	__САДАЛ__. За това, че си запомнил песента, те дарявам със сто монети.
	__ПЕРДИКАС__. Благодаря, царю!
	__САДАЛ__. За това, че си ходил да слушаш певеца Орфей, те осъждам да заплатиш на царската хазна двеста златни монети. Колко ми дължиш?
	__ПЕРДИКАС__. Сто, царю.
	__САДАЛ__. Забравих да те питам… Кое ти дава основание да смяташ, че песента на Орфей се отнася за мен?
	__ПЕРДИКАС__. Ами ето:
P>
	Живял някога цар Буши,
	той имал четири уши…
P$
	__САДАЛ__. Първо — аз съм цар Садал. Второ — имам две уши. Едно, две… Трето — там се казва, че е живял, тоест някога — тоест преди три месеца. За това, че един царски служител си е помислил така за своя цар, иди кажи да ти отсекат главата.
N	(Пердикас излиза. Вливат Севт и Ронак.)
	__СЕВТ__ И __РОНАК__. Слава на Садал, най-прекрасния!
	Дарзалас да му даде сто години!
	А на нас по-малко!
	Слава на Садал, най-прекрасния!
N	(Започват да подсмърчат и да се гледат враждебно.)
	__САДАЛ__. Какво има пак, мои славни певци?
	__СЕВТ__. Той краде моите мисли, царю!
	__РОНАК__. Той краде моите, царю!
	__САДАЛ__. Аз съм ви отдалечил толкова много един от друг, за да не чувате мислите си.
	__СЕВТ__. Аз имам силен глас, царю!
	__РОНАК__. Царю, моят глас не е толкова силен, но той се приближава до вратата и ме подслушва.
	__СЕВТ__ И __РОНАК__. Слава на Садал, най-прекрасния!
	__САДАЛ__. „Слава на Садал, най-прекрасния“… Това съм го чувал някъде. Миналата година не се ли карахте за същото?
	__СЕВТ__. Миналата година той го измисли, царю, но то се отнасяше за цар Буши.
	__РОНАК__. Не е вярно! Миналата година ти го измисли. Помня като сега как пееше: „Слава на Буши, най-прекрасния“, и го приспа под ябълката.
	__СЕВТ__. Царю, това, че аз го приспах, е вярно.
	__САДАЛ__. Имаш заслуга за това, Севт. Сега Ронак ще приспи мене.
	__РОНАК__. Царю, аз съм творец, а не приспивач. Аз това го измислих за прослава.
	__САДАЛ__. За прослава или за приспиване — все едно. Царете трудно разпознават това. Вървете, съчинявайте… И се подключвайте добре!
	__СЕВТ__ И __РОНАК__. Слава на Садал…
	__САДАЛ__. Стига!… Само при влизането!
N	(Севт и Ронак излизат, влизат младите парадинасти Терес и Корсиблепа.)
	Защо сте тъжни, пиленца мои, ти, Терес, и ти, Корсиблепа?
	__ТЕРЕС__. Мъчно ни е.
	__САДАЛ__. Защо, бедни мои восъчета?
	__КОРСИБЛЕПА__. Чичо Марон казва: „Ето вече три месеца, откак умря цар Буши…“
	__САДАЛ__. Той не умря, него го убиха.
	__ТЕРЕС__. Чичо Марон казва „умря“.
	__КОРСИБЛЕПА__. Дрехите ви вече са стари — казва чичо Марон. Корсиблепа има нужда от нова атинска огърлица.
	__ТЕРЕС__. Аз искам да отида в Епидавъра на театър. _(Шепнешком на Садал.)_ Там има хубави жени. Аз много обичам жените, чичо!
	__САДАЛ__. И аз!
	__КОРСИБЛЕПА__. Искам и аз да отида в Атина. _(Шепне на ухото на Садал.)_ Ах, какви мъже има в Атина! Аз много обичам мъжете, чичо!
	__САДАЛ__. И аз!
	__КОРСИБЛЕПА__. Значи, ще ни изпратиш в Атина?
	__САДАЛ__. _(Подава им по една кесия.)_ Тия пари бях приготвил да се докара вода в долната част на града. Но понеже ви обичам, вземете ги. Идете в Атина.
N	(Терес целува Садал и излиза.)
	__КОРСИБЛЕПА__. Чичо! _(Сяда на коленете на Садал.)_ Защо, когато ме пипа някой мъж, винаги ми се киха? _(Киха.)_ Видя ли?
	__САДАЛ__. Иди сега оттатък и издухай хубаво носа си!
	__КОРСИБЛЕПА__. Чичо Марон каза, че знаел един начин да ми издуха носа веднъж завинаги. Това бил атинянски начин.
	__САДАЛ__. Марон е вече стар. Той само знае начина.
N	(Корсиблепа излиза. Влиза Марон.)
	Нареди ли да ми доведат Орфей? Искам да чуя песните му.
	__МАРОН__. Царю, три пъти ходя лично. Не иска.
	__САДАЛ__. Слушай, атинянино! Някога моят предшественик, жестокият Буши, те взе като платен съветник, за да уредиш младата и слаба държава на траките по атински образец. Искам да те предупредя, че държавата вече е силна.
	__МАРОН__. Страхувам се от думите ти, царю.
	__САДАЛ__. Страхуваш се… Това е добре! Страх! Върху тая дума ти изгради държавата на Буши. Сега ти самият се страхуваш. Защо?
	__МАРОН__. Заради тебе.
N	(Зад гърба на Садал предпазливо се появяват две въоръжени лица с маски на главите.)
	__САДАЛ__. Твърде рано е да се боиш за мене, атинянино. Тия, които убиха Буши, бяха мои приятели и ти знаеш това.
N	(Въоръжените насочват късите си копия към Садал.)
	__МАРОН__. Царю! _(Застава пред тялото на Садал.)_
	__САДАЛ__. Чакай, Мароне! Свалете маските си!
N	(Ония свалят маските си.)
	Не ви познавам. _(Към единия.)_ Ти как се казваш?
	__АНТИБ__. Антиб.
	__САДАЛ__. А ти?
	__КОТ__. Кот.
	__САДАЛ__. Нареди, Мароне, да им донесат от царското ядене там, на моята трапеза. Ти им бъди домакин! И приеми моя дълбок поклон заради несправедливите ми думи към тебе! _(Излиза.)_
	__МАРОН__. _(Към двамата нападатели.)_ Уплашихте ли се? Такива като вас Садал ги хвърля на двата си лъва. Но, както виждате, всичко свърши добре.
	(Втурва се Крезия и прекосява сцената, мърморейки гневно.)
	__КРЕЗИЯ__. Коя е тук царицата? Аз съм царицата! Щом аз съм царицата, ще слушате царицата. Царицата трябва да бъде царица! Коя е тук царицата?! Аз съм царицата! _(Излиза.)_
	__МАРОН__. Това е царицата. Тя пие много.


>>	2

N	(Кръчма — публичен дом. Ксантипа, съдържателката на заведението, Евредика, Йо и други проститутки. Орфей и Терес пият.)

	__ТЕРЕС__. Вещице. Ксантипо, донеси вино! _(Хвърля монети.)_
	__ОРФЕЙ__. Ксантипа не е вещица, малко глезено парадинастче! Ксантипа е царица. Само че на главата й вместо корона стоят тия бели коси, изковани косъм по косъм от среброто на времето.
	__ТЕРЕС__. Да, но Ксантипа е вещица… Ксантипо, ти нали си вещица?
	__КСАНТИПА__. Вещица съм, господарю млад.
	__ТЕРЕС__. Защо си вещица?
	__КСАНТИПА__. Защото ти плащаш, господарю.
	__ТЕРЕС__. А защо Орфей не е вещица, щом като аз плащам?
	__ОРФЕЙ__. Парадинасте, ти не плащаш за мене, а за това, че пиеш с мене. Тоест ти плащаш заради себе си.
	__ТЕРЕС__. Да, но аз, ако искам, мога да убия Садал… Аз знам как стават тия работи…
	__КСАНТИПА__. Забранявам такива думи в моя почтен дом!
	__ТЕРЕС__. Кое му е почтеното на твоя дом?
N	(Орфей удря с длан по масата.)
	Защо удряш масата?
	__ОРФЕЙ__. Защото си още момче.
	__ТЕРЕС__. Удряй тогава! Хайде, щом съм момче… Хайде, избийте момчетата! Къде е Йо? Малката Йо…
	__ЙО__. Тук съм, господарю!
	__ТЕРЕС__. Кажи, Йо, на този чичо, ще отидем ли с тебе оттатък… Там, където шумоли сламата под нас?
	__ЙО__. Ще отидем, господарю!
	__ТЕРЕС__. Защо ще отидем, малка Йо? Защото сламата шумоли много хубаво, нали?
	__ЙО__. Затова, господарю.
	__ТЕРЕС__. _(Показва кесията си.)_ И защото после ще хвърляме тия колелца и ще ги търсим из сламата…
	__ЙО__. И за това, господарю.
	__ТЕРЕС__. Голи, нали, Йо?
	__ЙО__. Голи, господарю.
	__ТЕРЕС__. _(На Орфей.)_ Само ти мислиш, че можеш да задаваш въпроси, нали? Да вървим, Йо! _(Излизат.)_
	__ОРФЕЙ__. Ти все мълчиш, Евредика. Или те дразни моята сприхавост?
	__ЕВРЕДИКА__. На мене това ми харесва.
	__ОРФЕЙ__. Или не обичаш моите песни?
	__ЕВРЕДИКА__. Аз обичам твоите песни.
	__ОРФЕЙ__. А мене обичаш ли ме?
	__ЕВРЕДИКА__. Обичам те, Орфей!
	__КСАНТИПА__. Много пиеш, певецо!
	__ОРФЕЙ__. Песента трябва да кипи, както виното кипи. Само че виното опива всеки човек поотделно, а песента целия площад наведнъж. Като моите бъчви няма от Истрос до устието на Стримон. Да направиш бъчва не е по-лесно, отколкото да направиш песен. Аз варя дървото в медовина и тасоското вино мирише на момиче, което е брало грозде.
	__КСАНТИПА__. Ти пиеш всеки ден, певецо, кога работиш?
	__ОРФЕЙ__. Аз и сега работя, Ксантипо, само че ти не виждаш. Ето например току-що казах, че тасоското вино мирише на момиче, което е брало грозде.
	__КСАНТИПА__. Умен си ти, певецо, и умът е твоята гибел.
	__ОРФЕЙ__. Евредика, аз умен ли съм?
	__КСАНТИПА__. _(Гледа навън.)_ Народът се събира вече на площада.
	__ОРФЕЙ__. Защо се събира народът всяка вечер на площада, Ксантипо?
	__КСАНТИПА__. За да слуша песните ти.
	__ОРФЕЙ__. Не, за да слуша твоя глас, Ксантипо.
	__КСАНТИПА__. Какво може да направи една песен? Хората слушат и си отиват.
	__ОРФЕЙ__. Дарзалас е дарил траките с най-божествения дар — песента. Моят брат Лин, също славен певец, учи синовете на Пизистрат в Атина. Синовете на тиранина Пизистрат няма да бъдат като баща си, защото песента е свободна и учи човека да обича свободата. А който обича свободата, той може да даде свобода на другите.
N	(Влиза Садал. Всички стават на крака освен Орфей.)
	__КСАНТИПА__. Царю, Ксантипа — стопанката на тоя почтен дом — целува нозете ти.
	__САДАЛ__. Стани, Ксантипо, има кой да целува нозете ми. Поостаряла си, но си все така хубава.
	__КСАНТИПА__. Аз бях съвсем млада тогава.
	__САДАЛ__. Аз съвсем не бях цар тогава. Хубави момичета имаш, но царят не е свободен да им се радва.
	__ОРФЕЙ__. Да ти дам ли свобода, царю?
	__САДАЛ__. Три пъти пращах Марон да те доведе при мене, три пъти си го връщал с ругатни и обиди.
	__КСАНТИПА__. _(Към момичетата.)_ Хайде, момичета, да идем оттатък… Ще позволиш ли, царю, да те оставим?
	__САДАЛ__. Дай на момичетата бадеми и сухо грозде. _(Дава кесия с монети.)_ От това кожата става нежна.
	__КСАНТИПА__. Благодаря, царю!
N	(Ксантипа и момичетата излизат.)
	__САДАЛ__. Искам съвет от тебе, Орфей!
	__ОРФЕЙ__. Какво може да посъветва един обикновен майстор на бъчви най-умния в държавата?
	__САДАЛ__. Мене не ми трябват бъчви.
	__ОРФЕЙ__. А песните ли?
	__САДАЛ__. Песните са дар от бог Дарзалас, аз съм безсилен срещу тях.
	__ОРФЕЙ__. Аз имам само тия две неща. С друго не мога да ти бъда полезен.
	__САДАЛ__. Можеш.
	__ОРФЕЙ__. С какво?
	__САДАЛ__. Кажи ми, как да управлявам справедливо?
	__ОРФЕЙ__. За кого да бъде справедливо?
	__САДАЛ__. За всички.
	__ОРФЕЙ__. Това не може, царю.
	__САДАЛ__. Защо?
	__ОРФЕЙ__. Виждаш ли тая чаша, царю? Тя е пълна с вино. Беси, серди, кикони са копали лозата, връзвали са я с коноп срещу вятъра, тракийски жени са брали плода, млади мъже са газили в корабите, майстори винари са слушали нощем бъчвите как лудата течност се укротява и става на вино. Роби са го товарили на тасоските кораби, колари търговци са го возили нощем под звездите, за да бъде хладно на виното… _(Изпива чашата.)_ Сега в чашата няма нищо. Аз изпих труда на толкова хора наведнъж.
	__САДАЛ__. Аз не искам да бъда тиранин като моя предшественик Буши, нито като атинянина Пизистрат.
	__ОРФЕЙ__. Ще станеш, царю!
	__САДАЛ__. В моя власт е да стана или да не стана.
	__ОРФЕЙ__. Това не зависи от тебе. Ти имаш свободна мисъл, но нямаш свободна воля.
	__САДАЛ__. Ако имам теб, волята ми ще бъде свободна.
	__ОРФЕЙ__. Ние никога не можем да бъдем един до друг, царю! Аз съм опитвал да сложа до хвойновото дърво буково. И оттам винаги протича. Букът и хвойната не си пасват… Царю, аз пролежах в затвора на Буши три години. Ти ми даде свобода. Ти ми даде това, което не можеш да дадеш дори на себе си. Но ти го направи, защото аз съм Орфей — иначе не би го направил.
N	(Влиза запъхтян Марон.)
	__МАРОН__. Царю, нечувана вест нося.
	__САДАЛ__. Говори бързо, Мароне!
	__МАРОН__. Царю, трибали са нападнали миналата нощ в Атина Лин, когато се е прибирал от кръчмата.
	__САДАЛ__. И какво, говор?!
	__МАРОН__. Прерязали са гърлото му.
	__ОРФЕЙ__. Старче!
	__МАРОН__. Вестоносецът е в двореца, царю.
	__ОРФЕЙ__. Трибали прерязали гърлото на моя брат — великия Лин? Сега площадът ще чуе страшната песен за убийството на Лин и подлостта на трибалите! _(Излиза.)_
	__САДАЛ__. Да вървим и ние да чуем!
N	(Излизат с Марон.)


>>	3

N	(В двореца. Садал пуска стенобитната машина.)

	__ТРАК__. Царю, огледалото пак се счупи!
	__САДАЛ__. Пак ли само?
	__ТРАК__. Пак.
	__САДАЛ__. Ако откриеш кой троши огледалото, ще му отсека главата.
	__ТРАК__. Така трябва, царю.
	__САДАЛ__. Кой ти каза, че така трябва?
	__ТРАК__. Ти, царю, току-що.
	__САДАЛ__. Аз казах, че ще я отсека, а не че така трябва.
	__ТРАК__. Аз не знам какво говоря, царю.
N	(Садал се смее силно.)
	Това го знам, царю.
	__САДАЛ__. Само че не знаеш чия, нали, Трак?
	__ТРАК__. Знам, че няма да бъде моята.
	__САДАЛ__. Защо?
	__ТРАК__. Защото няма кой да ти каже кой троши огледалото.
N	(Влиза Пердикас.)
	__ПЕРДИКАС__. Никак не е смешно, царю!
	__САДАЛ__. А ти откъде знаеш, че не е смешно?
	__ПЕРДИКАС__. Аз знам всичко, царю!
	__САДАЛ__. Единият нищо не знае, другият всичко знае. _(Към Пердикас.)_ Да дойдат парадинастите! И кажи там да ти отсекат главата!
N	(Пердикас и Трак излизат. И Садал излиза. Влизат парадинастите на групи предпазливо; Марон и Терес.)
	__ТЕРЕС__. Три месеца, откак е свършила войната с трибалите, а царският съвет не се е събирал. Голям бой ядохме…
N	(Влизат Антиб и Кот във военни униформи. Марон ги оглежда.)
	__МАРОН__. Сложили на магарето лъвска кожа.
	__АНТИБ__. Мароне!
	__МАРОН__. Но то изревало и всички го разбрали.
	__КОТ__. А на бившия лъв му сложили магарешка кожа… _(Запъва се.)_
	__МАРОН__. И какво станало?
	__КОТ__. Сложили му магарешка кожа с едни големи уши… _(Пак се запъва.)_
	__МАРОН__. Изкажи се, царски съветнико! И какво станало с магарето?
	__КОТ__. Ти си лайно.
N	(Влизат Севт и Ронак, надпявайки се.)
	__СЕВТ__. Слава на Садал, най-прекрасния!
	__РОНАК__. Слава на Садал, най-прекрасния!
	__МАРОН__. Стига, стига! Садал го няма още.
	__СЕВТ__. Защо ни събира царят?
	__МАРОН__. Може би Пердикас знае.
	__РОНАК__. Къде е Пердикас?
	__МАРОН__. Зад колоната.
N	(Пердикас влиза.)
	__ПЕРДИКАС__. Тук съм. Никой не иска да ми отреже главата. Слизам вече три пъти в резачницата. Казвам: „Садал нареди!“ Никой не вярва. Даже онзи тъпак долу, резачът, казва: „Разкарай се!“ Човек не може вече да си отреже главата.
	__МАРОН__. Тая глава ти трябва, Пердикас, защото на нея се крепят ушите ти.
	__КОТ__. _(Към Марон.)_ А ти си лайно!
N	(Влиза царицата Крезия и сяда на трона.)
	__КРЕЗИЯ__. Аз съм Крезия, царица на Тракия! Ще говорите един по един. Онзи от вас, който каже първата глупост, ще застане там. Ох, уморих се!
	__МАРОН__. Царице, ти трябва да си почиваш, държавните работи уморяват.
N	(Крезия вече е задрямала върху трона.)
	__ТЕРЕС__. Казват, че от пияния и лудият се бои. А царицата е хем пияна, хем луда.
N	(Влиза Садал, който води със себе си Орфей. Садал вижда Крезия на престола и дава знак да я махнат. Севт и Ронак я вземат на ръце и я понасят. Минавайки край Пердикас, Крезия отваря очи.)
	__КРЕЗИЯ__. О, Пердикас, здрасти! _(Към другите.)_ Знаете ли откъде е тоя белег върху горната устна на Пердикас?
	__ПЕРДИКАС__. Аз сам ще кажа… Буши имаше голям гъдел. Един ден, като целувах нозете му, нокътят на палеца разряза устната ми. Казвам си го сам, царю. Ако чуеш от някого същото, да знаеш, че аз съм си го казал сам.
	__КРЕЗИЯ__. Благодаря, Пердикас! Не знаех това.
	__САДАЛ__. _(Към Крезия.)_ Иди оттатък да си поиграеш с Птоломеевата котка, Крезия. Това те успокоява. И недей пи повече, вредно е за теб.
N	(Крезия излиза.)
	__САДАЛ__. Събрах ви, за да ви попитам, защо загубихме боя срещу трибалите?
	__СЕВТ__. Царю, искаме да зададем един въпрос.
	__РОНАК__. В качеството си на какъв присъствува тук Орфей!
	__САДАЛ__. Отговори им, Орфей.
	__ОРФЕЙ__. Трибалите прерязаха гърлото на моя брат — великия Лин. Аз се бих срещу тях като войник. Тук, под лявата ми плешка, има белег от трибалска махайра. Това стана по времето, когато вие двамата _(На Севт и Ронак.)_ бягахте назад и пеехте: „Слава на Садал, най-прекрасния!“
	__РОНАК__. Царю, той не одобрява нашата прослава.
	__ОРФЕЙ__. Прослава се пее, когато се бяга напред.
	__СЕВТ__. Царю, ние не бягахме, искахме да заобиколим трибалите и да ги нападнем в гръб.
	__ОРФЕЙ__. Толкова по-зле — значи, вие сте бягали, без никой да ви гони… Антиб, да ти отговоря ли защо съм тук?
	__АНТИБ__. Аз не съм питал.
	__КОТ__. На тия, които питаха, ти си им отговорил.
	__МАРОН__. Царю, Орфей е тук преди всичко за това, че е мъдрец, а след това, защото е смел войник. Атиняните казват…
	__САДАЛ__. Да видим първо какво казват траките. И тъй, ние бяхме разбити от трибалите. Питам: защо? Говори, Севт!
	__СЕВТ__. Царю, ние бяхме разбити, защото моето племе на киконите даде най-много войници, а Тересовите меди и Пердикасовите серди се присъединиха на края.
	__АНТИБ__. А ние с Кот се бихме, царю!
	__САДАЛ__. Вие се бихте храбро и от мои убийци сега сте мои пълководци.
	__КОТ__. Такива сме, царю! А на лъва му сложи магарешка кожа…
	__МАРОН__. Шшттт!
	__САДАЛ__. Какво ще кажеш ти, Пердикас?
	__ПЕРДИКАС__. Царю, моите серди щяха да се бият, но ние сме бедни. В полето на Скомброс не расте нищо друго освен коноп. Ех, да имах пари! _(Заплаква.)_
	__САДАЛ__. Терес!
	__ТЕРЕС__. Аз не се надявах, че ще ме пратиш, царю! Буши не ме пращаше. Аз съм още малък.
	__САДАЛ__. Мароне!
	__МАРОН__. Царю, трябваше да прегазим реката и да ги преследваме. Няма по-голям враг на Тракия от трибалите. По улиците, по кръчмите, по изворите говорят съвсем свободно.
	__САДАЛ__. Какво говорят, Мароне?
	__МАРОН__. Търговци идват оттам и разнасят лоши вести. Говорят, че там няма данъци, че няма роби, че няма цар. И колко добре било благодарение на това. А когато един народ слуша нещо, без да го е видял, на него му изглежда още по-добро… Царю, Пизистрат унищожи за една нощ всичко, каквото му пречеше, и сега управлява спокойно. Един ден Херодот ще напише в историята си: „Садал беше суров, но прав. Друг път нямаше.“
	__САДАЛ__. Какво ще кажеш ти, Орфей?
	__ОРФЕЙ__. Мисля си, царю, какво ще стане, ако направиш обратното на това, което казва Марон.
N	(Пердикас изплаква силно.)
	__САДАЛ__. Защо плачеш, Пердикас?
	__ПЕРДИКАС__. После ще кажа, царю.
	__ОРФЕЙ__. Направи обратното, царю. Освободи робите, дай им земя, разреши им да се женят свободно и те ще ти дават повече, отколкото ти дават сега. Остави всяко селище да си избере съдии измежду най-почтените. Разреши на бедните да пият вода от кладенците на богатите. Намали наполовина имота и парите на парадинастите. Ако ти се противопоставят, изгони ги!
	__МАРОН__. И след това дай властта на певците!
	__ОРФЕЙ__. Слушай, атинянино! И ти, и Пизистрат знаете, че Тракия е нужна на Гърция. Дарий стои зад устието на Теар. Неговият пръв пълководец, страшният Мегабаз, вижда от коня си богатствата на Атина, а след него са 80 000 конници. Утре те ще наскачат в голямата вода на Хеброс и траките ще се вдигнат да бранят земята си. Но един ден, ако Мегабаз стигне пред вратата на Атина, той ще има само 20 000 войници, а ездачите ще бъдат уморени. Ето защо е нужна Тракия на Пизистрат и на тебе, Мароне… Или не, ти така, от любов към нас?
	__ПЕРДИКАС__. _(Плаче.)_ Царю, аз това не мога да понеса. По-добре да ми отсекат главата.
	__ОРФЕЙ__. И това ще стане един ден, недей плака. Ще го понесеш! Видиш ли Севт и Ронак как мъжествено го понасят? Те дори и не се обиждат. Че кой е Орфей? Един майстор на бъчви, и песните му — бъчварски.
	__МАРОН__. Това са вредни слова, царю!
	__ОРФЕЙ__. Вие всички знаете, че аз говоря истината. Ти знаеш най-добре това, Мароне. Дори и сукалчето Терес го знае, само че той сега си мълчи и мисли за Епидавъра, кога ще отиде на театър. Че защо, малко козле, ще ходиш в Епидавъра? Ето, Ксантипа е на двайсет крачки. Вместо да търсиш мъдрост в Епидавъра, не е ли по-добре да търсите с малката Йо из сламата златните колелца на Садал… А? Антиб? И ти си расъл и не си обръщал внимание на тая работа. Можеш ли да хванеш Марон с тая ръка, да го подхвърлиш и после да го хванеш с другата?
	__АНТИБ__. Мога.
	__ОРФЕЙ__. Не сега. Не е хубаво да подхвърляме царските съветници пред очите на царя, нали, Кот?
	__КОТ__. Царю, аз мога да кажа, че Марон е лайно, само че не сега.
	__ОРФЕЙ__. Царю, трибали прерязаха гърлото на моя брат, великия Лин. Аз пях на площада и събирах войници. Самият аз бях войник. Мъката ме водеше на мъст. Пиян бях, сега съм напълно трезвен, мъката се уталожи и мисля добре. Не нападай втори път трибалите. Нека живеят, както си искат. Направи обратното, царю! Дай свобода на своя народ! Направи го за пример на Пизистрат. Нека той се бои от Тракия, а не ти от трибалите. Орфей, твоят войник, те моли: направи обратното, царю!
	__САДАЛ__. Тежки са думите ти, Орфей! Толкова тежки, че не мога отведнъж да преценя дали са справедливи.
	__ОРФЕЙ__. Да си вървя ли, царю?
	__САДАЛ__. Би ли могъл да избягаш от думите си?
	__КОТ__. Царю, то ако е така, да кажем нещо и после да бягаме…
	__САДАЛ__. Ти се би храбро, Кот.
	__КОТ__. Бих се.
	__САДАЛ__. Това е достатъчно.
	__ПЕРДИКАС__. Царят иска да ти каже да не говориш глупости.
	__САДАЛ__. Така… И какво казах аз?
	__КОТ__. Когато нещо казваме, после да не бягаме.
	__САДАЛ__. Благодаря, Кот, ти се би храбро!
	__КОТ__. Бих се.
	__ПЕРДИКАС__. Стига де!
	__САДАЛ__. Благодаря на всички. Искам да помисля върху това, което чух. Свободни сте. Орфей, ти остани!
N	(Другите излизат.)
	__САДАЛ__. Остани още три дни при мене, Орфей! Искам да помисля.
	__ОРФЕЙ__. Царю, аз имам много поръчки за Тасос. Войната прекъсна работата ми. Три месеца вече стоя тук.
	__САДАЛ__. _(Внезапно извиква.)_ Искам да помисля!


>>	4

N	(В кръчмата на Ксантипа. Няколко мъже пият шумно. Пердикас стои в ъгъла преоблечен.)

	__КОЖАРЯТ__. Къде е Орфей, Ксантипо? Откак е свършила войната с трибалите, никой не го е виждал.
	__ГРЪНЧАРЯТ__. Казват, че Орфей се е бил храбро срещу трибалите и сега бил пръв съветник на царя.
	__КОЖАРЯТ__. Аз съм ходил много пъти при трибалите. Те нямат цар. Всеки има земя и я работи общо с целия си род.
	__ГРЪНЧАРЯТ__. Ти, Ксантипо, напразно се надяваш, че твоят певец ще дойде тук, за да пие киселото ти вино.
	__КСАНТИПА__. Ако не ти харесва виното ми, върви си!
	__ПЕРДИКАС__. Трибалите мислят и говорят свободно, защото нямат цар. Нашата е друга… Отде знаеш например какъв е тоя? _(Хваща един от мъжете, който дреме.)_ А! Гледаш го, дреме. Може пък да не дреме.
	__ГРЪНЧАРЯТ__. Тоя е казанджия, аз го познавам. Пет дена пие, един ден работи.
	__ПЕРДИКАС__. Виждаш ли? А откъде взема пари да пие пет дена, щом като работи само един?
	__ГРЪНЧАРЯТ__. Краде човекът. Остави го, той е добър човек.
	__КАЗАНДЖИЯТА__. _(Надига се.)_ Не бутайте казана! Тоя казан аз ще го напълня с масло, ще запаля огън и ще пусна Орфей в маслото. И когато се изпържи, ще си го изям. Много обичам аз, Ксантипо, пържен певец в зехтин… Като си го изям, и той ще ми пее тука, в корема. _(Към Пердикас.)_ Преди малко ти ли каза, че съм бил крадял?
	__ПЕРДИКАС__. Аз. И какво?
	__КАЗАНДЖИЯТА__. Ти ми приличаш повече на шпионин. Сега ще проверим това. _(Изкрещява срещу Пердикас.)_ Ха!
N	(Пердикас изхвръква навън.)
	_(Към Грънчаря.)_ Пий! И когато кажеш за някого нещо и видиш, че друг ще си изпати, стани и кажи: Аз го казах!
	__ГРЪНЧАРЯТ__. Аз!
	__КАЗАНДЖИЯТА__. Само че това се казва силно. _(Вика.)_ Аз! Хайде сега, така го кажи!
	__ГРЪНЧАРЯТ__. Аз!
	__КАЗАНДЖИЯТА__. Слабичко е. Слушай мене! Аз!
	__ГРЪНЧАРЯТ__. _(Вика.)_ Аз!
	__КАЗАНДЖИЯТА__. Сега е по-добре.
N	(Влизат Антиб и Кот.)
	__ГРЪНЧАРЯТ__. Аз!
	__АНТИБ__. Кой си ти?
N	(Пауза. Поклон пред царските военачалници.)
	__АНТИБ__. Кажи, кой си ти, дето викаш: аз!
	__ГРЪНЧАРЯТ__. Никой не съм.
	__АНТИБ__. _(Към Казанджията.)_ А ти кой си?
	__КАЗАНДЖИЯТА__. Казанджия съм, ваша светлост. И аз съм никой.
	__АНТИБ__. Излезте всички!
	__КАЗАНДЖИЯТА__. _(Към Грънчаря.)_ То сега, братче, зависи пред кого викаш.
N	(Всички излизат.)
	__АНТИБ__. _(Към Ксантипа.)_ Имаше тук една Евредика.
	__КСАНТИПА__. Пак има, ваша светлост.
	__АНТИБ__. Изпрати я при нас, а ти си намери работа по двора!
N	(Ксантипа излиза.)
	__КОТ__. Ще си намеря някоя женица, ама да е по-голяма отпред и като я стискам, да вряка като коза, защото една жена не вряка ли, значи, че ти се подиграва. _(Влиза вътре.)_
N	(Появява се Евредика.)
	__АНТИБ__. Не ме ли познаваш?
	__ЕВРЕДИКА__. Не те познавам, войнико.
	__АНТИБ__. Аз не съм войник, а пръв военачалник на Садал, Евредика,
	__ЕВРЕДИКА__. А откъде знаеш името ми?
N	(Антиб изважда една глинена пчела, пронизана с конопен конец, и я подава на Евредика.)
	_(Разглежда пчелата.)_ Антиб!
	__АНТИБ__. _(Сваля кожената си шапка.)_ Антиб.
	__ЕВРЕДИКА__. _(Вглежда се в него.)_ Ти си Антиб?
	__АНТИБ__. Аз съм Антиб.
	__ЕВРЕДИКА__. Какво искаш от мене?
	__АНТИБ__. Твоят дом на Ойскос изгоря по време на боя. И моят изгоря.
	__ЕВРЕДИКА__. А майка ми?
	__АНТИБ__. Когато пристигнах, майка ти вече я нямаше.
	__ЕВРЕДИКА__. Така… Нищо… Нищо… Аз от години вече нямам сълзи. Как стана военачалник?
	__АНТИБ__. По един много атинянски начин… Помниш ли, Евредика?
	__ЕВРЕДИКА__. Какво да помня, Антиб? Ние бяхме деца, играехме и ловяхме с ръце риба след пролетното пълноводие от Ойскос. Тогава ти подарих тази глинена пчела.
	__АНТИБ__. Играехме на мъж и жена.
	__ЕВРЕДИКА__. Много деца са играли на тая игра.
	__АНТИБ__. Десет пъти оттогава Ойскос разлива и оттегля водите си… Стани моя жена, Евредика!
	(Втурва се Орфей.)
	__ОРФЕЙ__. Евредика! Евредика ще се омъжи за Орфей, защото Орфей е Орфей!
	__ЕВРЕДИКА__. Охлади главата си с онова ведро, певецо!
	__ОРФЕЙ__. Евредика, аз съм Орфей!
	__ЕВРЕДИКА__. _(На Антиб.)_ Това е знаменитият певец Орфей, гордостта на Тракия. _(Към Орфей.)_ А това е моят бъдещ мъж — Антиб.
	__ОРФЕЙ__. Евредика, аз дойдох, за да се оженим!
	__ЕВРЕДИКА__. Закъснял си, певецо!
	__ОРФЕЙ__. Антиб ли ме изпревари?
	__ЕВРЕДИКА__. Не, ти го изпревари още преди три месеца там, на площада, когато събираше войници на Садал.
	__ОРФЕЙ__. Трибалите прерязаха гърлото на моя брат, великия Лин.
	__ЕВРЕДИКА__. А колко глави на трибали отрязахте вие?
	__ОРФЕЙ__. Не разбърквай огъня на моя гняв, Евредика! Или, какво? Може би ти се иска да поживееш в двореца?
	__ЕВРЕДИКА__. А нима на тебе не ти се искаше? Или Садал те изхвърли, след като не му трябваш вече.
	__АНТИБ__. Не се горещи, певецо! Ти чу какво ти казаха. На твое място аз вече щях да си тръгна.
	__ОРФЕЙ__. Ти наистина си глупак, Антиб! Ти можеш да въртиш меча, но това тук, в главата ти, се върти бавно.
	__ЕВРЕДИКА__. За жената е достатъчно мъжът й да бъде храбър и добър.
	__АНТИБ__. Казаха ти го два пъти, певецо! Ако на глупака Антиб го кажеха само веднъж, той щеше да си иде.
	__ОРФЕЙ__. Аз съм спал с тази жена, глупако, и неведнъж!
	__АНТИБ__. Певецо!
	__ЕВРЕДИКА__. Да, Орфей. _(Към Орфей.)_ Ти си спал с тази жена, и неведнъж. Само че Антиб не се жени за тази жена, а за Евредика. „Тази жена“ ти е наливала вино, а Евредика може да отглежда деца, и при това по-добре от твоята майка. Евредика никога няма да научи сина си да казва „тази жена“. Ти може да си гордостта на Тракия, ти може да си нужен там, на площада, ти можеш да научиш Садал как да избива трибалите, ти можеш да наречеш глупак всекиго, но на една жена толкова много работи не й трябват. На жената й трябва само една дума. Тя иска да й кажат: Евредика! Когато Евредика дойде тук, беше на шестнадесет години. Всемогъщият Дарзалас я надари с тежка бедност и отне баща й. Един ден майка й каза: „Евредика, ти си надарена с хубост. Иди отвъд Хемус, там има богати градове. Ти трябва да станеш царица…“ Виждаш ли колко глупави са майките? А ти ме плашиш с глупостта на Антиб! Единствените царици са майките, певецо, и то именно заради великата си майчина глупост! Запомни това, защото то става за песен, нищо че такава песен не може да поведе войниците на бой. В замяна на това тая песен ще ги научи да обработват земята, да размножават добитъка и да казват „добър ден“ на съседите си. Хиляди песни, които славят победите на тираните, не струват колкото една песен, която слави погрома на майките… Аз съм тракийка. Аз нямам накити, нямам прислуга, нямам златни чаши и масла от бадеми. Бендида ми е дала тия две очи, тия две ръце и кожата, която мирише на бадеми. Затова аз не мечтая като приятелките си да отида в Атина. Ние, евредиките, не можем като пенелопите да чакаме мъжете си двайсет години, ние ги чакаме цял живот. Иди сега и не хули жената, която ти е наливала вино, защото виното го пиеш ти, а наливаш песни за другите… Антиб!
	__АНТИБ__. Сега, Евредика!
	__ЕВРЕДИКА__. Да вървим!
N	(Антиб и Евредика излизат. Влиза Ксантипа.)
	__КСАНТИПА__. Добре дошъл, певецо! Лошо лице имаш. Очите ти са червени.
	__ОРФЕЙ__. Много нощи не съм спал, Ксантипо.
	__КСАНТИПА__. Да повикам ли Евредика?
	__ОРФЕЙ__. Евредика замина.
	__КСАНТИПА__. Как така замина?
	__ОРФЕЙ__. Евредика ще се омъжи за военачалника на Садал.
	__КСАНТИПА__. Какво говориш, певецо? Никакъв военачалник тя не познава.
	__ОРФЕЙ__. _(Вика.)_ Йо!
N	(Влиза Йо.)
	_(Орфей хваща ръцете й.)_ Йо!
	__ЙО__. Болят ме ръцете, Орфей!
	__КСАНТИПА__. Евредика е избягала с някакъв военачалник.
	__ЙО__. Как така избягала?
	__ОРФЕЙ__. Откъде го познава тя?
	__ЙО__. Откак ти замина, Евредика не е споменавала твоето име.
	__ОРФЕЙ__. Нито веднъж?
	__ЙО__. Нито веднъж.
	__ОРФЕЙ__. Благодаря ти, Йо! Така…
N	(Бързо излиза.)


>>	5

N	(В двореца. Марон раздава заплатите на парадинастите. На масата са наредени кесии. При Марон влизат Севт и Ронак.)

	__МАРОН__. Елате, славни певци! Много пъти вие сте идвали тук, за да получите това, което ви се полага като племенни вождове и съветници на царя. За последен път ви посреща Марон на тая маса, която винаги е била щедра към вас. _(Подава му една кесия.)_
	__СЕВТ__. Защо казваш, че ни посрещаш за последен път?
	__МАРОН__. Моето атинско достойнство не ми позволява да остана повече тук. Аз посветих живота си на Тракия още от времето на Буши. Но вие сами видяхте плесницата, която получих от Садал чрез певеца Орфей.
	__РОНАК__. Видяхме това, Мароне.
	__МАРОН__. Злато и имот в Тракия аз не натрупах. Едничкото скъпо нещо, което имам, това са тия два пръстена. Те са дар на моя баща от великия певец Алкей. Вземете ги! _(Дава им пръстените.)_
	__СЕВТ__. Ти не бива да си ходиш, Мароне! Твоите съвети винаги са били най-мъдри!
	__РОНАК__. Не прави това, Мароне, ние те молим!
	__МАРОН__. Аз не съм просяк, да се моля за трохи. Оставете ме да изпълня последното си задължение.
N	(Севт и Ронак излизат. Влиза Кот. Марон му подхвърля една кесия и Кот я хваща ловко.)
	__КОТ__. А другата?
	__МАРОН__. Другата е за Орфей! Свободен си!
	__КОТ__. Ти си…
	__МАРОН__. Можеш да го кажеш, но това ще бъде за последен път. Аз си отивам в Атина. Ако един цареубиец като тебе може да понася оскърбленията на един певец, един атинянин не може.
	__КОТ__. Голяма работа! Една — една! Да не е малко за мирния труд на помощник-военачалника!
	__МАРОН__. Само че това е последната кесия, която получаваш.
	__КОТ__. Кой ти каза, че е последната?
	__МАРОН__. Когато един атинянин пада от своето място, той казва всичко на своя цар, включително и това, как се става царски пълководец.
	__КОТ__. Слушай, хитро старче! Остави своите атински номера. Ти измисли тая работа… Уж ние… а пък ти да го спасиш.
	__МАРОН__. Първо, аз това ще го кажа, защото, второ, и без това си отивам.
	__КОТ__. А кой изпрати ония двамата да режат гърлото на Орфеевия брат?
	__МАРОН__. Аз ги изпратих. Свободен си!
	__КОТ__. Слушай, ти си…
	__МАРОН__. Хубаво си помисли, преди да кажеш тази жълта дума. Свободен си!
N	(Кот излиза сконфузено. Марон си играе с кесиите весело, размества ги. Влиза Терес, втурва се към масата и прегръща кесиите.)
	__ТЕРЕС__. Ех, чичо Мароне, да ги имах всичките наведнъж! Как мислиш, дали ще ми стигнат в Атина за една година? Много обичам аз тия златни колелца! Нищо не искам от държавата, нищичко! Нито почести искам, нито слава, нито Херодот искам да пише за мене… „И живя славно и преславно Аристарх, и после дойде Солон, и той живя славно и преславно, а после Пизистрат сътвори славни дела за атиняните“, после дойде четвърти и пети, а между тях живя и никому неизвестният Терес, който никога не отиде в Епидавъра, не се подписа нито на един камък, дори един фалос от дърво не издяла, та да се чудят потомките и да го навират в учудените очи на мъжете си… Обичам аз живота, чичо Мароне! И което е най-важното — и животът ме обича. Защото всички хора обичат живота, но животът не обича всеки. А мене знаеш ли защо ме обича? Защото не искам да го разбирам. Оня там, вашият Сократ, искаше да го разбере, и животът му поднесе чашата с отрова. А мене животът ме гледа, смее се и ми вика: „Карай, Терес!“… И аз карам! А, чичо Мароне, как мислиш? Ами че това, дето ти го разправям, аз мога да направя школа като Сократ и да ми викат „учителю“. „Учителю“… Ами чашата?…
N	(Марон му подава една кесия.)
	А другата?
	__МАРОН__. Мъчно ми е за тебе, Терес! Ти си весело и умно момче. Ето, вземи и моя дял. Имам у мене малко пари за път и за една чаша вино.
	__ТЕРЕС__. Къде ще вървиш, чичо Мароне?
	__МАРОН__. В Атина, мойто момче, тук вече няма място за мене.
	__ТЕРЕС__. За нищо на света! Ти знаеш колко те обичам! След смъртта на баща ми ти си ме отгледал като роден син.
N	(Терес прегръща Марон. Влиза Пердикас и вижда прегръдката.)
	__ПЕРДИКАС__. Така се прегръщаха Марон и Буши навремето. Когато Буши го прегърна гробът, Марон прегърна Садал. Какво ли значи тая прегръдка с Терес сега?
	__ТЕРЕС__. Слушай, вонлива гнидо! _(Замахва да го удари.)_
	__МАРОН__. Остави го, Терес! Това ще бъде много малко за него.
	__ТЕРЕС__. Гнида! _(Излиза.)_
	__МАРОН__. _(Люлее една кесия за връвчицата като обесена.)_
P>
	Живял някога цар Буши,
	той имал четири уши…
P$
	__ПЕРДИКАС__. Ти какво?
	__МАРОН__. Кой бил пял тая песничка?
	__ПЕРДИКАС__. Ти знаеш кой!
	__МАРОН__. Знам. Тази песен я съчиниха Севт и Ронак. Ти едвам я научи, и каза на Садал, че Орфей я пее на площада.
	__ПЕРДИКАС__. Говориш глупости!
	__МАРОН__. Може. Само че с тебе няма да се прегърна. След няколко дни аз съм в Атина.
N	(В това време влиза Антиб.)
	Мой дълг е поне да предпазя Садал да знае кои са съветниците му… военачалниците му. Нали, Антиб? Навярно Кот ти е казал всичко… Вземи. _(Хвърля му кесия, но Антиб нарочно не я улавя.)_
	__АНТИБ__. _(Към Пердикас.)_ Ти излез!
N	(Пердикас излиза.)
	_(Към Марон.)_ Иди ми донеси кесията!
	__МАРОН__. Аз все още съм пръв съветник на царя.
	__АНТИБ__. А аз съм пръв военачалник. И Садал е мой кум. Ти чу какво каза царят на сватбата: „От тебе очаквам много, Антиб!“
	__МАРОН__. А някога те очакваха двата лъва на Садал.
	__АНТИБ__. А сега очакват тебе.
	__МАРОН__. Глупав си ти, Антиб! И това ще ти пречи много.
	__АНТИБ__. Глупавият пречи по-малко от умния, старче, особено в държавните работи.
	__МАРОН__. Нима толкова бързаш да направиш Евредика вдовица?
	__АНТИБ__. Аз обичам Евредика, старче!
	__МАРОН__. Тогава вземи кесията си и запази своята храброст за бойното поле!
	__АНТИБ__. _(Тръгвайки.)_ Старче, подъл си ти, но въпреки това аз те обичам. _(Взема кесията, излиза и на секундата пак се връща.)_ Дойде ми на ум, защо… Защото си много подъл! _(Излиза.)_


>>	6

N	(В двореца. Срещат се Орфей и Евредика.)

	__ЕВРЕДИКА__. Пусни ме да мина!
	__ОРФЕЙ__. Ти ме пусни!
N	(Евредика отстъпва настрани и двамата тръгват нерешително. Орфей се обръща.)
	__ОРФЕЙ__. Евредика!
	__ЕВРЕДИКА__. Кажи, съветнико!
	__ОРФЕЙ__. _(Приближава се към нея.)_ Евредика!
	__ЕВРЕДИКА__. Кажи, царски съветнико?
N	(В това време Севт и Ронак се приближават, носейки голяма мрежа. Внезапно я хвърлят върху Орфей и Евредика и последните се омотават в нея.)
	Махнете тая мрежа, лешояди!
	__СЕВТ__. Водата е мътна, не знам какво се е хванало.
	__ЕВРЕДИКА__. Чувате ли, мръсници!
	__РОНАК__. Тази мрежа е благословена от Дарзалас.
	__ЕВРЕДИКА__. _(Крещи.)_ Вие сте лешояди! Махнете мрежата!
N	(Нахълтват Кот, Антиб, Пердикас, Терес и Марон.)
N	(Пердикас отново изтичва навън.)
	__КОТ__. Мрежата на позора!
	__СЕВТ__. Антиб, извади рибата!
	__ЕВРЕДИКА__. Антиб, махни тая мрежа!
	__РОНАК__. Хайде, Антиб, докато не се е вмирисала рибата!
N	(Антиб маха мрежата и хваща болезнено ръцете на Евредика.)
	__КОТ__. Жената трябва да вряка!
	__СЕВТ__. Какво е виновна жената?
	__ТЕРЕС__. Жената никога не е виновна. Жената си е жена.
N	(Антиб пуска Евредика и приближава Орфей, хващайки дръжката на меча си.)
	__МАРОН__. Прости му, Антиб!
	__ОРФЕЙ__. Не ми прощавай, Антиб! Аз обичам Евредика!
N	(Влиза Садал и след него Пердикас.)
	__САДАЛ__. Какво става тук?
	__ПЕРДИКАС__. Не знам, царю! Аз помислих, че се събираме за нещо.
	__МАРОН__. Прости му, царю! Нека това бъде последното ми желание, преди да замина за Атина.
	__ТЕРЕС__. _(Втурва се към него.)_ Не си отивай, чичо Мароне!
	__КОТ__. На кого ни оставяш, Мароне?
	__ПЕРДИКАС__. _(Спуска се към Марон.)_ Мароне, братко!
	__СЕВТ__. _(Пада на колене.)_ Царю, не пускай Марон да си ходи!
	__РОНАК__. Ние всички те молим, царю!
	__ПЕРДИКАС__. _(Плаче.)_ Не ни разплаквай, царю!
	__АНТИБ__. Братя, недейте, сили нямам!
N	(Севт и Ронак запяват през сълзи: „Слава на Садал, най-прекрасния!“ Другите плачат. На фона на тоя плачещ хор Терес и Кот едновременно произнасят своите реплики.)
	__ТЕРЕС__. Царю, не ни отнемай чичо Марон! Той направи толкова много за Тракия. Всички знаем колко скромно живее чичо Марон.
	__КОТ__. Марон не е лайно! Аз съм лайно! Марон не е лайно! Аз съм лайно! Марон не е лайно! Аз съм лайно!
N	(Нахълтва разгневена, плачейки, Корсиблепа.)
	__КОРСИБЛЕПА__. Ограбиха ме! Крадци! Ето го крадеца! _(Втурва се към Терес и започва да го бие.)_ Къде е кесията ми? Къде е златото ми? На хетерите ли го раздаде, развратнико? Искам си парите! Крадци! Всички сте крадци! Всички, всички! Крадци и певци!
N	(Влиза също така разгневената царица. Древногръцкият плачещ хор поддържа тихо своите вопли. Кот мърмори: „Марон не е лайно! Аз съм лайно!“)
	__КРЕЗИЯ__. Коя е тук царицата? Аз съм царицата! Мене никой не ме слуша. _(Към Садал.)_ Ти си виновен! Ти нарочно ме държиш настрани от държавните работи. Ти не ме уважаваш! Ти ме смяташ за пияна и смахната, понеже съм умна, защото знам всичките ти любовници и къде се срещаш с тях. Коя е тук царицата? Аз съм царицата! Щом аз съм царицата…
	__САДАЛ__. _(Изкрещява.)_ Стига!
N	(Настъпва тишина.)
	Мили мои парадинасти! Скъпи мои! И ти, Крезия, царице на Тракия, обич моя! И ти, Мароне!… Простете ми всички, ако с нещо съм показал студенина и строгост към вас!… Великий и пресветлий Мароне, ти чу воплите на моите най-близки хора. В тежки мигове поех държавата на Буши и ако съм сгрешил, грешил съм честно. Ти сам видя, Мароне, колко много те обичат всички. Нали, Севт? Нали, Ронак? Не пречи, Пердикас! Марон ще остане при нас, защото Марон е Марон!… И ти, Терес, ще отидеш в Епидавъра, непременно ще отидеш! Ти не си взел парите на Корсиблепа. Парите ги взех аз, за да платя на дърварите, но аз ще ти дам две кесии в замяна на това… А Крезия е царица на Тракия! Кой е казал, че не е царица на Тракия? Ако чуеш такова нещо, Антиб, накажи негодника, както ти сметнеш за добре… Мили парадинасти, към вас се обръщам! Какво е царят без вас? Труп без нозе и ръце! А Мегабаз стои в устието на Теар и след него са конниците на Дарий. Мегабаз е опитен в боя, хитър и жесток с противниците си. Очите му гледат към нашите богати равнини, към планините, където се копае мед и злато, към домовете с красиви тракийки. В такъв миг ние трябва да бъдем единни! Забравете крамолите, ежбите помежду си, подайте си ръце и да застанем като стена срещу Дарий, в която той да счупи своята твърда, упоена с леки победи глава! _(Изважда кесия със злато.)_ Това е за вас! Ето! Вземи, Севт! И ти, Ронак!… Кот, ето и за тебе… Антиб… Вземете! Вземи, Терес, царят лично ти ги дава. Корсиблепа, на тебе ти обещах две, ето, вземи! Дръж! Не мисли, че ще те забравя, Пердикас, без тебе накъде? Дръж! Пари имам, парите аз не жаля. Колкото искате, ще ви дам, само ви моля, мислете си за Тракия! Мислете за Тракия, мили парадинасти! Заклевам ви, моля ви с цялата си царска гордост и падам в краката ви!
N	(Садал е паднал на колене. Всички са около него. Орфей застава срещу коленичилия цар на Тракия. Садал изважда от колана си последната кесия.)
	__САДАЛ__. Вземи и ти, Орфей! Това е моята кесия.
	__ОРФЕЙ__. Царю, пари аз не искам! Аз съм певец и войник на Тракия. Аз нямам нищо, нямам нито майка, нито баща, нито жена. Имам само Тракия!
	__САДАЛ__. Благодаря ти, Орфей! Подай ръка на Марон!
N	(Орфей подава ръка на Марон и Марон му подава своята.)
	__МАРОН__. За Садал!
	__ОРФЕЙ__. За Тракия!
	__САДАЛ__. Благодаря ви, мои верни парадинасти! Сега съм спокоен. Никога Тракия не е била по-единна.
	__ОРФЕЙ__. Царю!… Аз сгреших, като подадох ръка на Марон преди малко. Да, царю… Направих го, понеже ми стана мъчно за тебе.
	__САДАЛ__. Аз нямам нужда от съжаление.
	__ОРФЕЙ__. Сега мога да ти дам само съжаление, царю! Моето място е на площада.
	__САДАЛ__. Добре ли мислиш какво говориш?
	__ОРФЕЙ__. Царю, те никога няма да забравят това, че ти падна в нозете ми. С парите, които така щедро им раздаде, ти никога няма да заплатиш това коленичене.
	__САДАЛ__. Аз паднах на колене пред Тракия!
	__СЕВТ__ И __РОНАК__. Слава на Садал, най-прекрасния!
	__ОРФЕЙ__. Царю, тях не ги примамва идеята, а идеите, които ги обземат от твоята идея. Сбогом, царю!
	__САДАЛ__. Върви, където щеш, бъчварю! И не забравяй, че в тежък ден си отблъснал ръката на царя! Оставете ме сам!
N	(Всички излизат. Марон приближава до Садал.)
	__МАРОН__. Царю, запази Орфей с тази ръка, която той отблъсна. Твоите думи могат да бъдат знак за нещо ужасно! Съветниците са оскърбени. Подир Орфей може да тръгне убиец. _(Излиза.)_
	__САДАЛ__. _(Отива към дървената фигура на бог Дарзалас.)_ Видя ли всичко, всемогъщи Дарзалас? Чу ли всички? Не ме гледай с мъртвите си дървени дупки! Ти нищо не виждаш с тях. Недодяланите ти уши са глухи. И ако искаш да знаеш, аз съвсем не съществувам благодарение на тебе. Обратното, ти си тук, защото преди една година доведох един пияница, който те издяла от някакъв пън, изхвърлен от водите на Хеброс. Нищо няма в тая дървена глава, Дарзалас, създателю мой! Страхът е създал символа и сега символът създава страх. Искаш ли да се засиля от десет крачки и да ударим главите си като овни? Да, но аз не искам, защото знам, че си пън. И именно като пън ми трябваш. Колко откровено те обиждам, всесилни Дарзалас, а ти дори не се засягаш. _(Плюе върху него, после изважда кърпа и го бърше.)_ Твоята сила е единствено в това, че не желаеш да се бършеш сам. И ако някой те заплюе, ще трябва да те бърше самият той, както правя аз сега. Само че тук няма никой. Ние сме само двамата — бог и цар! Ние можем да си правим всякакви номера. Но ако те заплюе някой орач, цяла Тракия ще види това и мечът, който ще отдели главата от тялото, ще се превърне в звезда, която хората ще нарекат зорница. И сутрин, преди да започнат да обработват земята, ще се поклонят на меча, окачен на небето… Защо мълчиш, дървено могъщество? Кажи, защо? Кажи, защо Мегабаз стои в устието на Теар? Накъде ще тръгне? Да тръгна ли аз, за да го изпреваря? Или да отида като Орфей да си попея на площада?… Тоя пияница е направил едното ти ухо по-голямо. Сигурно Пердикас се е въртял пред очите му… Лека нощ, голямо ухо, глухо, сляпо, дървено могъщество! Лека нощ, лека нощ… Лека нощ!


>	Втора част

>>	7

N	(В затвора. Пердикас пази Орфей и пее с невъзможния си глас: „Живял някога цар Буши, той имал четири уши…“)

	__ПЕРДИКАС__. Аз съм бедна душа с две уши, но ги отварям на четири… Как си? Чувствуваш ли се велик? Не искаш да отговаряш? Обидно ти е да разговаряш с тази дървеница Пердикас? Хайде да спорим като гърците! Аз уж съм Платон, а пък ти някой друг. Казват, че имало един, дето живее в бъчва и ходел да се надвиква с морето. Бил много умен. Може ли умен човек да живее в бъчва? Кажи де, нали си бъчвар? Ти спал ли си в бъчва? Не искаш да отговориш. Обидно ти е… Как ще спи в бъчва? Как ще влезе вътре? Как ще диша?
	__ОРФЕЙ__. Едното дъно е отворено, Пердикас.
	__ПЕРДИКАС__. Че тогава как ще спи прав?
	__ОРФЕЙ__. Бъчвата е легнала, Пердикас.
	__ПЕРДИКАС__. Това пък съвсем не може, нали ще се излее.
	__ОРФЕЙ__. Бъчвата е празна, Пердикас.
	__ПЕРДИКАС__. Ами ако е пълна?
	__ОРФЕЙ__. Няма да живее вътре тогава.
	__ПЕРДИКАС__ А къде ще живее?
	__ОРФЕЙ__. В друга бъчва.
	__ПЕРДИКАС__. Че ние така можем да си говорим до утре… Ами ако и тя е пълна? Ами ако всички бъчви са пълни?
	__ОРФЕЙ__. Тогава ще си направи една празна.
	__ПЕРДИКАС__. Ами ако не може да прави бъчви?… Кажи де! Нямаш повече отговори. А аз имам още много въпроси. Значи съм по-умен от тебе.
	__ОРФЕЙ__. Въпросите винаги са повече от отговорите. Искаш ли и аз да те питам?
	__ПЕРДИКАС__. Че как ще ме питаш, когато ти си в затвора? Кажи де? Кажи, къде ще живее оня, умният, философът, който не може нито бъчва да направи, нито къща? Кажи де!
	__ОРФЕЙ__. Тогава ще си направи един Пердикас.
	__ПЕРДИКАС__. Какъв Пердикас?
	__ОРФЕЙ__. Такъв като тебе празен Пердикас и ще си живее вътре.
	__ПЕРДИКАС__. Празен Пердикас няма. Орфейчо! Ние, пердикасите, не седим празни и никой не може да влезе в нас. На мене Садал всеки ден ми сече главата и пак съм жив. Ако нас ни няма, няма да има нито царе, нито затворници. Защото един цар без затворници не е цар, а човек. А един затворник без цар не е затворник, а цар. Тоя свят, умни певецо, се състои от царе и затворници. А по средата седим ние, пердикасите. Запомни го хубаво. Това ти го казва Пердикас, и то не някой празен Пердикас, дето оня ще влезе вътре и ще си живее свободно, че на всичкото отгоре да го пуснем да се надвиква с морето. Вътре в пердикасите ще си живеят само пердикаси и мънички пердикасчета, които утре ще станат големи пердикаси, за да дават ум на държавата. Ясно ли ти е? Нищо не ти е ясно на тебе, велико нищо!… Честен искал да бъде! От къде на къде ще бъдеш честен?! С какво право? С какво сме заслужили ние такова отмъщение? Кой си ти? Кажи де? Отговори!
N	(Влиза Садал.)
	__САДАЛ__. Защо викаш, Пердикас?
	__ПЕРДИКАС__. Говорим като Платон и някой друг.
	__САДАЛ__. Какво искаше да ти отговори Орфей?
	__ПЕРДИКАС__. Из областта на философията… Царю, умря ми най-хубавият заек…
	__САДАЛ__. Добре, върви!… Днеска палачът сече ли ти главата?
	__ПЕРДИКАС__. Аз ходя следобед по тая работа, царю!
	__САДАЛ__. Иди и му кажи да не я сече повече.
N	(Пердикас излиза. Орфей и Садал.)
	__САДАЛ__. Зайците умират, хората се мъчат.
	__ОРФЕЙ__. Доволен ли е царят на Тракия?
	__САДАЛ__. От какво да бъде доволен?
	__ОРФЕЙ__. От това, че неговият певец и войник гние в затвора?
	__САДАЛ__. Тук е най-сигурното място. В затвора не те заплашва нищо.
	__ОРФЕЙ__. Значи, това е в интерес на моята сигурност? Тогава ти си твърде несправедлив към парадинастите, които са заплашени със свобода.
	__САДАЛ__. Лошо се шегуваш, но е точно така. Тях именно свободата ги заплашва. В затвора те ще се превърнат в герои. А за една малка и все още бедна страна като Тракия ще струват скъпо толкова герои.
	__ОРФЕЙ__. Марон ли те научи на това?
	__САДАЛ__. Марон избяга в Атина заедно с Корсиблепа. Сега се уча сам.
	__ОРФЕЙ__. Не е ли по-добре да ме убиеш?
	__САДАЛ__. За да станеш легенда? Това е повече от свобода!
	__ОРФЕЙ__. Тогава дай ми по-малкото — свободата!
	__САДАЛ__. Но тогава ти пак ще дойдеш тук.
	__ОРФЕЙ__. Ако ти не пожелаеш, няма да дойда.
	__САДАЛ__. Но тогава парадинастите ще те убият. У нас това става лесно.
	__ОРФЕЙ__. Не се ли страхуваш, царю?
	__САДАЛ__. От какво?
	__ОРФЕЙ__. От единството на парадинастите.
	__САДАЛ__. Не, защото те са единни, но в замяна на това са свободни. Аз съм ги наказал със свобода.
	__ОРФЕЙ__. А какво ще стане с държавата?
	__САДАЛ__. … И когато той се обърнал да я види, тя потънала в облак от прах.
	__ОРФЕЙ__. Държавата ли?
	__САДАЛ__. Не, не… Аз говоря за друго. Върти ми се нещо в главата.
	__ОРФЕЙ__. Не само в главата ти, царю. Нещо неясно се върти в държавата и тебе те измъчва това, че не можеш да го откриеш.
	__САДАЛ__. _(Вика.)_ Кажи ми го ти, певецо!
	__ОРФЕЙ__. Аз не съм свободен.
	__САДАЛ__. А нима аз съм?… Ти избяга от двореца и хукна отново по площадите, защото е по-лесно, нали?
	__ОРФЕЙ__. Някога парадинастите бяха враждебни един към друг и ти ги държеше в своята власт. С цената на собственото си унижение, падайки на колене пред тях, в името на сплотена и силна Тракия, готова да посрещне Мегабаз, ти им даде единство. Те го приеха с инстинкта на животното. Единството на парадинастите, което трябваше да се превърне в оръжие срещу Мегабаз, се обърна в оръжие срещу тебе. Може би именно това чака Мегабаз — да се изтощи Тракия от единство и конниците му да бъдат бодри, когато спре пред вратите на Атина.
	__САДАЛ__. _(Изкрещява.)_ Мегабаз ще намери своя гроб в Тракия.
	__ОРФЕЙ__. Защо извика толкова силно, царю?
	__САДАЛ__. Защото ти си враг на Тракия!
	__ОРФЕЙ__. Много ли ме ненавиждаш, царю?
	__САДАЛ__. Ненавиждам те и затова няма да те убия.
	__ОРФЕЙ__. Защо ме ненавиждаш?
	__САДАЛ__. Щом аз, царят на Тракия, нямам право да изкажа своите мисли, с какво право ми ги казваш ти?
	__ОРФЕЙ__. Тук сме само ние двамата.
	__САДАЛ__. И ти искаш да минеш за герой пред царя?
	__ОРФЕЙ__. Аз правех това и там, на площада.
	__САДАЛ__. За да станеш герой пред народа. Вижте го Орфей! Великия Орфей!… А аз съм син на Дарзалас и всяка вечер разговарям с един пън. Нима съм луд?… Защо се перчиш с дарбата си, дадена от боговете? Аз наредих бедните да пият вода от кладенците на богатите, орачите да получават повече, парадинастите поддържат добре своите конници, аз намалих робите наполовина.
	__ОРФЕЙ__. Но робството не намаля наполовина.
	__САДАЛ__. А какво искаш ти?
	__ОРФЕЙ__. Ако в държавата има един-единствен роб, радостта на свободните трябва да се наказва. Само свободният човек е велик човек.
	__САДАЛ__. Ти искаш да бъдеш велик? Велик син на Тракия? Добре, ще бъдеш! Аз ще те направя велик! _(Вика.)_ Пердикас!
N	(Влиза Пердикас.)
	Пази го добре! Орфей е нужен на Тракия! _(Излиза.)_
	__ПЕРДИКАС__. Колко по-приятно е да разговаряш с дървеница като Пердикас. Сега имаш много свободно време, толкова време имаш, че можеш да си направиш един празен Пердикас, да си живееш вътре и да се надвикваш с морето.


>>	8

N	(Отново в затвора. Орфей и Пердикас.)

	__ПЕРДИКАС__. Искам да те попитам нещо, Орфей! Ти очакваш свободата си. Кажи ми, какво очаквам аз? Мълчиш. Обидно ти е да разговаряш с мене. А аз те питам като човек.
N	(Влиза Садал.)
	__САДАЛ__. Пердикас, ти прекара в затвора заедно с великия Орфей цели 15 години. Поне половината от неговото величие е и твое величие. Иди си, ти изпълни своя дълг! Свободен си! Или искаш да ми кажеш нещо?
	__ПЕРДИКАС__. Последният ми заек умря, царю!
	__САДАЛ__. Благодаря ти, Пердикас, върви!
	__ПЕРДИКАС__. При палача ли, царю?
	__САДАЛ__. Иди в градината на въздух.
N	(Пердикас излиза. Садал и Орфей сами.)
	__САДАЛ__. Някога, преди много години, ти ми каза, че имам свободна мисъл, но волята ми не е свободна.
	__ОРФЕЙ__. Аз съм много уморен.
	__САДАЛ__. Аз също.
	__ОРФЕЙ__. Защо не ме оставиш да умра спокойно?
	__САДАЛ__. Защо всички вие искате да живеете и да умрете спокойно?
	__ОРФЕЙ__. Защото спокойствието е единственият белег, който отличава смъртта на човека от смъртта на звяра. И тъй, ти смяташ, че аз нямам свободна воля? А ето че аз дойдох да ти кажа, че по моя воля от днес ти си свободен.
	__САДАЛ__. Ти трябваше да умреш през тези години 70 пъти!
	__ОРФЕЙ__. Толкова много смърти?
	__САДАЛ__. Зайците на Пердикас измряха, а ти си жив.
	__ОРФЕЙ__. Парадинастите зайчари ли станаха?
	__САДАЛ__. Зайците умряха от виното, което ти пращах и което парадинастите подменяха с отровно. Пердикас умъртви всичките си зайци да проверява това!
	__ОРФЕЙ__. Един ден Тракия трябва да издигне паметник на незнайния заек.
	__САДАЛ__. По-скоро Тракия трябва да издигне паметник на великия Орфей върху 70 заешки трупа.
	__ОРФЕЙ__. Бих предпочел върху 7 страхливи трупа на парадинасти.
	__САДАЛ__. Да се страхуваш е човешко.
	__ОРФЕЙ__. Не и заешко!
	__САДАЛ__. Царят на Тракия има предвид своя собствен страх. Той не се бои от това, какво ще напише Херодот за него, а от това, какво ще напише царят на траките за Тракия. Той се бои от това, какво следващите царе ще напишат за другите народи. Единственото, което царят на Тракия иска, е да умре като тракиец, под небето на Тракия и преди да затвори очи, да види един бягащ елен, който носи на рогата си слънцето. Орфей, аз ти дарявам свободата. Пази се сам от свободата.
	__ОРФЕЙ__. Царю, аз не желая да изляза оттук!
	__САДАЛ__. Защо?
	__ОРФЕЙ__. Защото аз те предупреждавам, че ще върша същото, каквото съм вършил досега. Този пън Дарзалас ми е сложил нещо тук, което не мога да махна с никаква сила. Ако остана в затвора, постепенно ще угасна от умора. Ще ме забравят всички, ще ме забравиш и ти и един ден ще видиш бягащия елен, който носи на рогата си слънцето.
	__САДАЛ__. Орфей, от днес ти си свободен!
	__ОРФЕЙ__. Аз не желая свободата, царю!
	__САДАЛ__. Чуваш ли какво ти казвам? Ти си свободен!
	__ОРФЕЙ__. Царю. _(Пада на капене.)_ Някога ти падна на колене и аз разбрах какво значи това. Аз, бъчварят Орфей, твоят войник, аз те моля, не ми давай свобода! Не ми давай свобода!
	__САДАЛ__. _(Вика.)_ Пердикас! Чуваш ли, Пердикас?
N	(Влиза Пердикас тичешком.)
	Изведи затворника! Той е свободен!
N	(Пердикас стои неразбиращ.)
	Чуваш ли какво ти казвам?
	__ПЕРДИКАС__. Чувам, царю… Само че нямам повече зайци!
	__САДАЛ__. Изведи го!
	__ПЕРДИКАС__. _(Приближава плахо до Орфей.)_ Хайде, Орфей… Моля ти се, ти си свободен. Излез, заради мене излез… 70 заека ми струваш. Хайде!
	__ОРФЕЙ__. Благодаря ти за всичко, Пердикас! Аз наистина не струвам повече от 70 заека.
N	(Излизат заедно с Пердикас.)
	__САДАЛ__. Свобода! Кой е свободен? От какво е свободен? В името на какво? Заради какво? Е, добре! Ето аз, синът на Дарзалас, казвам: От днес всички човеци върху цялата земя са свободни! А кой ще ви освободи от самите вас?… Ти, убиецо, си свободен да убиваш! Ти, жертво, си свободна да се браниш! Но нали жертвата винаги е по-слаба от убиеца? Значи ли това, че тя е напълно свободна да умре?… Ела, Мегабаз, ела със своите конници, Тракия е свободна да се предаде. Ела, унищожи я! Вземи златните рудници, вземи горите, вземи певците й, вземи хубавите жени на Тракия! Вземи и царя на Тракия! Добре! А Пизистрат ще даде ли същата свобода на Гърция? А Персия ще даде ли същата свобода на други? А другите ще дадат ли свобода на другите? Аз не съм свободен дори по отношение на моя нероден син. Колко години горката Крезия гълта магиите на Марон, за да роди утрешния цар на Тракия! А аз се страхувам какъв ще бъде утрешният цар на Тракия! Ами ако това бъде малоумен син, роден от пияна жена? Свободен ли съм аз да дам бъдещия цар на Тракия? О, свобода, велико наказание за несъвършения човек! О, свобода, бягащ елен, който носи на рогата си слънцето!


>>	9

N	(Площад. Чуват се гласове, шумотевица. Прозвучават фанфари. При осветление в центъра се вижда завита фигура с бяло конопено платно. Около нея са парадинастите. Тук е Садал. Радостни викове. Садал дава знак за тишина.)

	__САДАЛ__. Орфей обичал с неземна сила своята красива и любима жена нимфата Евредика. Един ден подземният цар Хадес видял Евредика, влюбил се в нея и изпратил една змия, която клъвнала Евредика по крака. Така Евредика попаднала в подземното му царство. Обезумелият Орфей потънал в скръб. Дълго молил подземния лодкар Харон да го отведе при Хадес. Смилил се Харон над нещастния Орфей и го завел при подземния цар. „Добре, рекъл Хадес, ще ти върна Евредика, но при едно условие. Ти ще я изведеш от моето царство, без да се обръщаш да я видиш, преди да сте стъпили на горния свят.“ Тръгнал Орфей. Пред него вървял Хермес, за да му сочи пътя, а след него — Евредика. Дълго време се лутали в мрака, а Орфей все нямал търпение — след него ли е любимата Евредика? Ето че просветнал отворът към горния свят. Още няколко крачки, и Орфей ще прегърне Евредика. Ами ако тя не е след него? Той не чувал стъпките й. Не се стърпял Орфей и преди да стъпи на горния свят, обърнал се назад. Погледът му зърнал сянката на Евредика, но още преди да я види, тя потънала в облак от мрак. Четири години оплаквал Орфей своята любима жена… Когато запеел, птиците млъквали, сърните спирали своя бяг, а гората преставала да шумоли… Един ден върху него се втурнали ревнивите вакханки, на които той не обръщал никакво внимание, и го разкъсали на парчета. Това е историята на великия певец Орфей… Нека той стои вечно тук, за да напомня на траките, че песента е дар за тях от боговете, че тя ги прави равни помежду им, равни на боговете. Слава на великия Орфей! Слава на Тракия!
N	(Пердикас смъква платното и се открива паметникът на Орфей. Викове: „Слава на Орфей!“ Тръби. Царят и парадинастите се оттеглят при поздравителните възгласи на народа. Настъпва тишина. Достигат звуци на китара, по-скоро това е някакво дрънкане на струни. Появяват се пияни: Казанджията, Грънчарят, Ножарят, които удрят върху струните на своите китари. Около тях се въртят и други пияни мъже и проститутки. Веселят се около паметника. Влиза Орфей. Никой не го забелязва.)
	__ОРФЕЙ__. Свини! Пияни, пеещи свини!
N	(Настъпва мълчание.)
	__КАЗАНДЖИЯТА__. Чужденецо, не се перчи, а седни да пиеш вино. Аз плащам.
	__ГРЪНЧАРЯТ__. Слушай, чужденецо…
	__ОРФЕЙ__. Чужденецо?! Слушай ти, пиян казанджийо, вгледай се добре в мене! Толкова ли си пиян?
	__НОЖАРЯТ__. Тоя сигурно е кожар. Хайде да му съблечем кожата!
	__ОРФЕЙ__. Вие наистина ли не ме познавате, или сте толкова пияни, че и себе си не познавате? Аз съм Орфей — бъчварят Орфей.
	__ГРЪНЧАРЯТ__. Орфей ли? _(Сочи паметника.)_ Ето го Орфей, понеже се обърнал да види жена си.
	__ОРФЕЙ__. Дай ми китарата.
	__КАЗАНДЖИЯТА__. Защо да ти я давам?
	__ОРФЕЙ__. За да ти докажа, че наистина съм Орфей!
	__КАЗАНДЖИЯТА__. Значи, който има китара, той е Орфей! Тогава и аз съм Орфей!
	__КОЖАРЯТ__. И аз съм Орфей!
	__ГРЪНЧАРЯТ__. И аз съм Орфей!
	__ГЛАСОВЕ__. И аз съм Орфей!
N	(Започват да дрънкат с китарите и да припяват: „Ние всички сме Орфей, ние всички сме Орфей!“)
	__ОРФЕЙ__. _(Вика.)_ Ксантипо!
N	(Орфей захвърля чаша към дъното, където вероятно е кръчмата на Ксантипа, и оттам се чува звънтеж на падащи съдове. Влиза Ксантипа.)
	__КСАНТИПА__. Кой хвърли чашата?
	__ГРЪНЧАРЯТ__. Този тук чужденец. Или е пиян, или е луд.
	__ОРФЕЙ__. _(Приближава към Ксантипа.)_ Ксантипо! Ти кажи, не бой се, не съм луд… Изменил ли съм се много? Гласа ми поне не познаваш ли?… Аз съм Орфей, ти ме познаваш, нали?
	__КСАНТИПА__. Сигурно, чужденецо… Би трябвало да те познавам, щом си Орфей. Само че аз много остарях и очите ми не виждат добре. Петнайсет години минаха, откак видях Орфей за последен път.
	__ОРФЕЙ__. Не си ли спомняш онзи ден, когато дойдох за Евредика?
	__КСАНТИПА__. Времената се менят, виното се мени и хората се менят, чужденецо!
	__ОРФЕЙ__. Защо вие всички ме наричате „чужденецо“? Аз съм Орфей! Дайте ми китарата! _(Спуска се към Дърваря и дърпа китарата му.)_ Дайте ми китара!
	__КАЗАНДЖИЯТА__. _(Хваща ръцете на Орфей.)_ Умири се, чужденецо!
	__ОРФЕЙ__. Пуснете ме, ще ви избия! Всички ще ви избия като кучета!
	__КСАНТИПА__. Орфей никога не правеше скандали при мене. Напротив, той усмиряваше другите. По това се познаваше, че Орфей е в кръчмата… Пуснете го!
N	(Пускат Орфей.)
	Иди си, чужденецо. Иди си в мир! Ние сме мирни хора. Пощади и старата Ксантипа, която не те познава поради слабостта на очите си… А колкото до гласа — у човека има много гласове. Знаеш ли кога и кой глас говори?
N	(Отново мъжете започват да дрънкат по струните и да пеят: „Ние всички сме Орфей, ние всички сме Орфей!“ Излизат. Орфей се приближава към паметника.)
	__ОРФЕЙ__. Не бой се! Няма да те ударя. Мислиш, че ще взема камък да те цапардосам по великата дървена глава и тя да се търкулне в нозете ми? Бъди спокоен, ще има кой да направи това. Някой ден ще дойде Мегабаз и ще поиска да се изпикае на площада в чест на своята победа. „Махнете това дървено нищо, защото ми пречи!“ — ще извика той на своите перси. И тогава ти ще се проснеш по очи в локвата на победителя. Нищо чудно дори да се опиташ да запееш: „Слава на Мегабаз, най-преславния!“ А от песента ще излязат само солени мехури. Защо ли? Защото, когато победителят пикае, на победения му се струва, че върху него се излива морето. Какво остава за победения? Той трябва да се научи да диша под водата… Ти мислиш, че аз говоря на тебе, дървено нищо? Аз говоря на себе си, защото „ти“ — това съм „аз“. Ти също си роб. Ти си роб, окован завинаги, осъден да не напусне никога този площад, за да могат живите да идват тук, да те гледат и да се радват, че те поне се движат. Аз също мога да застана до тебе, да поставя ръката си ето така и да стоя неподвижен, но не искам, защото ще ме вземат за луд, а те и без това са ме взели… А ти, дървено достойнство, ще имаш ли куража да кажеш: „Не се смейте, това е истинският Орфей.“ Няма да посмееш, защото могат и тебе да те сметнат за луд. А едно лудо достойнство ще погуби твоето дребно достойнство. А без достойнство накъде? Ето защо ти никога няма да посмееш да извикаш: „Не се смейте, това е истинският Орфей!“… Хайде, дървено достойнство, настъпи с достойния си крак очите ми! Или се боиш да се не подхлъзнеш и да разбиеш тук, на площада, дървения си задник?
	__ТАМИРИД__. _(Скрит в тъмното зад паметника.)_ От кого да се боя?
	__ОРФЕЙ__. Кой си ти?
	__ТАМИРИД__. Аз съм Тамирид.
	__ОРФЕЙ__. _(Вглежда се в него.)_ Тамирид! Учителю!
	__ТАМИРИД__. Учителю? Напротив, аз съм твой ученик и дойдох да се поуча от дървената ти слава.
	__ОРФЕЙ__. Тамирид, учителю, ти ме позна, нали? Да вървим! Ти можеш да докажеш, че аз съм Орфей, самият Орфей, истинският Орфей!
	__ТАМИРИД__. Къде ще вървим? Ти не можеш да мръднеш оттук. А аз съм твърде стар, за да понеса на плещите си това тежко дърво.
	__ОРФЕЙ__. Стремежът към славата е човешки.
	__ТАМИРИД__. Тогава ти няма защо да си недоволен. Ти имаш и двете неща — ти си жив и едновременно с това имаш своята дървена слава. Това не е имал още никой от траките.
	__ОРФЕЙ__. Плюя аз на траките! Някога аз пеех за тяхната мъка, разбират ли те сега моята мъка?
	__ТАМИРИД__. Мъка! Каква отвратителна дума. Това не е дума, а жаба. Стига си се перчил с нея.
	__ОРФЕЙ__. Аз не се перча. Как може тялото да се перчи със своята болест?
	__ТАМИРИД__. Духът на слабия винаги се перчи със своята болест, наречена мъка. Разбирате ли вие моята мъка — пита проститутката и продължава своята работа. Само че на мене не ми минават тия.
	__ОРФЕЙ__. Ти трябва да ме разбереш. Ти си длъжен!
	__ТАМИРИД__. Длъжен? Аз? Пипни, има ли нещо тук? Има ли? Това, дето удря, е една стара змия, която се вие и блъска, хапейки опашката си. Двайсет години продължава това. Двайсет години!… Една, две, три, четири, пет, шест, седем…
	__ОРФЕЙ__. Старче, спри!
	__ТАМИРИД__. Да спра? Аз? Ти си ме забравил. Аз съм Тамирид, наречен по-късно от себе си Непрощаващия. Никому не прощавам и няма да простя. Дори на себе си не прощавам. Оставил съм тази змия тук и всяка нощ я насъсквам като куче: „Дръж! Яж! Ръфай!“
	__ОРФЕЙ__. Не ти вярвам, учителю!
	__ТАМИРИД__. Не ми вярваш ли? Че какво от това? Да не мислиш, че аз си вярвам? Твърде рано разбрах, че съм осъден от боговете да загубя вяра в себе си. Да, ученико, защото аз бях пръв, преди мене нямаше никой. Траките още не умееха да си служат със звуковете. Около мене беше тъмнина. Аз се лутах в тъмнината и не знам по силата на какво, може би по божие наказание, започнах да събирам звуковете от листата, от корените на дърветата, от копитата на сърните, от воя на чакалите. Още никой не знаеше, че сухожилието, опънато върху кухо дърво, може да плаче или да се смее. Щеше ли да знаеш ти това, ако мене ме нямаше? И ти като всички нямаше да знаеш кой е Тамирид, защото моят живот беше блъскане в тъмнината, където се вижда само нищото, смесено с тази тъмнина. Пипнешком аз събирах прашинка по прашинка от това нищо, залепвах нищо до нищо и така бавно, незабелязано се получаваше първата песен. Тя беше несъвършена, защото нямаше с какво да я сравня, да видя недостатъка й. Моят живот беше едно мъчение, защото нямах образец или, по-точно, моят образец беше нищото. И така, аз бях осъден от боговете заради дързостта на волята си. „Как може да се прави нещо от нищото?“ — казвали са си тези безсмъртни тулупи, наливайки от единия си край медовина, за да поръсят с другия си край земята на жадните орачи… Всичко, което събрах парче по парче, ден по ден, аз предадох на тебе. Ти имаше веселата, божествена дарба на съвършения. Всичко онова, което у мене беше хаос, ти подреди изкусно, просто, ясно и леко. И сега стоиш пред мене целият от дърво за слава на Тракия, но не и за слава на злото, старче Тамирид Непрощаващия. Нищо не съм искал от тебе. Не съм дори и мечтал да дойдеш и да ми кажеш: „Благодаря ти, учителю.“ Макар че ти сега имаш тази слава, аз не ти завиждам. От самолюбие ти дори и сега не забелязваш хитростта на тоя пияница дърводелец: „От тази протегната ръка и от тази уста вече никога няма да излезе песен“ — искал е да каже той… „Това е вик за помощ“ — искал е да каже той… „Тамирид, ти можеш да докажеш“ — искал е да каже той. Но Тамирид не иска да доказва, тъй като и ти сега не искаш да докажеш никому кой е сложил в сладката медовина на песента отровата на мъката. Аз я сложих, защото това е необходимо. Хайде, иди! Можеш ли сега ти да кажеш: „Ето това е Тамирид, първият мой учител?“
	__ОРФЕЙ__. Мога, старче! Да вървим, аз ще докажа!
	__ТАМИРИД__. Да, но аз не искам да се доказвам чрез тебе! Затова, дървена славо, изгледай за последен път задника на злото старче Тамирид Непрощаващия!
N	(Тамирид излиза. Орфей остава сам. Появява се Евредика.)
	__ЕВРЕДИКА__. Орфей!
	__ОРФЕЙ__. Евредика, ти ме позна, нали?
	__ЕВРЕДИКА__. Жените познават мъжете по-добре, отколкото сами те се познават.
	__ОРФЕЙ__. Защо Садал ме наказа с мълчание? Защо ме мразеше той толкова много?
	__ЕВРЕДИКА__. Садал не те мрази. Виж, не прилича ли този малко и на него? Виж, това е ръката на Садал!
	__ОРФЕЙ__. Аз мразя тая ръка. Аз бих я отсякъл заради тебе!
	__ЕВРЕДИКА__. Защо заради мене? Ние сме стари добри приятели! Аз имам добър съпруг. Дъщеря ми Симала е на 16 години. Аз поверих възпитанието на дъщеря си на Йо, защото проститутката най-добре познава падението на жената.
	__ОРФЕЙ__. Ти ме позна, Евредика… Можеш ли да докажеш това на другите?
	__ЕВРЕДИКА__. Аз съм жена, Орфей, боя се.
	__ОРФЕЙ__. Боиш се? Нима се срамуваш от мене? Ти беше почти моя жена.
	__ЕВРЕДИКА__. Ние се разделихме отдавна. Ти поведе войниците на Садал срещу моя дом на Ойскос. Аз също съм трибалка.
	__ОРФЕЙ__. Ще ми простиш ли, Евредика?
	__ЕВРЕДИКА__. При едно условие. Ако престанеш да твърдиш навсякъде, че ти си Орфей, и дойдеш в моя дом като роб.
	__ОРФЕЙ__. Садал ли те праща при мене? Орфей — роб? Ето венеца на славата! И това значи — аз да наливам чашата на Антиб, на този…
	__ЕВРЕДИКА__. Замълчи! Ти трябва да дойдеш!
	__ОРФЕЙ__. Защо?
	__ЕВРЕДИКА__. Заради живота си. Сега всеки парадинаст може да те убие. Нали тебе те няма?
	__ОРФЕЙ__. Значи, и ти като Садал, и ти заради моята сигурност. И ти за мое добро. Вашата доброта вече ме уби.
	__ЕВРЕДИКА__. А ако аз поискам да дойдеш заради мене?
	__ОРФЕЙ__. Обърнал се за миг, зърнал я в тъмнината и преди да осъзнае какво е направил, Евредика потънала в облак от мрак…
N	(Влизат Йо и Симала. Симала носи кожена топка.)
	__СИМАЛА__. Мамо, защо водата тече винаги надолу?
	__ЕВРЕДИКА__. Ти знаеш това, Симала, ти не си дете!
	__СИМАЛА__. Напротив, дете съм! _(Хвърля внезапно топката към Орфей, който я улавя.)_ Хвърли ми я сега ти!
N	(Орфей връща топката.)
	А защо топката винаги отива нагоре, преди да падне на земята? Дръж! _(Хвърля топката на Орфей.)_
	__ОРФЕЙ__. Винаги е така, дете! Когато някой изхвърли някого много нависоко, той винаги пада ниско. _(Връща топката.)_
	__СИМАЛА__. Ти си хитър старец.
	__ЕВРЕДИКА__. Симала, той не е старец. Той е един добър беден човек.
	__СИМАЛА__. Щом е добър и беден, защо не го вземем у нас да помага на Ксантипа в кухнята?… Искаш ли да дойдеш? През свободното бреме ще си играем с това кожено кълбо. Дръж! _(Хвърля топката към Орфей.)_ Ако не заради мене, заради мама кажи, че искаш. Тя също ще те обича. Кажи, че искаш!
	__ЙО__. Кажи, че искаш, добри човече! Ако не можеш да направиш нещо добро за всички, направи го поне за един човек. Кажи, че искаш!
	__ОРФЕЙ__. Ето… аз казвам, че искам.
	__СИМАЛА__. Благодаря ти, бедни човече, че се съгласяваш с добро, защото иначе могат да те накарат насила. Хайде! Дай си ръката и да вървим!
N	(Тръгват.)
	А ти знаеш ли защо Орфей е бил разкъсан от вакханките?
	__ОРФЕЙ__. Не знам, не знам…
	__СИМАЛА__. Защото е бил горд и не им обърнал внимание.
	__ОРФЕЙ__. Така ли?
	__СИМАЛА__. Да вървим, бедни човече, ще ти разкажа всичко за Орфей!
	__ОРФЕЙ__. Да вървим!
N	(Излизат.)


>>	10

N	В двореца. От различни страни с китара в ръце, дрънкайки фалшиво, влизат парадинастите: Севт, Ронак, Антиб, Кот, Терес, Пердикас. След малко се появява Крезия.

	__КРЕЗИЯ__. Какво става тук? Тракия се напълни с музиканти.
	__КОТ__. Коя е тук царицата?
	__ВСИЧКИ__. Крезия!
	__КРЕЗИЯ__. Един ден Херодот ще каже, че в Тракия нищо друго не е имало освен музиканти. Винаги, казва той, когато един музикант си отиде, се появяват сто лоши. Защо спряхте? Аз обичам, когато говоря, да има музика. Музиката, това е държавната работа на птиците. Изненадани сте, че говоря умно? Царят днеска ми скри виното. Да ви се намира вино?
	__КОТ__. Аз лично вино не пия, понеже пречи на храбростта. Медец мога да ти дам, царице!
	__КРЕЗИЯ__. Кот, вярно ли е, че пчелите имат царица?
	__КОТ__. Вярно е.
	__КРЕЗИЯ__. А цар имат ли?
	__КОТ__. Цар те нямат.
	__КРЕЗИЯ__. А търтеи имат ли твоите пчелици? Търтеи, които да ядат медеца на пчелиците, има ли?
	__КОТ__. Царице!
	__КРЕЗИЯ__. Ще отида при Марон, той може би ще ми каже, че царицата трябва да снесе едно царско яйце. _(Излиза.)_
	__РОНАК__. Горката Крезия, от мъка за престолонаследник, изглежда, е полудяла.
	__КОТ__. Луд човек вино не пие.
	__ТЕРЕС__. Свирете, свирете! Който свири, малко мисли.
	__КОТ__. _(Хвърля китарата.)_ Омръзна ми тая музика.
	__ПЕРДИКАС__. Сигурно ти харесва Орфеевата музика.
	__КОТ__. Аз май преди години и на тебе ти бях казвал, че си лайно.
	__ПЕРДИКАС__. _(Вдига китарата и му я подава.)_ Свири, Кот, свири. Иначе Орфеевата болест може да те обхване навсякъде и после ще трябва да те топим целия във врял восък. Дарий много обичал пресен помощник-военачалник във восък. Свирете!
N	(Влиза Садал.)
	__САДАЛ__. Как върви музиката?
	__ПЕРДИКАС__. Трогателно, царю.
	__ТЕРЕС__. Великият Алкей бил казал, че музиката прави хората братя.
	__СЕВТ__. Ние не сме съгласни с великия Алкей, царю.
	__РОНАК__. Не всяка музика прави хората братя.
	__СЕВТ__. Само братската музика прави хората братя.
	__САДАЛ__. Чух, че развъждаш кози, Антиб?
	__КОТ__. Те са за млечице, царю. Антиб много обича млечице.
	__САДАЛ__. А ти, Кот, нищо ли нямаш?
	__АНТИБ__. Кот има пчелици, царю. Той много обича медец.
	__САДАЛ__. Обичате ли се помежду си, верни мои?
	__АНТИБ__. Всички се обичаме много, царю.
	__КОТ__. А на площада е много хубаво… Има месце, яйчица, млечице, медец… Народът си купува и си яде. И като си яде, си мисли правилно, царю!
N	(Садал пуска стенобитната машина. Звън на строшено огледало. Влиза Трак.)
	__ТРАК__. Царю, огледалото се счупи.
	__САДАЛ__. Не може да бъде.
	__ТРАК__. Повече от петнайсет години никой не беше го чупил.
	__САДАЛ__. Тревожи ли те много това, Трак?
	__ТРАК__. Аз бях много спокоен през тези петнайсет години, царю.
	__САДАЛ__. _(Извиква.)_ С какво право?
	__ТРАК__. Царю, аз нямам право.
	__САДАЛ__. Кажи ми тогава, кой строши огледалото?
	__ТРАК__. Не знам, царю!
	__САДАЛ__. Говори, защото иначе ще заповядам да ти отсекат главата! Кой? Кой? _(Насочва копие срещу него.)_
	__ТРАК__. Ти счупи огледалото, царю!
	__САДАЛ__. Браво, Трак! Най-после! Отворете моята бъчва и дайте на Трак вино! Вие му свирете вашата братска музика! Чувате ли, музиканти!
N	(Парадинастите недоволно се оглеждат и сконфузено, с престорена любезност извеждат Трак. Садал се отпуска на трона и като че ли задрямва. След малко влиза Трак.)
	__ТРАК__. Царю, огледалото го няма! _(Садал не го чува.)_ Царю, огледалото го няма!
	__САДАЛ__. _(Грабва късото копие до него.)_ Кой там?
	__ТРАК__. Аз съм, царю!
	__САДАЛ__. Сигурно ми се е сторило, че си влязъл тихо. А ти не влезе тихо, нали, Трак?
	__ТРАК__. Напротив, тихо влязох, царю! Боях се да не си задрямал.
	__САДАЛ__. Царят не бива да задрямва, Трак, защото навремето Буши беше задрямал така като чичо си, когото наследи. А неговият чичо пък беше наследил баща си след една дрямка, след една нищо и никаква дрямка… Според Херодот е така.
	__ТРАК__. Царю, огледалото го няма.
	__САДАЛ__. Какво огледало?
	__ТРАК__. Имаше едно огледало, което пазех, и сега го няма на мястото му.
	__САДАЛ__. Нищо. Ти пази мястото му.
	__ТРАК__. Царю, аз не разбирам защо трябва да пазя мястото на нещо, което го няма.
	__САДАЛ__. А ти отде знаеш какво си пазил досега — мястото или огледалото?
	__ТРАК__. Царю, прости ми! Аз задавам въпроси от глупост, тъй като за отговорите се иска ум.
	__САДАЛ__. Напротив, ти трябва да питаш, Трак. Ти помниш, че Орфей питаше някога — питаше за всичко.
	__ТРАК__. Но от това, че аз не съм питал някога, ти говориш с мене сега, царю!
	__САДАЛ__. А Орфей ще остане завинаги жив за траките.
	__ТРАК__. Царю, това е като с огледалото и мястото му. Щом огледалото го няма, ти не можеш да се огледаш на мястото му.
	__САДАЛ__. Запомни, Трак, аз нямам нужда от огледало, защото в него виждам само себе си. А траките трябва да се научат да се оглеждат един в друг… Трак, искам да издам един закон, един от най-справедливите, които съм издавал. Ето какъв е тоя закон: когато умре човек, той става равен на Дарзалас, понеже е отстъпил мястото си на друг. Затова смъртта трябва да бъде радостен празник за всички и мъртвият да се слави с благодарствени песни, а околните да танцуват цял ден и цяла нощ… Какво ще кажеш, Трак? Ти боиш ли се от смъртта?
	__ТРАК__. Боя се, царю!
	__САДАЛ__. И аз се боя, Трак! Но ние двамата ще си даваме кураж, докато настъпи. Иначе, след като настъпи, аз ти обещавам пълно спокойствие.
	__ТРАК__. Царю, не би ли могъл да ми дадеш спокойствие преди това, а кураж след това?
	__САДАЛ__. Браво, Трак! _(Смее се.)_ Браво! Отдавна не съм се смял така! Ето това и аз — царят — не мога да направя!
N	(Влиза Крезия. Трак излиза.)
	__КРЕЗИЯ__. Царят на Тракия се смее заедно със слугата си? Никога досега не си се смял така, когато сме били заедно.
	__САДАЛ__. Добре ли се чувствуваш, Крезия?
	__КРЕЗИЯ__. Пипни! _(Слага ръката му на корема си.)_ Чуваш ли?!
	__САДАЛ__. Сърцето на моя син!
	__КРЕЗИЯ__. Сърцето на престолонаследника. След 17 пълноводия на Хеброс ето тук, на това обковано от злато място, където седиш ти…
	__САДАЛ__. Ще седи той…
	__КРЕЗИЯ__. Нали?
	__САДАЛ__. И ще седи сред злато и върху злато, което ще тече от него.
	__КРЕЗИЯ__. И ще го наречем Златословец.
	__САДАЛ__. Аз мисля, че след седемнадесет пълноводия златото ще тече все още не от устата му.
	__КРЕЗИЯ__. Ти пак се заяждаш.
	__САДАЛ__. А може би той ще седне много по-рано? Преди да седне върху гърнето? Защо? Разликата между престола и гърнето е само една дупка, и то при условие, че си свалиш гащите.
	__КРЕЗИЯ__. Престолонаследникът е бъдещето на Тракия.
	__САДАЛ__. Той може да стане недостоен цар!
	__КРЕЗИЯ__. Така… значи, ти вече си решил?
	__САДАЛ__. Аз още нищо не съм решил. Нашият син може да бъде достоен.
	__КРЕЗИЯ__. Нали?
	__САДАЛ__. Но може и да не бъде.
	__КРЕЗИЯ__. Но той е син на Крезия от Абдера, а не някакво какво да е тракийско дете!
	__САДАЛ__. Нали?!… И ще седи сред злато и върху злато. И ще го наречем Златословец. И ще бъде син на Дарзалас. И после пак ще започнем отначало. И всеки ден едно и също! Докога? Ами ако родиш момиче? Ами ако ние имаме дъщеря? Ами ако аз утре задряма за малко от оная кратка и неповторима царска дрямка и ти бъдеш изгонена в Абдера?
	__КРЕЗИЯ__. Замълчи!
	__САДАЛ__. Защо? Всичко това може да се случи. Може да се случи и по-лошо. Ти пиеше много през последните години, разбира се, пиеше от мъка, но Бендида наказва такава мъка…
	__КРЕЗИЯ__. Ти си жесток и отвратителен!
	__САДАЛ__. Искаш ли да ти кажа още колко много неща могат да се случат, преди престолонаследникът да стане цар?
	__КРЕЗИЯ__. Замълчи! Ти си егоист. Ти се боиш да не би синът да засенчи славата на бащата!
	__САДАЛ__. Аз нямам слава! Славата се ражда бързо — от един бой с легендарен противник. А аз управлявам вече 15 години, без да съм видял очите на Мегабаз.
	__КРЕЗИЯ__. Затова пък уби Орфей!
	__САДАЛ__. Аз не съм убил Орфей! Той бързаше и изживя бързо живота си. Ако съм убивал, то аз съм убивал само себе си, бавно, ежедневно.
	__КРЕЗИЯ__. Какво геройство, да умираш всеки ден в продължение на 15 години. Ти така мислиш да умираш още петнайсет.
	__САДАЛ__. Навярно не ти се чака толкова?
	__КРЕЗИЯ__. Преди да родя, твоята смърт не ми е нужна.
	__САДАЛ__. Благодаря ти, Крезия! Все пак ти си единственият човек, който заговори искрено с мене.
	__КРЕЗИЯ__. Най-после го разбра. Ти винаги си ме смятал за лекомислена и сприхава. Сигурно и ти си мислил, че мога да полудея от пиене на вино. А аз не пиех. Аз правех това, колкото да ме видят, а тайно изливах чашите. Моето пиянство ми даваше удобната възможност да наблюдавам. Да ти кажа ли какъв си ти? Ти самият се превърна в роб — роб на любовта си към Орфей! Ти не го мразеше, нали? Ти го уби, понеже неговата страст към свободата те превръщаше в роб. За да убиеш в себе си своята човешка слабост, ти уби него с царската си сила.
	__САДАЛ__. Крезия!
	__КРЕЗИЯ__. А Крезия може би за пръв път днес е пила. За пръв път, преди да дойда при тебе, изпих пълна чаша силно тасоско вино. Иначе нямаше да имам кураж да ти го кажа. А в дните, когато пиех, ти беше наистина внимателен с мене: „Крезия е царица на Тракия!“ — казваше ти и това беше искрено, макар и с чувство на съжаление. Но ние, жените, не се боим от съжаление. Съжалението не е милостиня, когато този, който ти го дава, съжалява и себе си. Лека нощ, царю на Тракия!
	__САДАЛ__. Крезия! Крезия! _(Шепнешком.)_ Ела да отидем да изпием по един пълен стакан тасоско вино за престолонаследника на Тракия! В кухнята на Евредика, при Ксантипа и… Орфей!
	__КРЕЗИЯ__. Какъв Орфей!
	__САДАЛ__. Ела, ще видиш!


>>	11

N	(В двореца. Рожден ден на Симала. Викове: „Честит рожден ден, Симала!“ Музика. Антиб настига бягащата Йо, хваща ръцете и, възбудено се стреми да я прегърне.)

	__ЙО__. Пусни ме, ще дойде някой! Ти си пиян!
	__АНТИБ__. Йо, не се дърпай!
	__ЙО__. Чуваш ли, пусни ме, ще извикам!
N	(Надделява съпротивата й и я целува.)
	__АНТИБ__. Довечера ще дойда в стаята ти.
	__ЙО__. Преди луната или след луната?
	__АНТИБ__. Преди луната. След луната трябва да бъда при жена си.
	__ЙО__. Господарю, днес е рожден ден на дъщеря ти. Днес е празник на Евредика и твой празник. Царят и царицата са твои гости. Защо искаш да влезеш при мене в тъмното като бездомник? Тая нощ ти трябва да запалиш восък над своето легло, да съблечеш Евредика гола и ще видиш колко по-хубава е тя от мене.
	__АНТИБ__. Йо, аз мога да си донеса восък при тебе.
	__ЙО__. Господарю, помисли за дъщеря си. Помисли, че някой може да дойде при нея и да й каже: „Ела в стаята ми преди луната, защото след луната трябва да бъда при жена си…“ Върви, господарю, и смятай, че Мегабаз те е заловил гол, дал ти е дрехи и те е пуснал да си идеш. _(Излиза.)_
	__АНТИБ__. Мегабаз? Мене? Гол? _(Излиза.)_
N	(Влизат Севт и Ронак, следени от Кот.)
	__СЕВТ__. Царят пие с робите.
	__РОНАК__. С един от тях пие най-много. Лоши дни настъпват.
	__СЕВТ__. А пък Кот ни дебне и не вижда, че него го дебне Пердикас.
	__КОТ__. _(Влиза.)_ Пердикас, излез оттам, видях те!
N	(Севт и Ронак излизат.)
	__КОТ__. Защо лъжете бе? Много вино изпих. Не мога да разбера: другите ли се разбягват от мене, аз ли се разбягвам от тях?
	__ТЕРЕС__. _(Влиза пиян.)_ Отивам в Епидавъра! Отивам в Епидавъра!
	__КОТ__. Двама отиваме.
	__ПЕРДИКАС__. _(Влиза.)_ Вие да не сте се събрали за нещо, щото мене никой не ме търси за нищо?
	__КОТ__. Ние отиваме в Епидавъра, само че няма да ти кажем, защото аз съм военен… А военният за едната тайна живее.
N	(Появяват се Садал и Орфей с чаши в ръце. Намират усамотено място.)
	__САДАЛ__. През тия петнайсет години, Орфей, ние не сме изпили нито една чаша вино заедно. За какво да пием?
	__ОРФЕЙ__. За бягащия елен, който носи на рогата си слънцето.
	__САДАЛ__. И за оня, който ловецът донесе вчера в кухнята на Евредика!
	__ОРФЕЙ__. Ловецът убива елена, но убитият елен убива у ловеца чувството за вечност.
	__САДАЛ__. Значи, ти дойде в кухнята на Евредика, за да ме накажеш с чувството за преходност?
	__ОРФЕЙ__. Щом като ти ме наказа с безсмъртие…
	__САДАЛ__. Аз съм смъртен, Орфей, и след мен ще дойде друг. Всички ние сме конници, които падат от конете си. Аз не искам слава. Цял живот спя върху дръвник, за да чувствувам брадвата над главата си.
	__ОРФЕЙ__. А тя падна върху мене.
	__САДАЛ__. Защо? Сега ти си безсмъртен. Утре траките ще имат нужда от тебе.
	__ОРФЕЙ__. Тракия имаше нужда от мене вчера.
	__САДАЛ__. Аз говоря за траките.
	__ОРФЕЙ__. За какво може да им послужи това дърво, което ти постави на площада?
	__САДАЛ__. Това още не искам да съобщя.
	__ОРФЕЙ__. А кога?
	__САДАЛ__. Това е моята голяма тайна.
N	(В това време Севт и Ронак се приближават и едновременно забиват късите си ножове в гърбовете на Садал и Орфей. Последните се свличат в нозете им. Севт, убиецът на Садал, поставя ножа си в ръката на Орфей.)
	__СЕВТ__. _(Вика.)_ Убиха царя!
	__РОНАК__. Царят на Тракия е убит!
	__СЕВТ__. Насам, насам! Убиха царя!
N	(Бързо влизат всички от празненството: Антиб, Кот, Пердикас, Евредика, Йо, Крезия, Симала, Ксантипа и други гости.)
	__КРЕЗИЯ__. _(Пада пред трупа на Садал.)_ Господарю!
	__СЕВТ__. Този роб уби царя! Притекохме се на помощ, но беше късно. Ронак едва успя да убие роба.
	__КРЕЗИЯ__. Господарю! Царю мой! Стани и виж този роб! Проклет да бъде той и името му!
N	(Отвън се чува писък, тропот на коне и кратък звън на оръжие. Нахълтват персийски стражи. Появява се Мегабаз.)
	__МЕГАБАЗ__. Честит рожден ден, Симала! Бендида те е надарила с хубост, дано те надари и с магията на майка ти!
	__АНТИБ__. Замълчи, куче! Царят на Тракия е убит!
N	(Антиб се спуска към Мегабаз, но стражите хващат здраво ръцете му.)
	__МЕГАБАЗ__. Да се разберем: аз съм жесток, но към покорните снизходителен.
	__КРЕЗИЯ__. Кой си ти, варварино?!
	__МЕГАБАЗ__. Мегабаз! Вън се трепят. Искам да кажа, моите хора трепят вашите. Сутринта имаше гъста мъгла. Мъглата е много удобно нещо, особено ако имаш ключ от вратата. Ключалката може да се напипа. Нали, Севт?
	__КРЕЗИЯ__. _(Към Севт.)_ Оковете този предател!
	__МЕГАБАЗ__. Не се занасяй, царице!
	__ЕВРЕДИКА__. Пуснете мъжа ми! Той е пръв пълководец! И ако ти стиска, бий се с него тук пред всички!
	__МЕГАБАЗ__. Да се бия? Ами ако аз тръгна да се бия на всяко празненство, ще бъда шут, а не Мегабаз. _(Към стражите.)_ Пуснете ръцете му!
	__АНТИБ__. Аз съм готов да се бия.
	__МЕГАБАЗ__. Аз съм сигурен, че ще те убия. Но я си представи, че съвсем случайно ме изтърбушиш ти? Тогава оня, атинянинът, дето му знае много главата… как се казваше, атинянските имена трудно помня…
	__СИМАЛА__. Херодот!
	__МЕГАБАЗ__. Той… ще вземе да напише: Мегабаз, глупакът, след като залови по бели гащи… как се казваш… няма значение, взе, че се остави да му изтърбушат корема.
N	(Симала хвърля кожената топка към Мегабаз и той я улавя. Разглежда я и отново я връща.)
	Хайде още веднъж!
N	(Симала му връща топката.)
	Какво има вътре?
	__СИМАЛА__. Понтийска трева.
	__МЕГАБАЗ__. Може ли да се отвори?
	__СИМАЛА__. Не. Това отвън е кожа, съшита със сухо черво от котка. Удари я о земята!
	__МЕГАБАЗ__. _(Удря топката и тя подскача.)_ Дай ми я!
	__СИМАЛА__. Защо ти е?
	__МЕГАБАЗ__. Да си я имам.
	__СИМАЛА__. На мене ще ми е мъчно без нея.
	__МЕГАБАЗ__. Вземи си я тогава! _(Връща й топката.)_
	__СИМАЛА__. Мамо, искам да се омъжа за Мегабаз. Той е много смешен.
	__ЕВРЕДИКА__. Глупости говориш!
	__МЕГАБАЗ__. Ха! Пикла! Искаш да се омъжиш за мене и като ме убият атиняните, да станеш любовница на Дарий.
	__ЕВРЕДИКА__. Замълчи, чужденецо. Симала е дете!
	__МЕГАБАЗ__. Дете, а иска мъж!
N	(Двама персийски стражи въвеждат съпротивляващия се Терес.)
	__СТРАЖ__. Господарю, този предвождаше бунтовниците. Избихме всички.
	__МЕГАБАЗ__. Ти кой си?
	__ТЕРЕС__. Терес, племенник на царя.
	__МЕГАБАЗ__. Цар няма, значи няма и племенник.
	__ТЕРЕС__. Варварин! _(Спуска се към Мегабаз, но стражите го хващат.)_
	__МЕГАБАЗ__. Тук всички искат да ме трепят!
	__ТЕРЕС__. Не само тебе ще бием. Меди, серди и беси вече са се дигнали срещу тебе. Ще удавим всичките ви конници в Хеброс и Стримон.
	__МЕГАБАЗ__. Има ли някъде широко място? Искам да пикая!
	__КРЕЗИЯ__. Оковете убиеца и го хвърлете на двата лъва!
	__МЕГАБАЗ__. Защо да го оковат? Ах, да! Да не би Севт да разкъса двата лъва! И защо сам? Те са си компания с Ронак, който пък уби този роб, когото всички вие познавате, че е Орфей — истинският Орфей!
	__СИМАЛА__. Мамо, той непрекъснато говори смешни работи! Орфей са го разкъсали вакханките, понеже не им обърнал внимание. Там, на площада, има паметник за прослава на великия Орфей!
	__МЕГАБАЗ__. А ти, смешно момиченце, откъде знаеш, че е за прослава?
	__ТЕРЕС__. Орфей беше войник и велик певец на Тракия, той е нужен на траките, за да им вдъхва гордост и сила!
	__МЕГАБАЗ__. Гордост и сила!… Ти в Епидавъра ли научи тия велики работи? Чудиш се откъде знам всичко? Ами аз пък имах велики шпиони. Аз също съм велик пълководец, наричам се Мегабаз, и онзи, атинянинът, един ден ще пише за мене… А аз съм също едно нищо, което Дарий изпраща, за да умре някъде в някой славен бой. За кого да умре? За персите! За да им вдъхва гордост и сила? Ами ако те нямат гордост и сила? Садал беше велик цар! Откъде знаете, че той не е искал да каже: ето тук, на площада, за да се вижда от всички, аз поставям това дърво в човешко подобие, за да знаете от какво нямате нужда. Откъде знаете, че той не е искал да каже точно това? Какво си викате: щом персиецът обяснява нашите работи, значи, не е така!… Срещу мене тръгвали меди и серди. Ще се бият срещу мене. И аз ще се бия срещу тях. Ще се бия срещу атиняните и те ще се бият срещу мене. И ако отърва кожата, това ще бъде заслуга на коня ми, а не на Херодот. Сетих се най-после за това име!… Нека пише, нямам нищо против! В края на краищата и аз съм славолюбив! Затова — да вървя! Аз нямам време! Аз съм велик и трябва да бързам да умра славно, да не би да разочаровам атинянина, чисто име пак изхвръкна от главата ми. Аз трябва да вървя, да покрия с трупове полята на Тракия и Елада! И ако не оставя някъде своя, ще го пренеса в Персия като труп-победител!
N	(Севт и Ронак запяват: „Слава на Мегабаз, най-преславния!“ Мегабаз равнодушно изважда в двете си ръце по един нож и пробожда коремите на убийците. Те падат в краката му.)
	Трупове! Трупове! Ето какво създават легендите! Всички ние сме конници, които падат от конете си… Каква е грешката на Садал? Тая, че се роди рано! Сега е моето време! И аз ще избивам дотогава, докато Дарий иска това, защото аз също съм роб, достоен велик роб!… Садал е мъртъв. И Орфей е мъртъв. Цял живот те бързаха един към друг и затова се срещнаха с удар. Срещнаха се на живот и смърт несвободната воля и свободната мисъл и взаимно се задушиха с любов! Кой победи? Краткостта на човешкия живот? Затова Садал издаде най-човешкия и най-радостен закон: с песни и танци да се слави мъртвият, който отстъпва място на следващия. Не легендата — смъртният решава: сложете ги един до друг в обща гробница! Без надпис, без славословия! Къде са музикантите? Свирете! Къде са вакханките и сатирите? Играйте! Отстъпено е място за ония, които ще решат. _(Тръгва.)_
	__СИМАЛА__. Искаш ли да ти разкажа легендата за Орфей?
	__МЕГАБАЗ__. Знам я тая легенда! _(Взема топката от ръцете й. Пак й я връща.)_ Сбогом!
N	(Музика. Мегабаз излиза. Траките вдигат на ръце телата на Садал и Орфей.)
