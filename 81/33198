	[* Стихотворение, публикувано месец след смъртта на Едгар Алън По. Запазено е в няколко варианта, най-краткият от 18 стиха и най-дългият — от 113. — Б.пр.]
P>
#	I.

	Чуй шейните със камбанки,
	сребърни камбанки!
	Свят на радост те предричат в ледени пространства!
	Прозвънява, зазвънява
	леденият въздух вън.
	В звездна светлина тогава
	небесата затрептяват
	от кристалния им звън.
	Миг след миг, миг след миг
	отброява древен стих
	и руническият ритъм слива с времето им дъх.
	И звънят, звънят, звънят,
	и звънят
	тъй сребристи, нежни, чисти те звънят.


#	II.

	Чуй венчалните камбани,
	златните камбани!
	Свят на щастие предричат за нега призвани!
	Нежен полъх — нощен дар,
	те обричат своя чар.
	Капки златен аромат
	се разтапят.
	Тържествуваща сред тях
	лунна птица слуша мекия им смях
	и чака!
	Ах, тогава музиката прозвънява
	в клетката като поток от хармония излят!
	Колебливо,
	как щастливо
	бъдещето разпознава и открива,
	че разказва за възторга доверчиво.
	Сред съзвучията златни
	и невинни, но понятни
	как звънят, звънят, звънят,
	как звънят,
	в рима с ритъм се извиват и звънят.


#	III.

	Чуй тревожните камбани,
	бронзови камбани!
	За насилие разказват в хаос приковани!
	Как пищят, пищят, пищят
	и в ухото на нощта
	вливат своя меден ад,
	пронизително крещят,
	могат само да пищят.
	С истеричен смях сред ужас молят огъня да стихне,
	ала глух за този писък, той не стихва и сред кикот
	огнен дъжд нагоре литва,
	в отчаяние опитва
	зеницата на луната
	да погълне с блясък, сякаш
	или никога, или сега.
	О, звънят, звънят, звънят
	и разказват този път
	за беда.
	Сред безсмисления прилив
	във утробата пулсират
	разпокъсаните звуци на страха.
	Но ухото разпознава
	как прелива
	и застива
	ужаса в опасността.
	Но ухото различава
	как потъва
	и нараства
	привкуса на лудостта.
	Пронизителни и ярки, побеснели те свистят,
	те свистят,
	и звънят, звънят, звънят,
	в хаос странен приковани те звънят!


#	IV.

	Чуй железните камбани,
	тежките камбани!
	В свят тържествен за утеха от скръбта призвани!
	И сред тихия им ад
	ужаса им непознат
	в меланхолната смиреност на звука,
	в дрезгавия трепет
	е застиналият шепот
	от вика.
	Хора, ах, навярно хора
	при телата им най-горе
	в самота
	с унес бавен разлюляват
	на камбаните плътта.
	Нямат нито пол, ни възраст,
	ни добро, ни зло ги свързва
	с паметта.
	Господарят им сега
	рони страх, страх, страх.
	В страх
	надменен те звънят,
	тържествуващи крещят,
	повелително звънят!
	Той танцува там със тях.
	Миг след миг, миг след миг
	отброява древен стих
	и надменни те звънят,
	те звънят.
	Миг след миг, миг след миг
	отброява древен стих
	и пулсират, и звънят,
	и звънят, звънят, звънят,
	и ридаят, и звънят.
	Миг след миг, миг след миг
	те крещят, крещят, крещят.
	Във победен древен стих
	се извиват и звънят,
	и звънят, звънят, звънят,
	се издигат и звънят,
	и звънят, звънят, звънят,
	и звънят,
	и предричат, и въздишат, и звънят!
P$
