P>
	Червената роза на двора
	ухае с гирлянди от цвят
	и златни пчели без умора
	събират от тях аромат.

	Под розово-шарена сянка
	излегнат е стар котарак
	и тихо в следобедна дрямка
	сънува детинството пак.

	Как с мама и татко начело
	задружно си мъркали те
	и припкало котето смело
	тъй както безгрижно дете.

	Но буря внезапно извила,
	замлъкнал любимият глас,
	а малкото коте спасила
	съдбата в последния час.

	Затуй сред съня си смутено
	простенва понякога пак
	под розата легнал блажено
	дремливият стар котарак.
P$
