	Живееше едно време директорка на училище на име мис Белсъм. След някакъв хокеен мач, тя накара ученичките да извикат три пъти „ура“ за състезателките от противниковия отбор.
	— Момичета — подкани ги тя, — хайде три пъти „ура“ за отбора на „Сент Хилда“!
	— Хип, хип, хип…
	Но „ура“ не се чу. Трите „ура“ бяха отишли да пият лимонада.
	Мис Белсъм отиде в сладкарницата да ги потърси.
	— Хей, три „ура“ — викна им тя. — Веднага се връщайте!
	— Не желаем — отвърнаха трите „ура“. — Когато си допием лимонадата, тогава ще се върнем.
	Мис Белсъм вътрешно се ядоса, но все пак приятелски им се усмихна.
	— Е, добре, до скоро виждане! — каза тя и тръгна.
	— На това може да отговорим само по един начин — каза най-възрастното „ура“.
	— Какъв? — запитаха другите две.
	— Когато тя каже „До скоро виждане“, вие тихичко ще кажете: „Искам да те видя първо аз“.
	Трите „ура“ дълго се смяха, после тръгнаха по света да намерят някого, на когото да са му най-полезни.
	— Да идем на мач — сети се едното „ура“. — Там ужасно много им трябват „ура“-та.
	Те тръгнаха за мача, но по пътя срещнаха много „ууу“-та, които също бяха тръгнали натам. Едно „ууу“ им подхвърли:
	— Точно за тоя мач „ура“-та не трябват. Играчите не са от най-добрите.
	„Ура“-та се разделиха с „ууу“-тата и се запътиха на друго място.
	— Искате ли да отидем на театър? — предложи едно от „ура“-та. — Мисля, че на театър хората викат „ура“.
	Но щом отидоха в театъра, видяха, че хората не викат „ура“ а само любезно ръкопляскат. Затова не останаха и там.
	После се скитаха насам-натам по широкия свят и някак изведнъж се почувстваха ненужни. Но все още не им се прибираше в училището на мис Белсъм и затова решиха да се поразходят из Лондон.
	В този момент те видяха каляска от злато, теглена от много коне. От двете страни на улицата се тълпяха хора, които развяваха приветствено знаменца.
	Бяха попаднали на шествието по встъпване в длъжност на лондонския кмет. Хората разпознаха трите „ура“ и бързо си ги прибраха. Всеки искаше да има „ура“ и всеки викаше „ура“. Беше прекрасно!
	Когато церемонията свърши и трите „ура“ вече си тръгваха, изведнъж съзряха мис Белсъм.
	— Здравейте, три „ура“! Беше фантастична церемония, нали!
	— Прекрасна беше! — съгласиха се те.
	— Е, аз трябва да тръгвам. Ще опитам да хвана автобуса! — каза мис Белсъм. — Довиждане! До скоро виждане!
	— Искаме да те видим първо ние! — тихичко отвърнаха трите „ура“.
