P>
	Българийо, толкова страда,
	но вечно духът ти живей,
	по-древна дори от Елада,
	младееш със своя Орфей.

	Прекрасната твоя Европа
	на запад с любов задоми,
	а Хемус и дивна Родопа
	прославиха твойте земи.

	Ахил и Спартак са чедата
	що тежкият жребий надви,
	но после обкичи съдбата
	бунтовните техни глави.

	Затуй преродена възкръсна,
	тъй както зората след мрак,
	щом меч Аспарухов докосна
	на Дунав тракийския бряг

	Методий и Кирил откриха
	тракийското славно писмо
	и гордо пред Рим защитиха
	библейското твое четмо.

	А Левски и Ботев зовяха
	безправните твои чеда
	и в огъня свят изгоряха
	да грее над теб свобода.

	Но пак си така нажалена,
	че твойте любими деца
	проляха кръвта си свещена,
	а страдат отново сърца!
P$
