	[* Стихотворението е посветено на Ана Ричмънд. „Реката от нефт и водите й грешни…“ — става дума за митичната река Лета. Теменугата символизира размисъла, розмарина — верността, миртата и розата — любовта. — Б.пр.]
P>
	Слава богу, че кризата
		вече премина.
	След дългата битка
		в покоя изстинал
	страстта за живот
		е мъчително минало.

	Тъжно е, знам.
		Нямам повече сили
	и мускули нямам,
		с които да движа
	вкамененото тяло
		по моста подвижен.

	И почивам в леглото
		спокоен и сдържан.
	Всеки, който погледне,
		ме мисли за мъртъв.
	В мен взре ли се някой,
		ме мисли за мъртъв.

	Стонът тъй плътен,
		плачът им безпътен
	стихват сега
		пред страшния тътен
	в сърцето, ах, страшния,
		страшния тътен.

	С отвратителен привкус
		и трескава болка
	в синкав пламък гореше
		стипчивият мозък,
	страстта за живот
		в безумния мозък.

	От всички мъчения
		най-много болеше,
	когато на кръстните
		мъки обречен,
	реката от нефт
		и водите й грешни
	жестоката жажда
		с тъмни капчици срещна.

	Реката, която
		с песничка тръгва
	от изворче точно
		под самата повърхност,
	недалеч в пещера
		под самата повърхност.

	Нека никой не пита
		неразумно защо
	тъй тъмна е стаята
		с много тясно легло.
	Всяко живо чело
		сън в подобно легло
	ще докосне пред пътя
		във такова легло.

	Духът на Тантал,
		обладал мойто тяло,
	почива във мир
		сред мирис прощален
	на мирта и рози —
		запомнен, забравен.

	Додето лежи,
		го докосва по-чуден,
	свещен аромат
		от две теменуги,
	на розмарин цвят
		и жал с теменуги,
	аромата неясен
		на две теменуги.

	Щастлив се потапям
		сред меката пяна.
	В съня ми се сбъдва
		красотата на Ани.
	И потъвам дълбоко
		в косите на Ани.

	Целуваше тя
		и ме галеше леко,
	а после заспивах
		на бяла пътека.
	Между хълмове бели —
		небесна пътека.

	Светлината си тръгна,
		но ме скри в топлина
	и невинните ангели
		като щит призова.
	Тя кралица на ангели
		за мен призова.

	Аз почивам в леглото
		спокоен и сдържан.
	Познал любовта й,
		ме мислят за мъртъв.
	И лежа много тихо,
		спокоен и сдържан.
	Любовта й щом видят,
		ме мислят за мъртъв.

	В мен взре ли се някой,
		ме мисли за мъртъв.
	Но сърцето от всички
		звездни измами
	най-щедро сега
		проблясва със Ани.
	Блести с любовта
		на моята Ани.
	Паметта за света
		в очите на Ани.
P$
