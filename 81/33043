	Преди хиляди години, когато кралят на Типерерия беше съвсем млад, в дъното на кралската градина живееше канарче в златна клетка.
	Птичето се казваше Гилбърт. Една сутрин, докато гълташе лакомо закуската си — корнфлейкс с мляко и захар, една трошичка отиде в кривото му гърло и го задави. Гилбърт започна да кашля, и кашля, и кашля…
	Кашляше толкова силно, че охлювът Олив, който живееше в другия край на градината, силно се притесни. Той реши да отиде при Гилбърт и да го потупа по гърба, докато спре да кашля.
	Но най-напред Олив изпрати бележка на майка си, за да я уведоми къде отива.
C>
	„До мисис Г. Охлюва,
	Картофената леха,
	Дъното на градината,
	Кралския дворец,
	Типерерия“
C$
	Сетне потегли. Цял ден се пържи под палещите лъчи на слънцето, но продължаваше смело напред, решен да помогне на всяка цена. Най-после, по залез, стигна клетката на Гилбърт.
	Бедничкият Гилбърт продължаваше да кашля, затова Олив го тупна по гърба с рогцата си, колкото сила имаше. О, какво облекчение изпита Гилбърт! Потупването прокара трохичката, която беше заседнала в гърлото му и кашлицата спря. Птичето беше тъй доволно, че чак запя от радост.
	Олив слушаше като омагьосан. Струваше му се, че може да остане така с часове и си помисли колко доволен би бил, ако можеше и той да пее.
	След тази случка Олив и Гилбърт се сприятелиха и почти всеки ден пиеха чай заедно.
