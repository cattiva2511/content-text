P>
	Минавам сам, защото сам останах,
	по коридора с римската мозайка
	и стръкчета поникнала трева
	да търся знак от твойте стъпки,
	които век след век са отшумели.
	Звукът на залите е тъй различен
	и ромонът на ручея е спрял.
	Напразно искам да отгатна
	сред шепота на нощните води
	гласа на арфата,която
	събуждаше в сърцето ми копнеж.
	На мястото на двата водоскока
	бреза, пораснала, трепти
	и аз забавям крачките, загледан
	в миражите безплътни на душата,
	защото чакам тебе, засияла,
	да се огледаш в тъжните звезди.


	Но няма никой. Стражите ги няма
	и безнаказано прониква всеки
	до ручея и приказните зали,
	които зарад теб са сътворени.
	Ти може би си слязла до морето
	да слушаш в утрото хорала
	на нимфите, събудени от сън,
	докато дойда, влюбен, да те взема.
P$
