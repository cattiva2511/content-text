P>
	На месец юни сред нощта
	стоя под тайнствена луна
	и пара призрачна струи
	от ореола й златист,
	капки меко се разтапят
	по върха на планината,
	леки стъпчици от танца
	в долината на пространството.
	Над гроба розмарина спи,
	спи лилията сред вълни,
	мъгла в гърдите си прикрива
	разрухата и си почива.
	Езерото тъй прилича
	на Лета и покой се стича
	непробуден, вечен, ничий.
	О, бездиханна красота
	лежи с очи извън света —
	Ирен и нейната съдба.

	Ах, прозорец е отворен
	за нея към небето горе.
	През дърветата безплътен
	вятър в капките се вмъква,
	своенравен, омагьосан,
	в стаята й влиза после,
	ужасяващ и всесилен
	той раздира балдахина
	над капак, затворен здраво,
	който тялото й пази.
	Върху пода, по стените,
	сенки призрачни надвисват.

	Любов, защо не се боиш?
	Защо съня ти тук лежи?
	От далечните морета
	тайнството си ти донесе.
	В одежди странни бледността
	е странна, даже хубостта
	смирено търси самота.
	Тя спи. Сънят й несмутен
	да бъде свят и осветен,
	навеки пазен и свещен
	в килия още по-лъчиста,
	в легло по-праведно и чисто.
	Аз моля Бог: о, нека спят
	очите вечно, щом край тях
	безмълвни духове летят.

	Тя спи. Сънят да е тогава
	дълбок, додето продължава,
	щом червей мрака управлява.
	Далеко сред дървета сиви
	за нея свода си открива
	гробницата, чийто двери
	се спускат като химн победен
	с крилете си от черен креп
	върху семейния й герб.
	Там, в детството, когато хвърля
	безгрижно камъчета вътре,
	днес ехото не ще отвърне
	и зад кънтящата врата
	звук няма да дочуе тя —
	дете, треперещо от страх,
	че мъртвите му дават знак.
P$
