	Живяло някога тигърче, което се казвало Джеймс.
	Веднъж то се погледнало в огледалото.
	„Странна работа — помислило си то. — Май нещо не ми е наред.“
	Излязло на разходка и първо срещнало един бивол.
	— Май нещо не ми е наред — казало тигърчето.
	Биволът го огледал внимателно.
	— Нищо ти няма — казал той.
	Тигърчето Джеймс продължило по пътя си и срещнало една мравка.
	— Май нещо не ми е наред — казало то.
	Мравката го огледала внимателно.
	— Изглеждаш много добре — отвърнала тя.
	Настроението на тигърчето Джеймс видимо се подобрило. Но все още нещо го тревожело. Продължило напред и срещнало един слон.
	— Май нещо… — започнало тигърчето.
	— Какво нещо? — попитал слонът.
	— … не ми е наред — отговорило тигърчето.
	Слонът го огледал внимателно.
	— Няма ти нищо — отвърнал слонът.
	Тигърчето Джеймс се разтревожило.
	— Съвсем нищо ли? Това е странна похвала за тигър. Няма ти нищо. Тигрите са направо красиви. Ние сме жълти с отвесни черни шарки, зелени очи и руси мустаци.
	— Така е — отвърнал смутен слонът и за да замаже положението казал: — На теб май наистина нещо ти има.
	Тигърчето Джеймс се почувствало много зле.
	— Не се безпокой — казал слонът. — Сега ще открия какво е това нещо.
	Слонът внимателно коленичил с предните си крака, после подвил и задните и полегнал настрани. Огледал Джеймс много внимателно.
	— Джеймс — казал му той, — като те гледам настрани изглеждаш просто великолепно тигърче.
	Джеймс замъркал от удоволствие като коте. Слонът се изправил и пак го огледал:
	— Но все пак има нещо, което не разбирам.
	Джеймс отново помръкнал. Толкова му докривяло, че легнал настрани да тъгува.
	— Аха — извикал слонът. — Разбрах какво ти има. Няма ти нищо, но…
	— Какво ми е? — проплакало тигърчето.
	Слонът пак легнал настрани и огледал Джеймс.
	— Има нещо… — казал той.
	— Какво?
	Точно тогава дошла една много умна зебра.
	— Ей, Джеймс! — казала тя. — Та твоите ивици са хоризонтални. А трябва да бъдат вертикални.
	Тигърчето Джеймс си отишло у дома. Огледало внимателно ивиците си в огледалото.
	— Наистина нещо не ми е наред. Ивиците ми са разположени неправилно.
	В този момент влязла майка му.
	— Не ставай смешен, Джеймс! — му казала тя. — Та твоите ивици са хоризонтални, защото и моите се такива. Нали си ми син.
	— Наистина приличам на теб — зарадвало се то и я близнало по лицето.
	— Простете! — чуло се тънкото гласче на мравката, която била наблизо. — Какво означава „хоризонтални ивици“?
	— Тези, които са настрани — посочило тигърчето своите.
	— А кои са „вертикални“?
	— Тези, които са от горе надолу — пак обяснило тигърчето, — като на онзи обикновен тигър.
	— Разбрах — казала мравката. — Мисля, че хоризонталните ивици са просто чудесни.
	— Права си — отвърнало тигърчето. То се огледало радостно в огледалото. После погледнало обикновения тигър, после пак се огледало. — Напълно съм съгласен с мравката.
	Тигърчето Джеймс се близнало по лицето, отразено в огледалото и излязло доволно на разходка.
	— Всичко ми е наред — си пеело то.
	Майка му гледала как се отдалечава и въздъхнала:
	— Ех, Джеймс, Джеймс!
