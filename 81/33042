	В един летен ден лорд Нелсън си седеше, както обикновено, на върха на високата си колона, когато към него приближи едно облаче.
	— Моля те, измий ми лицето — рече му лорд Нелсън.
	— С удоволствие — отвърна облачето и поля адмирала с дъждец, докато лицето му не блесна от чистота.
	— Благодаря ти — каза Нелсън. — Предполагам, че си вълшебно облаче, нали?
	— Да, адмирале, вероятно съм — съгласи се облачето.
	— Естествено, че си вълшебно — рече лорд Нелсън. — Само вълшебните облаци могат да говорят. Но знаеш ли, малко облаче, колко съм самотен тук горе, където няма с кого дума да разменя.
	— Ами просто погледнете през далекогледа си, сър — посъветва го облачето, — и ако видите някого, с когото ви се прииска да поговорите, аз ще отида да му кажа.
	И така лорд Нелсън доближи далекогледа към здравото си око и огледа целия площад „Трафалгар“ и малката съседна уличка „Сейнт Мартинс Лейн“. Именно на „Сейнт Мартинс Лейн“ видя една ярка да пресича напред-назад улицата.
	— Защо това пиле пресича улицата? — попита лорд Нелсън.
	— Не знам — отвърна облачето. — Да го повикам ли?
	— Да, моля — рече лорд Нелсън.
	А облачето отиде при ярката и й каза:
	— Лорд Нелсън желае да разговаря с теб.
	Ярката се почувства много горда и застана под колоната на адмирал Нелсън. Лордът спусна една връвчица и ярката се покатери по нея чак до върха на колоната. Нелсън остана много доволен, че я вижда.
	— Как се казваш? — попита той.
	— Марта, милорд — отговори ярката.
	— А защо кръстосваш напред-назад улицата? — зачуди се лорд Нелсън.
	— Ами ето защо, милорд. Когато снеса яйце от едната страна на улицата, някой там ще може да закуси с него. Тогава пресичам, за да снеса яйце за закуска на някой от другата страна на улицата.
	— Яйце за закуска! — размечта се лорд Нелсън. Сетне въздъхна тежко и една сълза се търкулна по бузата му.
	— Не плачете, милорд — рече Марта. — Ако искате, ще остана при вас и всяка сутрин ще ви снасям яйце за закуска.
	Точно така и стана.
	Понякога малкото облаче наминава, за да пусне дъждец, докато измие лицата им, а понякога тримата просто си бъбрят.
	Лорд Нелсън вече не е самотен и винаги има прясно яйце за закуска.
