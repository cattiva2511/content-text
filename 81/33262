P>
D>
	На моите любимци
D$

	По пътя стар, дълбан от дъждовете,
	на гроба идвам раздвоен —
	цъфти наоколо ми диво цвете
	
	и пръска мирис, врязан в мен.

	Прижуря слънцето. Какво предрича?
	От задух въздухът тежи.
	Самотна мравчица по кръста тича
	живота с миг да удължи.

	Мравунък някъде съвсем наблизо
	потайни двери е разкрил,
	из лабиринти споменът навлиза
	и става все по-скръбно мил.

	Над гроба вишна клоните простира
	с молитвен шепот и копнеж,
	цветята вехнат, всеки лист умира,
	но следва пролетен цъфтеж.

	Расте забравата. Защо да крия?
	Дано и друг да прошепти,
	макар случайно: Ангел и Мария
	и нека вишната цъфти.
P$
