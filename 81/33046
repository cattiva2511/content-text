	Слънцето огряваше дървото в градината, вятърът нежно се провираше между клоните му, а листата шепнеха: „Пожелай си нещо, пожелай си нещо!“.
	Защото това беше вълшебно дърво. Всеки път, когато някой застанеше под него и си пожелаеше нещо, желанието му се сбъдваше.
	В къщата до дървото живееше един дебел старец. Казваше се Уилям Кадоган Смайт. Той продаваше сапун в селото и никак не обичаше децата. Един ден застана под вълшебното дърво и рече:
	— Искам всички момченца и момиченца, които живеят наблизо, да отидат на луната.
	Още недоизрекъл и всички момченца и момиченца от селото се озоваха на луната.
	Там беше студено и самотно и някои от по-малките дечица се разплакаха. Но тъй като бяха твърде далеч от майките си, те не ги чуваха.
	Щом децата изчезнаха, птичките в клоните на вълшебното дърво спряха да пеят.
	Един кос обърна очи към господин Смайт и каза:
	— Искам децата да се върнат!
	Господин Смайт рече:
	— Искам всички деца да са на луната.
	А косът повтори:
	— Искам всички да се върнат.
	Децата съвсем се объркаха. Изобщо не знаеха къде се намират.
	Господин Смайт тропна с крак и каза:
	— Искам… — но не успя да довърши, понеже косът изстреля:
	— Искам господин Смайт да стане добър.
	И господин Смайт, който тъкмо се канеше да довърши: „Искам всички деца да отидат на луната“, внезапно промени мнението си, почеса се по главата и каза:
	— Пожелавам си всички деца да дойдат на гости у дома този следобед, да ядем кейк и портокалово желе и да пием лимонада. Освен това мисля да спра да продавам сапун и да отворя сладкарница. И няма да разрешавам на никого да ме нарича Уилям Кадоган Смайт. Искам всички да ми викат Бил Смит. Ура! Ура! Ура!
	След тези думи птиците в клоните на вълшебното дърво отново запяха.
	Слънцето светеше, вятърът нежно се провираше между клоните му, а листата шепнеха: „Пожелай си нещо, пожелай си нещо“.
