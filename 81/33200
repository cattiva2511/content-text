P>
	Преди години много, отдавна
		живя в царство сред морски треви
	девойка, която познаваш
		със името Аннабел Лий.
	От мене обичана тя бе тогава,
		любовта си към мен не прикри.

	Тя беше дете и аз бях дете
		в това царство сред морски треви.
	Любов, по-прекрасна от всяка любов,
		ни свързваше с Аннабел Лий.
	Любов, на която белите ангели
		нямаха право дори.

	Затова и отдавна, много отдавна,
		в това царство сред морски треви
	целуна я вятър, от облака слязъл
		и хладна е Аннабел Лий.
	Знатен родственик взе я от мен
		и далеко, далеко от мене я скри
	там, зад стените на гробница сита,
		в царство сред морски треви.

	Ах, никой от белите ангели горе
		своята завист не скри.
	Всички знаят защо тя е мъртва
		в това царство сред морски треви.
	Целуна я вятър, от облака слязъл
		и уби мойта Аннабел Лий.

	Но нашта любов бе по-силна от тази,
		на всички от нас по-добри,
		от нас по-големи дори
	и макар, че небето ангели пазят,
		а демони — тия води,
	душата ми винаги с нея ще бъде,
		с душата на Аннабел Лий.

	Не светлина луната ми праща,
		а сънища с Аннабел Лий.
	Не виждам звездите, а двете зеници
		на моята Аннабел Лий.
	Сред нощния прилив лежа и се взирам
	във нея, във моята миличка, мила,
		в гроба до мен край морски треви,
		в гроба се взирам край морски треви.
P$
