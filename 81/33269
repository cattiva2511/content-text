P>
	Късна есен или ранна зима,
	птиците са в топлите страни,
	где си ти и чуваш ли, любима,
	над полята ситен дъжд звъни?

	Песента му — медена камбанка,
	непрестанно сънено зове,
	може би сънува всяка гранка
	белоснежните си цветове.

	Няма да сънувам и не искам,
	нека друг сънува зарад мен,
	но духът безсънен да препуска
	и да търси пролетния ден.

	Късна есен или ранна зима,
	птиците са в топлите страни,
	где си ти и чуваш ли, любима,
	над полята светъл дъжд звъни?
P$
