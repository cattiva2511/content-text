P>
	Сърце, останало само,
	замръзнало и вкаменено,
	ти живо нявга си било,
	сега си мъртво, но нетленно.

	Ухото щом те доближи
	на вечно живата вселена,
	кръвта започва да шуми
	отново в тебе съживена.

	Заслушам ли се в този шум,
	напрегнал слух, долавям ясно,
	въпросите на моя ум
	повторени от теб стогласно.

	Аз чакам отговор, сърце!
	Живот и смърт какво са — зная,
	но кой разпъна тез ръце
	протегнати от мен в безкрая?
P$
