P>
	Родино моя, ти си като майка,
	Балканът горд грижовен е баща,
	Родопа е прекрасната тракийка,
	която ме омая с красота!

	Откакто татко своя път измина
	и мама после Господ я прибра,
	Българийо, едничка ти остана
	да бъдеш моя майчица добра!

	Пресели се и брат ми на небето,
	но свидни спомени го връщат тук,
	тъй както ято щъркели в полето
	гнездата родни връщат ги от юг.

	В страна далечна щерката замина,
	прокудена от родната страна,
	и с моя внук говорят си в чужбина
	за древни наши славни времена.

	Живеем някак двама със жената
	в студена зима, с пролетен копнеж,
	когато пак събрани под асмата
	ще ни опива майският цъфтеж.
P$
