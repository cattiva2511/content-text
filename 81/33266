P>
	Духът, успокоен, ви съзерцава
	любими образи и светлини,
	като небесен вир ви отразява,
	за да ви вземе в свойте глъбини.

	Потъват ручеи, звезди и птици,
	неразтопени, ярки снегове,
	от щастие препълнени зеници
	и вятър, който птиците зове.

	Но всеки образ после сам изплува,
	изчезват ручеи, звезди и сняг,
	тъжат зениците и пак надува
	крилата вятърът към някой бряг.

	Остават въглени под звезден шатър,
	неизразимо нежна белота,
	душа на птица и попътен вятър
	за най-красивото ни — любовта.
P$
