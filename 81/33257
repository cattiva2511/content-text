P>
	Златната жарава
	грейнали следим,
	времето минава
	леко като дим.

	Огненият пламък
	вае вдъхновен
	кулите на замък
	пурпурно червен.

	Лумнали искрите
	мигом се стремят
	редом до звездите
	вечно да блестят.

	Странни полусенки
	бродят мълчешком —
	образи от снимки,
	скитащи без дом.

	С въглени рисува
	мракът — исполин,
	вятърът врачува
	в черния комин.

	Приказно-мистичен
	пламъкът твори
	замък фантастичен,
	чезнещ сред искри.
P$
