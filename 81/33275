P>
	Борбата вечно продължава
	между душата и плътта
	и всяка страстно настоява,
	че тя разпалва любовта.

	Душата ангел е божествен,
	плътта е божия творба,
	тогава всеки е съществен
	и няма нужда от борба.

	Душата тъжна е принцеса
	без своя принц незаменим,
	а плът без обич е метреса
	на цар богат, но не любим.

	Мълвях така, почти отчаян
	в градините на пролетта,
	но от зюмбюлите омаян
	набрах цветя за любовта.
P$
