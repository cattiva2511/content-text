	[* Стихотворението е посветено на Сара Хелън Уитман, поетеса и поклонничка на спиритизма, с която Едгар Алън По се сгодява през 1848, но не удържа на обещанието си да не пие и годежът се разваля. — Б.пр.]
P>
	Видях те веднъж, но само веднъж
	преди години, не така отдавна.
	Бе през юли и кръглата луна
	като душата ти отвън летеше
	и търсеше пътеката си горе.
	Падна сребърен от светлина саван,
	копринен задух от покой и сън
	върху обърнатите личица
	на рози в омагьосана градина,
	където вятърът е плах дори.
	Падна върху хилядите личица
	на розите, които подариха
	уханието си в екстаза на смъртта.
	Падна върху хилядите личица
	на рози. Те умираха, приели
	с възторг стиха на твоето присъствие.

	Видях те в бяло и над теменуги
	приведена. О, блясъкът тогава
	падна върху хилядите личица
	на рози и лицето ти сред жал.
	Не беше ли съдбата тази нощ,
	чието име също е Печал,
	която ме повика пред вратата
	на градината да вдъхна аромат
	от сънни рози, додето спеше
	светът, оставил само теб и мен.
	Аз спрях. Погледнах. Всичко там изчезна.
	Градината бе омагьосана
	и бисерната светлина си тръгна.
	Лабиринтът от пътеки и лехи,
	щастливите цветя, дървета тъжни
	избледняха и уханието
	на розите умря в обятията
	на влюбения въздух. Издъхнаха,
	за да спасят божествения зрак
	в очите ти. Аз виждах само тях.
	Аз гледах само тях със часове,
	додето после луната залезе.
	Сърцето ми диво се вписа
	върху кристалните, небесни сфери.
	Тъмна е скръбта! Надеждата — велика!
	Как тихичко морето прояснява.
	Желанието властва с гордостта,
	а любовта е все така бездънна.

	Сега изчезна милата Диана
	в каляската си облачна на запад
	и ти сред призрачни дървета
	изчезна също. Очите само
	с мен останаха да осветяват
	самотния ми път и оттогава
	през времето ме следват и ме водят.
	Смирен слуга съм — те са господари.
	Задължени са да ме подкрепят,
	да съм спасен е моят дълг към тях.
	Пречистен в електричния им огън,
	осветен в блажения им огън.
	Душата ми изпълват с красота.
	Звезди са, пред които коленича,
	далечни в тъмния пейзаж на мойта нощ.
	Дори и в ослепителния Ден
	ги виждам още — две сладостно искрящи
	Венери, непомръкнали от Слънцето.
P$
