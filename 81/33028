	Имаше едно време един много умен млекарски кон на име Хари. Той умееше да пише и веднъж написа бележка на млекаря:
C>
	„Драги млекарю,
	Не дрънкай, моля, с бутилките, за да мога да поспя до по-къссно.
	С уважение, Хари“
C$
	После показа бележката на другите коне в конюшнята.
	— Ха! Какво искаш да кажеш с това къссно? — присмяха му се те. — Късно се пише с едно „с“, ако това си искал да напишеш.
	Хари се подразни и измърмори под нос: „Къссен-къссно, късен-късно“.
	— Както и да е — рече на глас. — Обзалагам се, че никой от вас не може да пише.
	Никой не му отговори.
	— Тогава — продължи Хари, — можем да кажем, че една правописна грешка не е толкова лошо постижение.
	Всъщност Хари беше в лошо настроение, защото носът го болеше. Когато се учеше да пише, той държеше молива с предните си копита и постоянно падаше.
	Стараеше се да пази равновесие, но при най-лекото мръдване или мигване, започваше да се накланя напред и… „Бам!“ — падаше на носа си.
	Скоро се научи да се подпира на молива и да балансира, обаче така графитът често се чупеше или най-малкото — написаното излизаше доста разкривено.
	Накрая Хари се научи да пише като стиска молива със зъби. Но носът все още го болеше.
	На другата сутрин млекарят прочете бележката и през първия половин час изобщо не дрънка с бутилките. Обаче по-късно, когато Хари се събуди, той почна да дрънка шумно, както правят всички млекари.
	— Как е носът ти тази сутрин, Хари? — поинтересува се млекарят. — Изглежда по-добре. — И той помилва коня и му даде една ябълка.
	Вечерта, когато се прибра в конюшнята, Хари написа стихотворение:
P>
#	„На най-добрия ми приятел
	(млекаря)
	Естествено
	Конят
	обича ябълки.
	От тях пълнее
	и това е важното
	… е важното.
	То ги надебелява.
	Обаче аз ги обичам.
	А сега — сбогом.
	Две бири, моля. XXX (целувки)“
P$
	Хари сложи бележката в едно шише за мляко, а когато дойде на другата сутрин, млекарят му даде захар — пет големи бучки, една средна и две малки.
	Млекарят ги държеше в отворената си длан, докато Хари ги изхрупа.
	— Не мляскай, когато дъвчеш, защото ще събудиш останалите коне — рече му той.
	Затова Хари ги сдъвка тихичко, докато млекарят четеше стихотворението.
	— Прекрасно стихотворение! — каза той накрая. — И благодаря за целувките. Ето ти три и от мен.
	И той прати три въздушни целувки на Хари, а после двамата отидоха да разнесат млякото.
