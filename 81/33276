P>
	Налей ми чаша тъмна бира
	напук на всяка светлина,
	кръвта отровена пулсира
	от много злъч и тъмнина.

	Аз мога много да обгърна,
	не само твойте рамена,
	но днес не искам да се върна
	при мойте горести, жена.

	Налей забрава в паметта ми,
	дори отрова ми налей,
	като хиена над трупа ми
	плачи след туй или се смей.

	Присмя се всеки на сърцето,
	копняло песен и любов,
	но виж — безкрайно е морето
	и свеж е приливът му нов.
P$
