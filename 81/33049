	Имаше едно време един орел на име Дейвид. Той живееше на върха на една планина в Уелс.
	От всичко на света Дейвид най обичаше да се рее във въздуха. Веднъж се издигна толкова високо, че доближи една звезда.
	На звездата имаше малка къщичка, в която живееше Мери със своето агънце. Дейвид почука на вратата и каза:
	— Идвам на гости за чай.
	Мери сложи масата и всички се събраха около нея.
	— Искаш ли препечена филийка, Дейвид? — попита любезно Мери.
	— Н-не, благодаря — отвърна орелът. — Бих хапнал малко агнешко.
	— Обаче не си си измил ноктите — рече Мери, вдигна Дейвид и го отнесе в кухнята да се измие. Остави го там да си суши ноктите, върна се в стаята и прошепна нещо в ухото на агънцето.
	Дейвид също дойде и седна край масата.
	— Искаш ли още една препечена филийка? — обърна се Мери към агънцето.
	— Не, благодаря — отговори агънцето, което добре помнеше какво му беше прошепнала Мери. — Смятам да изям един орел.
	Дейвид не очакваше такъв отговор и се почувства леко нервен. Затова, когато Мери отново го попита какво иска, той рече:
	— Мисля, че бих приел една препечена филийка, моля.
	Мери му даде филийката, а когато изпи чая си, Дейвид се сбогува с нея и агънцето и отлетя към къщи.
	Същата вечер, преди да си легне, той вдигна поглед към небето и видя как звездата блести високо, високо.
