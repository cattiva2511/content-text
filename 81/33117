	Степан Порфириевич Демин, петдесетгодишен мъж с мътен поглед и миши сиви коси, беше великолепен негодник. И нищо чудно, че един прекрасен ден при него се яви дяволът.
	Адският чиновник беше в отличен костюм от тергал и бяла найлонова риза със сребриста плетена вратовръзка. В остроноктите си лапи държеше елегантна кожена чанта, тип „аташе“, а в зъбите му димеше „Кемъл“.
	— Вие извършихте точно тридесет и три подлости — любезно съобщи той на Демин. — И поради това сме упълномощени да ви вземем душата.
	— Извинете! — възмути се Демин и дори не предложи на госта си да седне. — Доколкото ми е известно, лимитът на подлостите…
	— Съвършено вярно! Но едва преди месец управлението на ада намали лимита точно наполовина.
	— Но това е беззаконие! Произвол!
	— Вие пак сте напълно прав: това е беззаконие. На много места по света беззаконието сега е на мода. Фашистки преврати, груби нарушения на конституциите, най-различни хунти… Защо да говорим. Адът се старае да върви в крак с прогреса изобщо и със злодействата в частност…
	— Можехте да предупредите…
	— Хайде де! Че тогава не би било произвол. Разбирате ли?
	Дяволът ласкаво се усмихна и седна, като си играеше с опашката. Демин угнетено кимна, но внезапно го осени някаква мисъл.
	— Документите ви, моля!
	Дяволът небрежно подхвърли на масата удостоверението си за самоличност.
	Демин сложи очилата, окашля се авторитетно, опипа корицата на документа, свери дяволската муцуна с изображението на снимката, поразчопли адския печат и с въздишка върна удостоверението.
	— А сега бих желал да се запозная с правилата по вземане на душите — рече той, мрачно гледайки през очилата.
	— Не се тревожете, те са прости. Най-напред…
	— Няма нужда. Дайте ми инструкцията.
	Дяволът направи кисело изражение.
	— Проклета бюрокрация! — измърмори той. — Ами нали от науката е доказано, че…
	— Науката си е наука, а документът — документ — поучително рече Демин. — Защо трябва да вярвам на думите ви? Това не е в моите правила. Надявам се, и в адските не е.
	Дяволът смирено сведе глава и измъкна от чантата обемист том, върху корицата на който пламтеше огнената дума „Инструкция“.
	Степан Порфириевич се вглъби в изучаването й. Като сумтеше от удоволствие, той от време на време вдигаше въпросително вежди, благоговейно мърдаше устни и най-внимателно изучаваше текста. Неговите обикновено мътни очи блестяха, сякаш напръскани с жива вода.
	Дяволът скучаеше. Всичко това му бе дотегнало и като се пльосна безцеремонно на креслото, той включи телевизора, по който предаваха хокей на лед. Мачът така го увлече, че той запали наведнъж две цигари и увеличи звука до крайния предел.
	— Пречите ми — хрипливо забеляза Демин.
	— Че много хубаво — без да обръща глава, отвърна дяволът. — Трудностите се създават, за да бъдат преодолявани. Не сте ли съгласен?
	Демин погледна изкосо разпалено подскачащата дяволска опашка и нищо не възрази. Сам той беше майстор в създаването на трудности. Като хвърли унищожителен поглед към дявола, той отново потъна в четене.
	— Да-а — рече той най-сетне. — Умно съставено. Пък аз си мислех, че договорът трябва да е написан с кръв.
	— Остаряло и крайно нехигиенично правило! — изкикоти се дяволът. — Ето ви бланка, попълнете я и готово.
	Той дори не си направи труд да обърне глава от телевизора — там течаха последните минути от мача, а изходът на играта все още беше съмнителен. Необходимата бланка сама излетя от чантата и легна пред Демин. Той я взе внимателно с върха на пръстите си, придърпа мастилницата и с нечетлив канцеларски почерк попълни графите. Едва успя да постави датата и подписа, от чантата изскочи голям кръгъл печат и с трясък подпечата документа.
	Замириса на ад.
	— Трябва ли вече да се приготвям? — осведоми се Демин.
	— Мълчете! — кресна дяволът, като бурно аплодираше решаващия гол.
	Изключи телевизора и се обърна със светнала муцуна към жертвата си.
	— Е, какво, попълнихте ли? Великолепно. Така, всичко е по образеца. Обичам да имам работа с образовани грешници. — С широк жест той парафира документа. — Само за миг ще отлетя до ада да зарегистрирам договора и… Пък вие, драги, не се разстройвайте толкова! „Всички ние сме загубено поколение“, както е казал Хемингуей. Всички ще се печете в тигана… извинете, в пещта с инфрачервени лъчи. Се ла ви!
	Той размаха договора, хлопна чантата и като каза: „Не се безпокойте, у нас мъките са организирани по последната дума на психоанализата!“, изчезна.
	Минута след това се появи отново.
	— Знаете ли, приятелю — небрежно рече той, — договорчето трябва да се препише.
	— Че защо? — сепна се Демин.
	— Попълнили сте бланката с мастило. С мастило не е разрешено, при това виолетово. Само с химикалка или най-добре с флумастер. Нашият ад, повтарям ви, неотстъпно следи за прогреса изобщо и за прогреса на канцеларската техника в частност. Препишете го!
	— Не! — твърдо заяви Демин.
	— Как тъй не?!
	— Ей така. Вместо да се увличате по Хемингуей или по разни други моди, по-добре да бяхте следили за правилния ход на деловодството.
	— Но — смутено замънка дяволът. — Лимитът на подлостите ви е изчерпан и затова…
	— И затова, млади човече, щом договорът веднъж е парафиран от представител на ада, в случай че впоследствие се установи несъответствието му с утвърдения образец поради коварство от страна на душевадеца, договорът може да бъде съставен отново само със съгласието на последния. Ако няма такова съгласие, душевадецът встъпва с ада в нови взаимоотношения, регламентирани в параграф „Велзевул-117“, от който следва, че даденият душевадец попада вече не е категорията „негодници“, а в категорията „гнусни подлеци“, на която съответствува двоен лимит подло-гнусотии. Такава е адската инструкция, с която не би било зле да се запознаете по-отблизо.
	Рогата и копитата на дявола побледняха.
	— Но това е формализъм… — избъбра той.
	— За неспазването на който ще получите мъмрене. Тъй че незабавно се махайте от очите ми. Заклинам ви в инструкцията. Едно…
	— Слушайте! — заскимтя дяволът, вонейки отвратително на сяра. — Подлостта ви тоя път надви, но за в бъдеще… Откъде, откъде взехте мастило?! Сега не можеш го намери дори за вечното спасение…
	— Аз, млади човече, съм в известен смисъл — хе, хе! — консерватор. Така, знаете ли, е по-сигурно.
