P>
	Виж, престол си издигна сама
	в странен град днеска смъртта
	далеко на Запад, където
	доброто и злото, заедно слети,
	почиват в единствена вечност.
	Гробници, дворци и кули древни,
	непотръпващи от векове,
	не припомнят нищо земно
	и наоколо от ветрове
	недокоснати, щадени,
	кротко спят води смирени.

	Светлина не слиза долу
	и стените полуголи
	не Небето осветява,
	а водите ги даряват
	с блясъка си и забрава.
	Над куполи и кралски зали,
	над храмове и вавилонски мрамор,
	над запустелите градини
	изваяни цветя обвили
	беседките с бръшлян и птици,
	където в камък се преплитат
	виола, теменуга и лозница,
	непогалени, щадени,
	кротко спят води смирени.

	Не сенките им, а самите
	стени във въздуха увисват.
	Църкви и гробове зеят
	и бездна светлината лее.

	Ни диамантени очи
	на идоли, ни мъртъвци
	със накити ще съблазнят
	водите. Сред покой лежат
	в отреденото легло,
	прозрачни като от стъкло.
	Не напомнят тук вълните
	вятър някъде, че скита,
	че някъде там милва вятър
	море с не тъй ужасен блясък.

	Ала внезапно порив дързък
	се яви и много бързо
	дъх кулите отблъсна тихо
	и безмълвно се стопиха
	във прилива. От върховете
	остана празнина в небето.
	Ах, вълните по-червени
	чуват времето да стене
	и сред викове, когато
	градът изчезне във мъгли,
	ще стане от престола златен
	сам Ада да се поклони.
P$
