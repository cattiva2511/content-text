	Една синя количка пътуваше веднъж по лъкатушещ път.
	— Защо си с толкова завои? — запита го тя.
	— Искаш ли да чуеш как бях построен? — вместо да отговори, попита пътят.
	— С удоволствие — отвърна синята количка, — хайде, разкажи ми!
	— И тъй — заразказва историята си пътят — аз бях направен от работници с кирки и лопати. В началото вървях направо, но след известно време пред мен се появи една заспала крава. Казах й:
	— Хей, кравичке, хайде, събуди се! Аз съм новият път и трябва да вървя направо, а ти ми пречиш.
	Кравата отвори очи и каза едно „Муу!“. Но не се помръдна, дори когато работниците започнаха да й викат в ушите. Затова се принудиха да ме построят, като заобиколят кравата. Така стана първият ми завой.
	Продължихме към полянката, но срещу работниците излезе един бик и така изрева, че те се уплашиха и ето ти — втори завой.
	По едно време някой от работниците каза:
	— Яде ми се сладолед!
	— И на нас ни се яде! — развикаха се и останалите.
	Затова те завиха към сладоледаджийницата и си купиха сладоледи. И така се появи третият завой. Като похапнаха, легнаха да спят.
	Дойде началникът им и ги събуди:
	— Момчета, ставайте! Хайде, че трябва да завършваме този път!
	Работниците веднага се заловиха за работа, но понеже бяха още сънени, не забелязаха накъде отиват и свърнаха в грешна посока. И ето ти още един завой, четвъртият!
	— Чакайте, чакайте — развика се по едно време началникът! — Тръгнали сте в грешна посока. Трябва да вървите натам! — Той посочи в друга посока. Те спокойно направиха петия завой и продължиха работа.
	Не след дълго видяха една квачка с наскоро излюпени пиленца.
	— Може ли да си прибереш пиленцата? — учтиво попитаха работниците. — Стоите точно на пътя ни.
	— Моля, почакайте — отвърна квачката. — Остана ми да излюпя само още едно яйце.
	— Не можем да чакаме! — казаха работниците. — Нямаме време. — И ето че ме достроиха като заобиколиха квачката и пиленцата й.
	Когато свършиха, работниците оставиха инструментите, а началникът ме погледна:
	— Ти май не стана прав, а? — каза ми. — Но не се безпокой, няма страшно. — Каза и си тръгна.
	— Сега виждаш защо съм толкова лъкатушещ, синя количке — рече пътят.
	— Да, виждам — отвърна количката. — Но аз много обичам да карам по лъкатушещи пътища! Би-биип!
