	Горската пътечка извиваше надясно. Там имаше горска поляна, потънала в жълтите цветове на лютичето, а над поляната висеше обикновено летящо дискче.
	Точно в този момент люкът се отвори и по въздуха като по стълба на земята се спусна пришълец. Той беше мъничък, закръгленичък, розовичък, почти гол и блестеше като намазан.
	Аз не се изплаших и дори не се удивих особено, тъй като многобройните разкази и статии за бъдещия Контакт ме бяха подготвили психологически за подобна среща. Беше ми само ужасно неудобно, че не съм облечен в официален черен костюм, найлонова риза и връзка. Закопчах яката на каубойската си риза, издухах паяжината, която беше полепнала по лакъта ми в гората, пристъпих срещу пришълеца и казах:
	— Здравейте!
	— Здравейте! — на чист руски език ми отговори той, без да си отвори устата, и това също не ме учуди, тъй като от литературата ми бе известно, че сред другите цивилизации телепатичният обмен на мисли е необикновено развит.
	— Здравейте — повтори той. — Счупи ми се ескудерът. Къде е най-близкият сотар?
	— Какво? — смаях се аз. — Сотар? Какво е това?
	— Какво е това ли? — сега той беше учуденият. — Че това… Това е… такова място, където поправят…
	— Ремонтна работилница! — досетих се аз.
	— Да, да! Разбирате ли, ескудерът ми…
	„Ескудер… — слисано си помислих. — Сотар… Ремонтна работилница… Не така си представях срещата. Ах, да! Той е претърпял авария. Тогава всичко е ясно. Търси помощ от земните жители.“
	— Какво се е случило с двигателя? — попитах, като надникнах под дискчето.
	— Вие сте спектралист? — зарадва се той. — Тогава може би ще ми обясните защо по време на фикаризацията желтоксът субти?
	При думата „желтокс“, без да искам, се опулих. Контактът с „братята по разум“ явно се отклоняваше от традиционната схема.
	— Авария сте претърпели? — глупаво казах аз.
	— Каква авария? — той дори подскочи. — Желтоксът субти!
	— А този… как го казвахте… ескудер не субти ли?
	— Вие да не сте полудели! Как може ескудер да субти? Извинете, значи вие не сте спектралист?
	— Не — отвърнах аз.
	— В такъв случай защо ме мотаете? Кажете ми направо, ще мога ли тук да си поправя ескудера, или не?
	— Нашата земна техника… — тъкмо започнах отдавна заседналата в гърлото ми фраза.
	— Ако не вашата, то тая на съседната планета — нетърпеливо ме прекъсна той. — Каква е разликата?
	— Голяма — казах аз.
	Той изпръхтя от възмущение.
	— Не ми е до шеги. Трябва да си поправя ескудера. Не мога без ескудер. И тъй, има ли тук някъде наблизо — той завъртя розовите си пръстчета към небето, — ако не сотар, поне някой примитивен спуч?
	— Вижте — рекох, — не зная какво е това „спуч“. И какво е „желтокс“. Но се радваме, че можем да ви приветствуваме на Земята. Ние сме щастливи, че Контактът най-после се установи. И в този тържествен миг…
	— Как? — развълнува се пришълецът. — Излиза, че съм попаднал не където трябва?
	— Нима вие не летяхте към Земята?!
	— За първи път чувам такава звездна система.
	— Това е името на нашата планета.
	— Прелестно име! И тук е приятно, много-много приятно… Колко жалко, че у вас няма сотар!
	— Затова пък имаме…
	— Зная, зная! Най-различни паметници, пейзажи… Но отпуската ми се свършва.
	— В такъв случай вие не сте изследовател?! Не сте и учен?
	— Не, разбира се. Аз…
	Той не се доизказа. По лицето му бавно се разля недоумение. Погледна краката си, после мене…
	— Какво е това?! — писна той, сочейки два тлъсти комара, които се бяха прилепили към бедрата му с явното намерение да си похапнат.
	— Това са комари. Изпъдете ги!
	— Хапят ли?!
	— Дребна работа, не им обръщайте внимание.
	Пришълецът буйно подскочи и като си плю на петите, хукна стремително към черупката си.
	— Къде отивате? — завиках аз. — Разберете най-сетне, че вие сте първият представител на извънземна цивилизация, който…
	— Ако на другите им харесва, когато ги хапят, това си е тяхна работа — долетя от люка. — Прощавайте, сбогом!
	Гърбът му бе такъв загладен и охранен, че аз разбрах цялата безнадеждност на опитите си да постигна взаимно разбирателство. Той откровено изразяваше презрение.
	— Ей — закрещях подире му. — Само още един въпрос: що за дявол е това ескудерът?
	— Ескудерът ли? — той се огледа. — Нима и това не знаете. Странно! Че с какво тогава си чистите зъбите?
	Люкът хлопна. Пришълецът потегли.
