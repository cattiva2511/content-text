	[* И ангелът Израфел, чиито струни в сърцето са лютня, има най-сладкия глас от всички божии създания. (Коранът) — Бел.авт.
	В мюсюлманската митология Израфел е един от четиримата архангели. Цитатът не е от Корана, а от книгата „Предварителни размисли“ от Джордж Сейли. — Б.пр.]
P>
	Дух Небето обитава
	с лютня във сърцето.
	Израфел познават
	щом струни прозвъняват
	в ефирния свят. Ах, тогава
	глас звездния химн подчинява
		с музика светла.

	Трепери от страст
		нежна луната
		с целия блясък,
	с негова власт.
		Върху небесната шатра
		седем Плеяди угасват,
		с мълния ясна
		чудо очакват.

	И споделят тъй звездите
		с другите, които спират,
	как огненият ритъм
	е жив и непривичен.
		О, навярно свирят
	в сърцето му открито
	струните на лира.

	Грее мъдра мисълта
		и любовта е тиха.
	Отразяват светлина
		като в призрачен Едем
	на хуриите очите
		и в лъчите се кълнем.

	Израфел, ти не сгреши,
		че всеки химн безстрастен
	с презрение обви.
	Венецът днес принадлежи
		на мъдростта прекрасна
	и вечния ти стих!

	В небесния екстаз
		дъха ти съчетава
	любов, омраза и тъга,
		сред звуци от жарава
		звездите онемяват

	в свободния ти дом, но тук
		е свят на сладост и сълзи.
		Цветя са си цветята ни. Дори
	и сянката от прелестния звук
		за нас е само слънчев миг.

	Да бях приет
		в това Небе,
		ти да слезеш долу,
	не би могъл да създадеш
		химн на смъртен порив,
	но прозвъни ли моето сърце,
		ще коленичат горе.
P$
