P>
	Свърши боят. Вече нощ е.
	Стене в тъмното дъжда.
	Изпод ризата ми още
	блика кървава вода.

	Няма пукот. Няма писък.
	Някъде бучи река.
	Стиска шепа мокър пясък
	вледенената ръка.

	Падат капки. Тежко падат.
	Мойта кръв ли е това?
	Край бълбукащата вада
	зъзне есенна трева.

	Спря да капе. Проясни се.
	Месецът огря дола.
	Борът мълком наклони се
	и опи ме със смола.

	Сън сънувах. Някой вика.
	Вие глутница в нощта.
	И от раната заблика
	непресъхнала кръвта.

	Ах, Родино! Майко мила!
	Гроб си нямам, нито кръст.
	Одър черен ми застила
	овдовялата ти пръст.

	Есен днес е. Утре — зима.
	И кръвта ще изтече.
	Ще обагри ли килима
	щом южнякът затъче?

	Месец скри се. Стана тихо.
	Рукна в тъмното дъжда.
	Звънна с него като ехо
	капка кървава вода.
P$
