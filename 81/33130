E>
	На Станислав Лем
	В памет на един спор, който никога няма да бъде завършен.
E$

	— Хм, изглежда, пак сме плакали? Защо? Случило ли се е нещо?
	Марта махна ръката на своя съпруг от брадичката си, разтърси глава и каза:
	— Нищо. Просто се чувствувам самотна.
	— Нещо във връзка с Ерик ли?
	— О, не. Той е идеално дете. Чудесен пример на възпитание с помощта на машината. С такава бавачка Ерик никога няма да създава проблеми на родителите си.
	— Спи ли?
	— Изслуша, както обикновено, своята приказка преди заспиване. Бях там само преди десетина минути. Лежеше в креватчето си с поруменяло личице и хвърляше пълни с обожание погледи към обичаната си Цибела. В първия момент даже не ме забеляза. Но когато се приближих, за да го целуна за лека нощ, така замахна с ръчичките си, като че ли искаше да ми каже да почакам, докато свърши приказката. Майката наистина не е електронна машина. Тя може да почака.
	— Какво направи Цибела?
	— Чувствителната, умна, тактична Цибела и този път както винаги се оказа на висота. „Ерик — каза тя, — целуни своята майка, с която си в кръвна връзка. Какво ти говорих за влиянието на хромозомите?“
	— Защо толкова мразиш Цибела?
	Очите на Марта се наляха със сълзи.
	— Не мога да издържам повече, Луф! Разбери това, моля те! Непрекъснато усещам превъзходството на тази рационална машина. Не минава нито ден, без тя да ми даде да разбера колко съм по-низша. Моля те, направи нещо! Защо тези машини трябва да бъдат толкова страшно интелигентни? Нима не могат да изпълняват задълженията си по друг начин? На кого е необходимо превъзходството им?
	— Това се разбира от само себе си. Причината е в законите на самоорганизацията. Ние за жалост не можем да направим нищо. Искаш ли да намеря друг робот вместо Цибела?
	— Това е невъзможно, Ерик е просто луд по нея. Просто направи нещо, за да стане тя малко по-глупава. Тогава ще ми е по-леко.
	— Но това би било злодеяние! Нима не знаеш, че по закон мислещите машини и хората са равни?
	— Тогава поговори с нея! Днес ми каза нещо толкова ужасно, че просто не знаех какво да й отговоря. Не, наистина не мога да понасям повече това унижение!
	— Тихо. Тя идва, успокой се!
	— Здравей, шефе.
	— Какво е това, Цибела? Нима не знаеш, че машините от клас „А-1“ не употребяват подобни думи?
	— Знаете ли, помислих, че те ще допаднат на Марта. Тя винаги се старае да подчертае по някакъв начин разликата между машината и човека.
	Марта закри очи с ръце и избяга от стаята.
	— Това ли е всичко? — попита Цибела.
	— Да, можеш да си вървиш.
	След около десет минути Луф отиде в кухнята.
	— Какво правиш, Цибела?
	С отмерено движение роботът извади от проектора в слепоочието си една касета с микрофилм.
	— Учила съм на времето фламандска живопис. Утре е свободният ми ден и бих искала да видя своя потомък. Неговите учители казват, че има талант за рисуване. Между другото, страхувам се, че няма да научи достатъчно от преподаването в основното училище. Искам да допълня знанията му в свободното си време.
	— Какво се е случило днес между теб и Марта?
	— Нищо особено. Чистех сутринта, когато съвсем случайно хвърлих поглед върху една страница от нейната работа и забелязах две грешки във формулата на нуклеиновата киселина. Би било глупаво от моя страна да не ги посоча на Марта. Просто исках да й помогна.
	— И какво стана?
	— Почна да плаче и ми каза, че тя била човешко същество, а не робот и че на нея забележките от страна на машината й са така неприятни, както ако би обичала хладилник.
	— Ти, надявам се, си й отговорила.
	— Да, казах й, че ако тя можеше да задоволи своя инстинкт за потомство с хладилник, навярно не би видяла нищо лошо в това да го обикне.
	— Разбирам. Между другото не е било хубаво да споменаваш онова за инстинктите.
	— Не съм искала да я обиждам. Просто се опитах да разбере, че всичко е относително.
	— Моля те бъди малко по-тактична с Марта. Тя е много чувствителна.
	— Ясно, шефе.
	Луф се обърна и тръгна към спалнята.
	Марта спеше с лице, заровено във възглавницата, и от време на време изхлипваше. Като внимаваше да не я събуди, Луф се приближи и легна на леглото. Чувствуваше се ужасно.
	В същото време в кухнята Цибела мислеше върху това, как здравият контакт между машините и човешките същества започва да се разрушава. Как човек не може да иска от машината, която е по-умна от него, да демонстрира вечно преклонение пред своя създател и че ако не беше майчината й любов към нейното кибернетично дете, което си нямаше никой друг освен нея на този свят, тя с радост би скочила от прозореца на двадесетия етаж.
