	[* С това стихотворение започва недовършената драматична поема „Полициан“. — Б.пр.]
P>
	Древен Рим! Гробница надменна,
	която съзерцава Времето
	в руини от великолепие!
	Най-сетне след толкова години
	на скиталчество с горяща жажда,
	с копнеж по твоето познание,
	аз коленича променен и тих
	и в сенките душата ми отпи
	светлина, величие и слава!

	Тук, сред паметта на вековете,
	сред тишина и разрушение,
	чувствам, че властта ти е по-силна
	от молитвите на цар юдейски
	в градината на Гетсиман, или
	от чара на звездите, обладал
	някога с покоя си Халдея.

	Над паднал войн днес колона пада
	и скулптурата на орел държи
	прилеп жив във златните си нокти.
	Косите на матрона замени
	вятърът с треви и със тръстика,
	а върху императорския трон
	се плъзга като призрак, осветен
	от рога на мъгливата луна,
	лениво гущер в мраморния дом.

	Почакай! Извитите аркади,
	постаментите с колони тъмни,
	смътните антаблементи, фризът,
	който се разпада и изчезва —
	камъни! Нима това е всичко!
	Бляскави отломки, пощадени
	от Времето за мен и Вечността!

	„Не всичко! — отговори ехото. —
	Издига се пророческият звук
	в нас от забравата към мъдростта,
	както Мемнон слънцето възпява.
	Ние управляваме сърцата
	и съвършените ви умове,
	ние, камъните мъртво-бледи.
	Силата не си отива още!
	Чудото все тъй заобикаля
	тайната на твърдата утроба,
	магията на горделива власт
	и паметта надвиснала е плащ,
	който винаги ще ни обгръща
	с нещо повече от слава“.
P$
