	[* С този сонет — драматичен, пълен с искрено страдание и дълбока вяра, започва поредица от стихотворения, с които поетът се подготвя за смъртта и които биват прекъснати от смъртта. По сила и дълбочина те се нареждат до най-хубавото в поезията на Микеланджело, съперничейки на сонетите за нощта и огъня. Нашето факсимиле показва един лист с ръкопис на сонета и откъси от други творби. — Б.пр.]
P>
	Боли от нея, ала пак е мила
	онази мисъл, що в ума възвръща
	изтекли дни и с укор, и с могъща
	тъга, че път към тях не се разстила.

	Тя мила е, че пред смъртта разкрила
	е на благата краткостта присъща,
	но скръбна е, че милост вездесъща
	се чака трудно в старост тъй грешила.

	Аз помня, Боже, думата ти свята,
	но все пак мисля си не е ли смело
	да чакаш Любовта без покаяние.

	Но сетне вниквам в твойта кръв пролята;
	щом зарад нас бе в тръни твойто чело,
	без мярка ще е твойто състрадание.
P$
