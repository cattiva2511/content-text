	[* Ясно издавайки влиянието на Петрарка, сонетът е посветен на Томазо деи Кавалиери. Един от познавачите на Микеланджело, Пиколи, пише за него следното: „Поетът, откривайки върху лицето на приятеля печата на висок и неизразим духовен опит, възпява извисяването, което прави човека по-висш от самия себе си. Това е едно от най-завършените му, ясни и дълбоки стихотворения.“ — Б.пр.]
P>
	Лицето ти, синьоре, откроява
	невиждани от никого неща —
	душа обременена от плътта
	да се въздигне до небесна слава.

	Ако със своите чувства обличава
	и другиго, от глупост зла сганта,
	това не обезсилва Любовта,
	ни честното желание вгорчава.

	Че с този извор милостив, отгдето
	ний идем, всяка хубост разговаря;
	мъдрецът там засища свойта жажда.

	Друг плод или пък опит от небето
	земята няма; който люби с вяра,
	към Бог възлиза и смъртта услажда.
P$
