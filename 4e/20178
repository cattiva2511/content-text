	[* С този сонет започва поредицата стихотворения, вдъхновени от любовта на Микеланджело към Витория Колона, една от най-образованите жени на своето време и значителен поет на 16-ия век. — Б.пр.]
P>
	Художникът не е родил идея,
	която в мрамор да не е стаена,
	ала ръка на разум подчинена
	единствена познава път до нея.

	От злото бягайки, добро копнея
	и в теб, жена божествена, студена,
	е то; ала от мъка прекалена
	с изкуство да го стигна, не умея.

	И нито Любовта, ни красотата
	(о, твърдост каменна и ти, презрение!)
	за злата ми съдба е днес виновна,

	ако и гибел носиш ти с благата
	в сърцето си, а низшият ми гений
	извлича смърт от тази жар любовна.
P$
