	[* Сонетът е запазен на гърба на едно писмо от Фиджовани до Микеланджело, с дата 23 ноември 1532 г. Дълбокото религиозно вълнение, което той изразява, рязко го разграничава от стихотворенията, които хронологически го предхождат или следват с тяхното любовно или философско съдържание. — Б.пр.]
P>
	Затуй, че с твойта милост аз живея,
	сега не се глумя със греховете
	на ближните; духа ми паднал в гнет е,
	а без водач, сам в себе си аз тлея.

	Кой воин, с герб какъв, сред апогея
	на битка, сред рева на враговете
	от страх не би оставил редовете,
	ако не бе за теб навлязъл в нея?

	О, плът, дърво и кръв, и ти, страдание —
	по вас греха рожден да се измери —
	и мой, и бащин — наша участ строга.

	Добър си само ти; и състрадание
	във нищетата нека ме намери —
	до гибел близо, тъй далеч от Бога.
P$
