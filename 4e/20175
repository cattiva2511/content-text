	[* „Със същата могъща фантазия, която създаде страховитата трагика на Страшния съд, Микеланджело рисува в този сонет тайнството на изкуплението в една сценография от три възходящи плана: ада, земята и небето; над всичко се налага обаче образът на разпнатия и възкръснал Исус, освободил хората от първородния грях“ — Чернело. — Б.пр.]
P>
	Доволни бяха, но и в скръб смутени
	избраните, че ти смъртта изстрада
	и с кръв човеку порти за наслада
	небесна бяха тук благословени.

	Доволни, че с душа от теб дарени,
	греха им пръв в съдбата зла отпада;
	а скръбни, че със казън тъй злорада
	слуга им стана с длани пригвоздени.

	Отгде и кой си, даде знак небето,
	стъмило своя взор, а мътни стори
	водите планината земетръсна.

	Адам излезе от тъмата, гдето
	ти падналите ангели затвори;
	човекът кръстен за живот възкръсна.
P$
