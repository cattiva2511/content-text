	Ралф Ротман (р.1953) е немски поет и белетрист, роден в Шлезвиг. Израства в Оберхаузен, Рурската област. След като изучава зидарство, прави опити в различни професии: става шофьор на такси, печатар, санитар, готвач.
	Първата стихосбирка на Ралф Ротман „Драскотини“ (1984) излиза под редакторското ръководство на поета Кристоф Мекел и го изявява като творец с ярък и самобитен талант. Темите на тези стихове — житейски ситуации в дребнобуржоазна или пролетарска среда, приглушени бунтове, опити за бягство и самота — стават основа и на много от по-късните романи на Ротман. В следващите години той публикува стихосбирката „Молитва сред развалини“ (2000), която го утвърждава като поет с деликатни художествени сетива и дълбока социална чувствителност, подхранена от спомените за детството. Писателят се установява да живее в Берлин.
	Творчеството на Ралф Ротман е отличено със значими литературни награди, между които „Херман Ленц“ (2001), „Вилхелм Раабе“ на град Брауншвайг (2004), „Хайнрих Бьол“ на град Кьолн (2005) и „Макс Фриш“ на град Цюрих (2006).
