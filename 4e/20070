	[* Както съобщава Гуасти, този сонет е написан на гърба на едно писмо от „Буонарото Симони от Флоренция до Микеланджело ди Лодовико ди Буонарото, флорентински скулптор в Болоня“ с дата 24 декември 1507 г., именно по това време Микеланджело се намирал в Болоня, където изливал статуята на папа Юлий. Сонетът е вдъхновен от любовта на поета към непозната болончанка. Тази едновременно чиста и чувствена любов е въплътена в образи, характерни за живописта на „чинквеченто“-то. — Б.пр.]
P>
	Каква наслада се таи в цветята,
	върху косите златни натъкмени,
	щом цвят през цвят надничат устремени,
	целувайки един през друг главата.

	Доволна е и дрехата богата:
	пристяга тя гърдите въжделени,
	отпуска ги; в страните кадифени
	погалва се и витата позлата.

	Но най-щастлива е връвта, която —
	златотъкана, с везана пролука,
	гръдта й стяга и прегръща здраво;

	и поясът, обхванал кръговрата
	на кръста, рекъл: ще притискам тука.
	Де за ръцете ми такова право!
P$
