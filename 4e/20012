P>
D>
	На Мирела Иванова
D$
	И вечно куче някакво лежи изопнато върху тротоара.
	И вечно котка някаква се шмугва по первазите на втория етаж.
	И вечно в парка се издигат паметници на герои, на светци и властелини.
	И вечно това улично движение, сганта убийци в ламарини,
		само веднъж един тролей най-кротко спря
		и рече: „Хайде, преминавай!“.
	И вечно църквата е по-висока и по-светла тук, сравнено с другаде,
		а слабичък свещеник уговаря с млада двойка
		кръщението на детето им, и се шегува с него, сякаш вече
		светената вода го е намокрила и то трепери.
	И вечно вляво ангелът, напред приведен и забързан
		с блага вест,
	и вечно вдясно Девата в одежди, повече от целомъдрени,
		но боязлива въпреки това.
	И вечно същата галерия от вси светии на София и християнството,
		те никога не са достатъчни, и вечно Божията майка е отляво,
		а Синът отдясно,
	и вечно всички погледи са строги, също и на тази младичка
		Света Екатерина, тъй блестяща в алено и златно одеяние,
		с момчешки вид, лицето й е най-красиво
		между всички тук, щастливец, който я е изрисувал.
	И вечно тези хубавици си отиват, тъкмо щом ги срещна,
		редици, весело поели към конкурс за Мис Европа,
		заминават, също силните и мургави мъже, стотици хиляди
		навред по шарения свят, към Лайпциг и Париж, и към Канада,
		и там остават, но пари изпращат, стига да ги имат.
	И вечно искам с тях да потанцувам, и с Единствената,
		но си оставам гостът, който е дошъл и гледа
		и все желае тука да остане, но и там да се завърне,
		тъй че нищо не излиза, аз съм твърде недостатъчен.
	И вечно само пиша на Мария и Мирела по писмо,
		на Веселина, Галя и Емилия,
	и вечно с жаждата един за друг
		да сме един език.
		Навярно, ако мога да го кажа на ухо, съм влюбен
		в дамата, която в миг пред магазина си излиза и прикляка,
		за да нахрани уличното псе, а също да нахрани
		с няколко приветни думи дрипавия мъж, приседнал на тротоара,
		ето че подхвърлят си шеги.
	И вечно пак красивата сестра е със сестра, която
		е художничка, самата тя пък пее, учела испански,
		но английският й звучи много живо.
		О, да, била претрупана от работа през седмицата, ох,
		за щастие било днес събота,
	и вечно споменава, ако я разбирам правилно,
		за дебеланите от Солун, как вървят с навирен нос
		по улиците си, все пак — не е ли истина? —
		виж, българките са красивите.
	И вечно казвам: „Да, така е“ и си мисля,
		боже мой, спаси ме.
	И вечно пак сестрата на сестрата има си приятел
		от Крефелд, тъкмо из страната пътешествали,
	И вечно ме предупреждава да съм зорък с циганките, всеки ден
		омилостивявам Бога с няколко монети, Бог да те благослови,
		изрича старата жена и вперва поглед нависоко в небесата.
	И вечно трябва да внимаваш със завиващите вляво,
		и наяве, и насън,
	и вечно чакат някакви мъже в колите до тротоарите,
		изглежда чакат да започне и за тях животът,
		че по-богатите си имат къща в село
		край морето, а останалите — горе в планината,
		и всички пращат своите деца в езикови училища,
		а тях ги има предостатъчно.
	И вечно дъщерята е за жалост мъничко предвзета,
		а майка й внимателно оглежда чужденеца
		и грациозно кима, докато й се превежда.
	И вечно телефонът им е под ръка, че на сестрата може би ще се обади
		принцът, а онези гледащи сериозно млади хора
		може би ще ги потърси някой „едър бизнес“ — ще им стискам
		палци! — може би и майката да позвъни на своя син.

@@	2003
P$
