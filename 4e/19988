	Ута Мауерсбергер (р.1952) е немска поетеса, родена в Бернбург в семейството на изтъкнат музикант. През 1970–74 г. следва в Хумболтовия университет в Берлин библиотечно дело. Превежда произведения от езика на лужишките славяни. Пише също книги за деца. Първата си поетическа книга издава в 1980 г. под надслов „Стихотворения“. Тя предизвиква голям интерес с порива си към творческа независимост и освободеност от каноните на партийния социалистически реализъм, владеещ в литературата на Германската демократична република. Излиза и томче на поетесата в поредицата „Поетичен албум“ (1980), в която се публикуват произведения на млади автори, които трудно намират прием в официалните издания. Следват „Балади, песни и стихотворения“ (1983), „Опашката на плъха. Стихотворения“ (1989), „Хора от Лайпциг. Три стихотворения“ (1990) в списание „Лайпцигер блетер“.
	Заедно с българската художничка Татяна Петкова Ута Мауерсбергер представя на Лайпцигския панаир на книгата в 1995 г. поетическия проект „TERRA IRREALE“. А през 2004 г. във Великобритания излиза съставеният и преведен от английската поетеса Теса Рансфорд сборник „Въпросът на славея: петима поети от Саксония“, в който със свои творби е включена и Ута Мауерсбергер.
