	[* Както в най-оригиналните си творби, така и в този сонет поетът обобщава със своя скулптурен и мъжествен стил натуралистични образи, разработвайки една от любимите си теми — преминаването на земния живот във вечността. — Б.пр.]
P>
	Ковачът с жар желязото разстила,
	в целта на своя труд красив увлечен;
	ваятелят без пламъка предвечен
	докрай не би източил златна жила.

	И Фениксът без неговата сила
	не би възкръснал; в огъня завлечен,
	по-светъл ще възкръсна — дълговечен,
	в смъртта пораснал и открил закрила.

	У него, огъня, се крий изгода:
	ако не обновяваше плътта ми,
	аз щях да съм мъртвец от много време.

	Ако ли към небето по природа
	възлиза — слял се с пламъци голями, —
	нима и мен той няма там да вземе?
P$
