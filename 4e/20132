	[* Сонетът отново подхваща оригинално и изразително познатата ни вече тема за огъня, която символизира душевно горене и неспокойствието на поета, давайки същевременно израз на съзнанието за мощта на гения. — Б.пр.]
P>
	Със плът кълчищена, сърце от сяра
	и с кости, сухи като съчки летни,
	с душа без вожд и без юзди заветни,
	с копнеж и със блуждаене без мяра,

	с ума и сляп, и куц, за да преваря
	тресавищата, примките безчетни
	на този свят, щом мълнията светне,
	веднага ще се овъгля в пожара.

	На майсторството тънко естеството
	надвива всеки, който упорит е,
	ако от Бога нему е обречен.

	Роден ни глух, нито пък сляп в окото,
	размерен според огъня в гърдите,
	нима съм крив, че нему съм наречен?
P$
