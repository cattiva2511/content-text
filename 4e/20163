	[* С този сонет — драматичен, пълен с искрено страдание и дълбока вяра, започва поредица от стихотворения, с които поетът се подготвя за смъртта и които биват прекъснати от смъртта. По сила и дълбочина те се нареждат до най-хубавото в поезията на Микеланджело, съперничейки на сонетите за нощта и огъня. Нашето факсимиле показва един лист с ръкопис на сонета и откъси от други творби. — Б.пр.]
P>
	От дни натегнал, с грехове преситен
	закоравял с природа саможива,
	към двойна смърт се пътят ми извива,
	но за отровата съм любопитен.

	Без своя сила съм, без нрав гранитен
	да променя любов и дни такива,
	без помощта ти ясна и правдива —
	при всяка грешна стъпка — глас защитен.

	О, Боже мой, не стига да ми вдъхнеш
	стремеж към теб единствено защото
	от нищо бе душата сътворена.

	Преди обвивката й ти да смъкнеш,
	от пътя върл посъкрати каквото
	ще стори връщането несъмнено.
P$
