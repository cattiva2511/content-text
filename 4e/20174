	[* С този сонет — драматичен, пълен с искрено страдание и дълбока вяра, започва поредица от стихотворения, с които поетът се подготвя за смъртта и които биват прекъснати от смъртта. По сила и дълбочина те се нареждат до най-хубавото в поезията на Микеланджело, съперничейки на сонетите за нощта и огъня. Нашето факсимиле показва един лист с ръкопис на сонета и откъси от други творби. — Б.пр.]
P>
	Понявга щението обещава
	на старостта ми бъдните години;
	но иде мойта смърт, не ще отмине:
	зоват ли я, тогава се забавя.

	Щом Бог във нищета се обожава,
	да чакам радост, нямам аз причини.
	Престоят дълъг, сит и лек, вреди ни
	по много — много ли ни разтушава.

	Ако благодатта ти ме връхлита,
	о, Боже мой, с изгарящо желание,
	духа подкрепя, дава му отрада

	и мисълта за себе си помита:
	тогава слей ме в твоето сияние,
	че с времето охотата отпада.
P$
