	[* Този сонет е между най-хубавото в поезията на Микеланджело. Той лежи вече в една напълно негова образна сфера и може да бъде разглеждан като поетична транскрипция на прочутите скулптурни образи на Нощта в гробницата на Медичите. Впрочем темата на „Нощта“ е твърде любима на поета. Тя го вълнува дълбоко и той вижда в нея образа на своята и човешката съдба, на смъртта, която поглъща всяка човешка суета. Затова оттук нататък, повече или по-малко разгърнат, ще срещаме този мотив заедно с темата за огъня в най-дълбоките му и вълнуващи стихотворения. — Б.пр.]
P>
	О, нощ, о, време сладостно и черно! —
	към мирен свършек всеки труд напира;
	прозрелият те хвали и разбира,
	покоят ти мъдрецът тачи верно.

	Отсичаш всяко щение химерно
	и сянка влажна мирно го прибира;
	чак в най-високата страна се спира
	заспалият. Аз вярвам ти безмерно.

	Ти сянка на смъртта си, В теб залязва
	и низостта сърдечна, и позора,
	ти сетен гнет и сетен лек си тука.

	Плътта ни се възражда в твойта пазва,
	смиряваш всеки стон и преумора,
	достойният цериш от гняв и скука.
P$
