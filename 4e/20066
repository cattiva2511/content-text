	[* В този сонет поетът дава израз на огорчението, причинено му от папа Юлий II (дела Ровере), който оставил невъзнаграден огромния му труд, поддавайки се на различни клевети и сплетни. Според един от големите изследователи на Микеланджело — Гуасти, сонетът е писан през 1506 г., веднага след пътуването на поета до Карара, където той ходил, за да достави необходимите за гробницата на папата мрамори. — Б.пр.]
P>
	Ако е вярна мъдростта старинна,
	синьор, тоз, който може, той не иска
	ти хвана вяра на лъжата низка
	и награди измамници мнозина.

	Слуга ти верен бях — като малцина:
	лъча на слънцето аз бях, ти — диска,
	но времето ми ти без жал разплиска
	и ме разлюби след труда мърцина.

	Надявах се чрез твоето величие
	да се въздигна. Мечът беше силен,
	а не далечен глас на ехо глухо.

	Ала небето гледа с безразличие
	на добродетелта, щом плод обилен
	ми обещава от дървото сухо.
P$
