	Улрике Дрезнер (р.1962) е немска поетеса, белетристка, есеистка, преводачка и автор на радиопиеси. Родена е в Мюнхен в семейството на архитект. Следва право, германистика, англицистика и философия в родния си град, в Саламанка и Оксфорд. От 1989 до 1993 г. е научен асистент в Мюнхенския институт по немска филология, където през 1992 г. получава докторска степен с теза върху „Парцифал“ на Волфрам фон Ешенбах, която публикува през 1993 г. Изоставя академичното поприще, за да може да пише. Работи като учителка по чужди езици и екскурзовод, а от 1994 г. е писателка на свободна практика и участва в редица интермедийни проекти заедно с художници и музиканти. Съосновател е на Интернет-форума за поетика и поезия www.neuedichte.de. През 1996 г. Дрезнер се установява да живее в Берлин. През летния семестър на 2004 г. и зимния семестър на 2006 г. е гост-професор в Института за немски език и литература в Лайпциг. Изнася лекции и в университетите на Мюнхен, Бирмингам, Майнц, Кил и Бамберг.
	Улрике Дрезнер започва творческия си път като поетеса. През 1995 г. публикува стихосбирката „Примки на паметта“, последвана от сонетния венец „Anis-o-trop“ (1997). Издава романа „Фотокопие“ (1998) и сборника с разкази „Пътешествия под клепачите“ (1999). Широк отзвук намира стихосбирката ѝ „Клетки, наети за през нощта“ (2001). Следват романът „Зестра“ (2002), сборникът с разкази „Hot Dogs“ (2004), стихосбирката „Сферична мълния“ (2005), романът „Игри“ (2005), поетическият цикъл „В средата на зимата“ (2006) и сборникът с есета „Красивите жени четат“ (2007).
	От 1999 г. Улрике Дрезнер е член на ПЕН-центъра на ФРГ. За творчеството си получава редица литературни награди и отличия, между които „Литературна стипендия на град Мюнхен“ (1994), поощрителното отличие към литературната награда „Леонс и Лена“ (1995), наградата „foglio“ за млада литература (1997), „Баварската награда за литература“ (1997), поощрителното отличие към литературната награда „Фридрих Хьолдерлин“ на град Бад Хомбург (2001), първата „Награда на литературните домове“ (2002) и наградата „Дросте“ на град Меерсбург (2006).
	Улрике Дрезнер посещава България през 2002 г. като участник в литературния форум „Думите — мост или пропаст? «Забранени» думи“.
