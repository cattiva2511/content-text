P>
#	1.

	След като майка ми четвърт век
	бе майка и съпруга, но с времето
	забрави и това, когато стана —
	подобно на всички порядъчни жени —
	от баба ми по-умна, от лелите по-предана,
	по-пестелива в кухнята и в любовта от някоя,
	чието щастие е паднало от небесата,
	след като почиства достатъчно трохи от масата,
	след като изгуби надеждата някой ден да стане дама
	в кожи като в модните журнали отпреди войната,
	които все тъй пазеше отзад в килера,
	след като почна да заглежда дъщерите си в лицата
	и търсеше следи, които не намираше у себе си,
	след като престана да се буди разтреперана
	от страх, понеже е сънувала, че не е изключила
	ютията, след като понякога дори
	се осмеляваше още в ранния предобед да кръстоса
	нозе — някакъв рак се вкопчи
	в матката й, там порасна, наедря
	и бавно майка ми прогони от живота.

#	2.

	Десет дни подир смъртта си тя внезапно се яви
	в съня ми. Сякаш някой ме извика и изтичах
	до прозореца на стария ни дом. На улицата
	четирима типа ми махаха от някакъв разбит фолксваген,
	при това единият натискаше и клаксона. Почти така
	изглеждаха берлинските приятели отпреди пет години.
	И ето че от задната седалка ми маха някаква жена —
	това е майка ми. В началото я виждам
	наполовина скрита зад новите познати.
	След това съзирам вече само нея —
	в едър план като на кино, после бялата й, мършава ръка,
	върху която и при близка снимка не се вижда
	нито косъмче. Докато припряно шеташе край газовата
	печка, пламъците често я опърляха.
	На китката си носи сребърната гривна,
	подарък от баща ми, преди да се сгодят.
	Оставила я бе на мене. Хуквам по изтърканото стълбище.
	На входа вече чувам кикот. „Мамо!“ — викам аз,
	останалото ми засяда в гърлото.
	Майка ми седи, притисната помежду две
	ухилени момчета. Толкоз весела не е била отдавна.
	„Няма ли да дойдеш с нас?“ — ме пита. „Но в колата
	няма вече място!“ — казвам аз, поглеждам
	смутено през копринената блузка,
	каквато никога в живота не е носила,
	към младите, момински още, щръкнали гърди,
	и мисля си: ще трябва да повикам татко. Но моторът
	вече хъхри и вратата с трясък се захлопва
	отвътре. А на входа мога да си зашлевя плесница.
	Даже номера на автомобила не запомних.

@@	1977
P$
