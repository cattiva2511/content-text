	[* Този сонет е между най-хубавото в поезията на Микеланджело. Той лежи вече в една напълно негова образна сфера и може да бъде разглеждан като поетична транскрипция на прочутите скулптурни образи на Нощта в гробницата на Медичите. Впрочем темата на „Нощта“ е твърде любима на поета. Тя го вълнува дълбоко и той вижда в нея образа на своята и човешката съдба, на смъртта, която поглъща всяка човешка суета. Затова оттук нататък, повече или по-малко разгърнат, ще срещаме този мотив заедно с темата за огъня в най-дълбоките му и вълнуващи стихотворения. — Б.пр.]
P>
	Тоз, който от небитие направи
	преди несъществувалото време,
	го раздели, та някой да поеме
	под слънце, друг в нощта да се отправи.

	Тъй орис, дни щастливи и корави,
	от този миг човекът взе във бреме;
	дарената ми тъмнина пое ме
	подобно ближен по съдба и нрави.

	И подражател свой, в нощта тъй строга,
	в по-тъмна нощ желая да затворя
	тъгата си за дяла ми предписан.

	Но ме теши възможността, че мога
	от тъмна нощ ден светъл аз да сторя
	под слънцето — другарят Вам орисан.
P$
