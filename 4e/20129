	[* Сонетът е посветен на Витория Колона. Той е една от най-силните и типични за поезията на Микеланджело творби, която разкрива познатото ни и от други стихове гордо съзнание за мощта на своя гений. — Б.пр.]
P>
	Кажи, жена, защо тъй дълготрайна
	си ти, издялана (от опит зная)
	в скалата, а творецът ти накрая
	годините ще сторят прах незнайна.

	Причина е последицата крайна:
	отстъпва естеството пред оная
	ръка, която мраморите вая;
	а пред смъртта творбата е нехайна.

	Аз мога от смъртта да те отнема
	било чрез цвят, било чрез камък властен,
	с подобие голямо във лицето;

	да знаят дълго след като поема*:
	ти беше хубавица, аз нещастен,
	но не глупак, че люби те сърцето.
P$
	[* След като тръгна за другия свят, сиреч след като умра. — Б.пр.]
