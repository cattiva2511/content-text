	[* И този сонет, запазен върху един и същ лист с предишния, носи подобни стилни белези и е писан вероятно през 1529 г. В него ясно може да бъде разчетена неоплатоничната философска основа, върху която се гради естетиката на Микеланджело, особено що се отнася до терцините, които трябва да бъдат разбирани така: красотата, която ти виждаш, изхожда наистина от любимата, но нараства, изкачвайки се на по-високо място — сиреч от очите в душата, която е безсмъртна, тъй като едно безсмъртно нещо се стреми към подобно на себе си. (Тук преводът е неточен, макар да не накърнява неоплатоничната система на мислене.) И именно тази красота, която става божествена, а нематериалната, виждат очите ти; сиреч божествената хубост побеждава чувствената. — Б.пр.]
P>
	— Кажи, любов, познават ли очите
	онази красота от мене звана,
	или я нося в себе си изляна
	и сам я врязвам в хора и гранити?

	Навярно знаеш ти. Че вдън гърдите
	покоя смиташ с нея увенчана.
	Ала не бих могъл без тази рана
	изгаряща, без въглените скрити.

	Ти нея виждаш, ала по-блестяща
	изгрява тя, когато се пресели
	от погледа ти тленен във душата.

	Там слива се с частицата по-зряща
	от себе си и в божите предели
	възлиза чиста. Туй е красотата.
P$
