P>
#	2*
	[* Това четиристишие е една от петдесетте епитафии, написани по повод смъртта на петнадесетгодишния Франческо Брачи, племенник на Луиджи Дел Ричо, един от любимите приятели на поета. Музата на Микеланджело се е поставила в услуга на тази скръбна тема вероятно не спонтанно, а от благодарност към Ричо, комуто Микеланджело се чувствувал дълбоко задължен. Въпреки това обаче тази поезия често успява да се освободи от общите звучения, от бароковите остроумия и хиперболи, изобразявайки смъртта с неочаквани и силни интонации, с викове на скръб и на умиление, които ни въвеждат в най-неподправения свят на скръбните Микеланджелови съзерцания. — Б.пр.]
	О, чуй, ти, който жалиш мълчешката
	затворника, отлъчен от света:
	сълзите по лицето и в гръдта
	пази за поданика на съдбата*.
	[* Който още зависи от съдбата, сиреч живее. — Б.пр.]

#	4
	С оръжието на лета излишни
	смъртта не искаше да го убива
	и хубостта, която тук почива,
	в небето се прибра с черти предишни.

#	7
	Погребан тук, роден бях неотдавна
	и този съм, чиято смърт сурова
	душата свари гола и готова —
	несвикнала с плътта си, тя я грабна.

#	21
	Недей плачи, недей очаква вече,
	окъпал моя прах и саркофаг,
	дървото сухо да разлистиш пак;
	мъртвецът плод не ще налей, човече.

#	16*
	[* На листа с Микеланджеловия ръкопис, който нашето факсимиле показва, освен шестнадесетата епитафия и бележката, с която е била изпратена на Ричо, се чете и един сонет. — Б.пр.]
	Без време със съня си ме обгръща
	смъртта; ала, макар дома сменил,
	живея в теб — ридаещ и унил:
	в любим човек човекът се превръща.

#	22
	Дали живях, ще питам днес гранита
	притиснал ме, че ако някой помни,
	то сън било е: смърт с нозе огромни
	ни стига и следата е затрита.

#	38
	ГРОБЪТ:
	Притискам Брачо с хубостта му цяла;
	душата както форма за плътта е,
	така и тя красив ще ме извае;
	капията говори за кинжала.

#	47
	Аз Брачи бях, но без душа изгнива
	в земята хубостта и става кости;
	гранита моля тук да ме залости,
	та в любещите да остане жива.
P$
