	[* Този сонет е между най-хубавото в поезията на Микеланджело. Той лежи вече в една напълно негова образна сфера и може да бъде разглеждан като поетична транскрипция на прочутите скулптурни образи на Нощта в гробницата на Медичите. Впрочем темата на „Нощта“ е твърде любима на поета. Тя го вълнува дълбоко и той вижда в нея образа на своята и човешката съдба, на смъртта, която поглъща всяка човешка суета. Затова оттук нататък, повече или по-малко разгърнат, ще срещаме този мотив заедно с темата за огъня в най-дълбоките му и вълнуващи стихотворения. — Б.пр.]
P>
	В покритите места и в кухините,
	затворени веднъж от веществото,
	нощта живей, когато естеството
	и слънцето играят със зарите.

	Ала пред огъня и пред искрите
	като под слънце чезнат за окото
	чертите й божествени, защото
	и червеят* ранява й гърдите.

	Онуй, което пъпли вън, открито
	за слънцето, с тревите, семената,
	орачът горд с орало връхлетява.

	Но само в сянката покълнва жито,
	нощта завинаги остава свята,
	а над плода човек се извисява.
P$
	[* Както и в другите сонети за нощта, под червен поетът разбира светулка, т.е. светещ червей. — Б.пр.]
