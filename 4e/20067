	[* Този сонет, който издава влиянието на Петрарка, се намира в различни редакции сред ръкописите на Микеланджело и изразява чувството на приятелска обич към Томазо деи Кавалиери. — Б.пр.]
P>
	Ако и погледа не изповяда
	сърцето ми, аз нямам знак по-явен
	за огъня. Така че той е равен,
	синьоре, на молитва за пощада.

	Духа ти вижда може би с наслада
	(дали да вярвам?) пламък неподправен
	в гръдта и в милостта си, незабавен,
	с добро ще ме обсипе и с отрада.

	О, ден щастлив, ако това се случи!
	Ще спрат във миг и времето, и дните,
	и слънцето във дирята си стара,

	че без да заслужава, ще получи
	прегръдката завинаги, с разкрити
	ръце, желан и нежен, господаря.
P$
