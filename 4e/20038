	[* Обяснена нощ — парафраза на „Просветлена нощ“ (1896) от Рихард Демел и едноименния струнен секстет оп. 4 (1899) от Арнолд Шьонберг — Б.пр.]
P>

	Или пък поезията, какво беше това? Завличане в остарели чувства…
	Капан за гласове, магия на сричките, ars magna* в най-префинен стил.
	[* Велика творба (лат.) — Б.пр.]
	Студът на срещата със себе си, танц между всички столове.
	Нищо половинчато, но и нищо цялостно, все пак Нещичко в повече.
	За едного е молитва без Бог, за другиго „Истинска абсолютна реалност“*.
	[* Новалис. Фрагменти върху поезията (1798) — Б.пр.]
	Онзи зигзагообразен шев — разумът, обвързан със страсти и митове,
	Той изпълва сънливото тяло с нежни места.
	Завръщане на ехото към източника, към устата, където звуците се оформят.
	Образ на диханието, изпуснато сред ледения въздух, в росно-свежото nihil*.
	[* Нищо (лат.) — Б.пр.]
	Магическа юзда за бебета, нишка на Ариадна през мрака на апориите,
	Верига от щастливи мигове назад до девичите къпални край Нил.
	Най-съкровена линия, никога неуловима в цифри, отскубнала се от геометриите,
	Откакто светът е смятан за описуем, разтворим във формули, в закони.
	Забравете това безсрамно Аз и неговото Ти, домъкнато от далнината.
	Стихът е гмурец, поел към глъбините, дирещ съкровища
	По морското дъно, извън мозъка. Той съзаклятничи със звездите.
	Метафори са тези плоски камъни, които запокитвам от брега
	В откритото море. Които, подскачайки, докосват повърхността,
	Три, четири, пет или шест пъти, ако имаш щастие, преди с тежестта на олово
	Да пробият огледалото на водата като отвес. Драскотини, изтеглени през времената.
	Философия в метрика, музика на ведрите скокове от слово към предмет.
	Подарени, казва един, а друг: сътворени от остроумието.
	Каквото остава, са стихове. Песни, изпети от преходността.
	Пътеводител, най-добрият, за този Exodus* от човешката Нощ.
	[* Изход (гр./лат.) — Втора книга от Стария завет, разказваща за извеждането на евреите от Египет — Б.пр.]

@@	2002
P$
