P>
	Жените в подлезите слушат от писклив
	транзистор, произведен някъде в Китай,
	пак песента за слънцето, което свети
	там горе, дето те самите рядко ходят.

	Седят в неоновата светлина с надежда,
	че тъкмо днес продажбата ще има смисъл,
	че много дами много слипове ще купят,
	за да възбуждат вкъщи силните мъже.

	В кабинките като в аквариуми дремят,
	отвън ги виждаш как плетат, четат, мечтаят.
	Шептят една на друга за живота горе.

	И може би не е далеч денят, когато
	ще проведат там долу свое празненство,
	гощавка с чеверме от Златния телец.

@@	2003
P$
