	Алберт Остермайер (р.1967) е немски поет, белетрист, драматург, преводач и график, роден в Мюнхен. Следва архитектура, право и германистика в Мюнхенския университет.
	На двадесет и една годишна възраст Алберт Остермайер публикува първата си стихосбирка „Отказване от посоката на света“ (1988). След една година издава стихосбирката „Преобразуващ тон“ (1989). В 1990 г. поетът получава Мюнхенската литературна стипендия и става ръководител на проекта за Поетическа работилница и за фестивални срещи в Байройт. Публикува стихосбирките „Не във Венеция“ (1991) и „Сърце Стих Изказ“ (1995). Първото си литературно отличие Остермайер получава в 1995 г. — „Наградата за поезия на ПЕН-центъра на Лихтенщайн“. През сезона 1996–1997 поетът работи като драматург в Националния театър на Манхайм. Публикува стихосбирката „Чужди тела. В плътна близост“ (1997).
	По случай стогодишнината от рождението на Бертолт Брехт Остермайер създава за Баварския държавен театър пиесата „The Making Of B.-Movie“ (1998). В този театър получава ангажимент като драматург за сезона 1999–2000. Тогава публикува и стихосбирката „Heartcore“ [Ядка на сърцето] (1999). А през 2000 г. е художествен ръководител на поетическия фестивал „Лирика край Лех“. Излиза стихосбирката му „Автокино“ (2001). През 2001 г. Остермайер е гостуващ писател в Нюйоркския университет. Следващата му стихосбирка е „Слънчево сплитане“ (2004). В 2005 г. поетът е избран от управата на град Аугсбург за художествен ръководител на новосъздаден културен фестивал. По-късните поетически книги на Алберт Остермайер са сборник с репортажи и стихотворения „Вратарят е винаги там, където боли“ (2006), стихосбирката „Полярно“ (2006) и книгата с любовна поезия „За началото на нощта“ (2007). Лириката и драмите на Алберт Остермайер са преведени на повече от двадесет езика, а като най-успешен съвременен немски драматург пиесите му се играят по цял свят — в Лос Анджелис, Ню Йорк, Атина, Сантяго де Чили, Киев, Техеран и др. Поетът се установява да живее трайно в родния си град Мюнхен.
	Алберт Остермайер е удостоен с редица литературни отличия, между които се открояват престижните награди „Ернст Толер“ (1997) и „Хайнрих фон Клайст“ (2003).
