	[* Този сонет е между най-хубавото в поезията на Микеланджело. Той лежи вече в една напълно негова образна сфера и може да бъде разглеждан като поетична транскрипция на прочутите скулптурни образи на Нощта в гробницата на Медичите. Впрочем темата на „Нощта“ е твърде любима на поета. Тя го вълнува дълбоко и той вижда в нея образа на своята и човешката съдба, на смъртта, която поглъща всяка човешка суета. Затова оттук нататък, повече или по-малко разгърнат, ще срещаме този мотив заедно с темата за огъня в най-дълбоките му и вълнуващи стихотворения. — Б.пр.]
P>
	Затуй, че Феб не гърчи, не увива
	ръце около туй кълбо студено,
	светилото велико и стъмено
	нарече нощ сганта непрозорлива.

	А слаба е нощта и боязлива,
	та огънят й взема мигновено
	околовръст живота и смутено
	тя къса гръд пред праханта хаплива.

	Че дъщеря на Феб и на Земята
	от светлина и твърд е въплътена
	чрез сянката, която се създава.

	Ала не я възпявай! Прокълната,
	тя вдовствува, от ревност изнурена;
	дори светулката я наранява.
P$
