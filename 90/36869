	Паскал и съседът му седят пред горското и отпиват от бутилката на Паскал.
	В краката им лежи убитият вълк.
	Шишето е на свършване, затова двамата скачат час по час да мерят вълка.
	Паскал го изкарва метър и шейсет, съседът — метър и четирсет.
	— Стегни се! — казва му Паскал. — Двайсет сантиметра — това е почти половин кубик!…
	Горското дава два кубика дървен материал за убит вълк и двамата чакат да си получат заслуженото.
	Може и един кубик да е — отвръща съседът, — обаче истината преди всичко. Човек заради едната чест живее!…
	— Ако беше така, ти отдавна да си умрял! — казва му Паскал. — А вълкът е даже метър и шейсет и един!…
	Ракията е четирсет и пет градуса, а шишето — еднолитрово, затова съседът се обижда.
	Паскал му подава бутилката и му казва да не се ядосва за дребни работи. Ето го и вълка — кой знае за какво се е ядосвал, а сега лежи на снега и се прави на един и четирсет.
	Съседът пресушава бутилката и се съгласява с Паскал.
	— От един кубик колко черчевета ще излязат? — пита той Паскал, докато му връща празната бутилка.
	— Зависи как ги мериш! — отвръща Паскал. — С твоето мерене ще излязат повече!…
	Съседът понечва да се обиди отново, но си замълчава и пресмята наум черчеветата.
	Като гледа бутилката, Паскал забелязва, че древният философ е абсолютно прав — всичко тече и всичко се променя, и нищо не остава непроменено.
	Бутилката също е променена — сега е празна.
	— Дай сега от твоята ракия! — казва Паскал.
	— Няма да може! — отвръща съседът.
	— Защо? — пита го Паскал. — От мойта как можеше?
	— Ракията е и братова! — обяснява съседът. — На двамата е. Няма да е честно!…
	— Добре де! — казва Паскал след кратко размишление. — Ние ще изпием твоята половина, а братовата ти ще я оставим!…
	— Няма да може! — отвръща пак съседът.
	— Защо няма да може? — чуди се Паскал.
	— Защото братовата е отгоре! — казва съседът.
	Настъпва тишина. Паскал гледа убития вълк, гледа съседа си, осмисля информацията, а след това пипва съседа си за гушата и започва да мете с него снега наоколо.
	След десет минути пред горското лежат вълкът и съседът, в еднакви пози, като двама братя близнаци.
	Само дето съседът е с двайсет сантиметра по-дълъг.
	Прозорецът на горското се отваря и оттам се провиква горският.
	— Паскале, два ли са? — вика той. — К’во ще ги правиш тия четири кубика?
	И затваря прозореца.
	Паскал седи и пуши.
