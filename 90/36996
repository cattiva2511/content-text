P>
	Зинал е гроб — за кого ли изровен? —
	бавно отйеква се звона черковен —
	звънне и спре, като нещо възчаква,
	като мъртвеца и той да оплаква,
	зарад когото тълпа се е сбрала
	тамо на гроба за сетна раздяла.
	Гроба. И може би той да е моя.

	Зинал е — чака да бъде заровен.
	Ето че гръмна и хора черковен:
	„Вечная памет!“ Повтори, потрети.
	Тихи ридания. Писък! Навети…
	„Майко!“ — залипана рожба* изплака…
	[* „Залипана рожба“ — от хлипа (която хлипа, плаче).]
	Черната пръст во ковчега затрака.
	Гроба. И може той да е моя.

	Още едни за земя се привеждат,
	други се вече из пътя изреждат,
	трети — цял рой — се навънка помъкна.
	Тихне. Затихна. И звона замлъкна.
	Пак се в живота завърнаха всички…
	Гроба остана в полета самички.
	Гроба. И може би той да е моя.
P$
