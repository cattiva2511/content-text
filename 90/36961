	[* Включено в _„Преди мълчанието“_, с дата 6 август 1907 г. С молив (от друг?) отбелязано: „8? 908 Гащайн“. И — встрани от текста: „Варшава, 1909“. Първият стих на 2 строфа — в _„Преди мълчанието“_:
P>
	Какво го води в тоз незнаен кът?
P$
	Накрай в текста в _„Преди мълчанието“_ — четиристишие, задраскано и затова невлязло в антологията:
P>
	От час на час небесна твърд ведрей,
	Таинствено вечерницата грей
	И тъмен шум полъхва едва чути
	От пустошта на рилините скути.
P$
	]
P>
	На кръстопъти спре се уморен
	свети Иван. Зел сбогом, летний ден
	прибираше се вече на почивка,
	на бледни устни с лилова усмивка.
	Над равнини полъхва хлад нощта.
	И тъмна се, като че ли мечта
	недомечтана, там възправи Рила,
	во небесата снежен връх побила.

	Къде е той? Какъв е тоя кът?
	Пред него се кръстосват път през път,
	и всякой път в незнайността се крие.
	Къде? През кой ли той да се отбие?
	Над равнините легна веч нощта.
	Като алмаз изгрея над твърдта
	вечерницата, мрачини пробила,
	и затрептя таинствено над Рила.

	И стори му се някой в тоя миг
	насреща му като да иде — лик
	в сияние и тихи, кротки стъпки.
	Свети Иван се отстрани и тръпки
	полазиха светата му снага:
	че пътника позна той веднага —
	по раните останали от кръста,
	по дигнатите с благослов два пръста,
	по кървавий на челото венец.
	И въззова смутения светец:
	„О, господи, нозете си изходих,
	гори, поля и планини пребродих,
	да търся все спасителния път —
	на истината пътя — и светът
	и на светът живота що обхожда,
	при теб този който води и довожда.“

	И тъй с усмивка блага на уста,
	тоз, който беше тука на света
	дошел да люби, страда и се бори,
	свети Ивану тихо проговори:
	„Тоз, който мене дири, нека той,
	в пустинята ли, в горский ли усой,
	или в живота, път да си проправи —
	през мислите и чувствата корави
	на своя ум, на своето сърце…
	Ти обърни към себе си лице,
	и сам ли бил, или посред тълпата,
	на своята душа през тишината
	всецяло вдай в мълчанието слух —
	ще чуйш тогава туй, що ази чух,
	и твоя поглед ще да се отвори
	за онзи път, що води през простори

	не на живота и света отвъд —
	а в тях. При мене води този път…“
	И край светеца тихо той отмина,
	привел глава. Во глухата долина
	сгъсти се мрак и го нататък скри,
	към пазвата на тъмните гори…
	А дълго ощ свети Иван в тъмата
	стоя там, ником паднал на земята.
P$
