	[* Написано под влиянието на Пушкиновото стихотворение _„Затворник“_, което П. Славейков превежда в сп. _„Мисъл“_, кн. 3, 1893 г. Приел е не само размера на _„Затворник“_, а и отделни образи, с прозореца, през който се вижда жадуваният простор, с жаждата за свобода, но с песимистичен край в разлика от Пушкиновия. Славейков превежда и други стихотворения от Пушкин (_„Зимна вечер“_, _„Ехо“_, _„Кавказ“_и др.) и пише студии за него, в които изразява преклонението си пред великия руски поет.
	В запазения Пенчо Славейков екземпляр на _„На Острова на блажените“_ той е написал на бялото поле срещу заглавието на _„В кулата край морето“_: „Канли куле“. Така ние узнаваме прекия обект на стихотворението — турския затвор _„Йеди куле“_ (_„Седемте кули“_, т.е. затвор със седем кули по обграждащите го стени) в Солун, наричан _„Канли куле“_ („кървава кула“) зарад убийствения му режим и екзекутирането в него на мнозина осъдени борци за свобода. През самото време на Славейков, преди Балканската война, когато Солун е още под турска власт, там лежат мнозина българи, осъдени за участието си в борбата против тая власт в Македония, и поетът е под впечатлението на разговорите за техните страдания и жажда за свобода. Това указание на автора — че става дума за Канли куле — обяснява и някои подробности в стихотворението: това, че прозорецът гледа „в морето далеко“ (затворът не е пряко на брега, но от него се вижда морето), и с поеманата от вълните „песен на моряка“, както и това, че се говори за Олимп, който „се тъмнее напреко“.]
P>
	Прозореца гледа в морето далеко.
	Настръхнал Олимп се тъмнее напреко —
	очите го гледат, сърцето мечтай
	за тъмните дебри на родния край.

	Сърцето мечтае и нещо все чака…
	Отнейде се счуй песента на моряка —
	и емват я с ромон таинствен вълни
	и носят я бодри насам към стени.

	Но тъмно пред тях се изпречват стените,
	и сблъскани в тях и на пръски разбити,
	назад те изчезват нанякъде пак…
	И чезне душата в тъмничния мрак.
P$
