P>
	Прибуля с пепелив вуал небото чело
	и бори се нощта с умиращия ден;
	надникват тук-таме звездиците несмело —
	и сякаш иззад тях там някой спотаен
	си бие с тях шега, подкача ги и гали,
	и духне ги за миг и тутакси запали.

	Ей от клисурата вечерника полъхва.
	И от далечните замъглени поля
	към село бавно звън от стадото заглъхва;
	от тихата река подйема се мъгла
	и като мляко се по брегове разлива,
	и сенките нощта една во друга слива.

	На почив селото прибрано е отдавно;
	самотно някъде свещица протрепти;
	на кръстопът отвъд се някой мерне бавно;
	невидима кола там нейде изскрипти
	и тресне — предрънчат синджири на юларя,
	и счуе се гласът подкарващ на коларя.

	Отдавна селото на почив е прибрано,
	подир умората на работния ден,
	от тъмните зори започнат още рано.
	А все пак, от денят макар и уморен,
	случайно, уж така по някакви си сгоди,
	отбива се съсед съседа да споходи.

	Стопанка среща го и в къщи госта кани,
	а ей обажда се и самия стопан
	отвътре. Почва се здрависване, покани,
	и край камината на гостена желан
	сама стопанката възглавница подлага.
	Той сяда. На лице разцъфнала е блага

	усмивка — знайната на всички веч отколя.
	И с знайните шеги се тиха реч подбра.
	(Децата, бащина изпълневайки воля,
	чевръста дъщеря отвъд да спят прибра.)
	И с госта остана, край тихата камина,
	сал стария стопан и двамата му сина.

	От най-напред речта чевръсто подловена
	се ви, сегиз-тогиз поръсвана от смях,
	но скоро, като че по припор, уморена
	полека се едвам повлече. А пред тях
	момата между туй на скемлето-триноже
	мезе и бял кърчаг со прясно вино сложи.

	Речта се омудни — зачевръстиха чаши.
	А разговора е все същия, познат:
	„Дано да пекне пак“, „Дано се не разкаши“
	(ръмило беше днес) и току виж че „сват“
	тоз тук обмълви се, а онзи „свате“ вметне,
	и думи с погледи кръстосват се приветни.

	А ей че се речта нечакано отплесне,
	завий, залута се към някогашни дни
	и сякаш в думите нечуто нещо чезне,
	като от свирка на овчаря в далнини
	стадата привечер подкарали на паши.
	И се за здравица по-често дигат чаши.

	А през открехнати за в стаята съседна
	врати, прислушват се жените во речта,
	макар че думите от първа до последня
	отдавна знаят те, тъй както и целта
	на гостенина стар, но пак се те ослушват
	и нещо си една на друга все пришушват.

	Между това отвън, под вишнята на двора,
	от къщи скритом уж, са вече той и тя.
	Отдавна вече там е тихнал разговора.
	Мълчат облегнати и двама на плета —
	уста се до уста тъй често приближава,
	че време зарад реч май малко им остава.

	Това, що старите в речта си мотолевят
	там вътре, и се все наоколо въртят —
	тях тръне младите отдавна ги не плевят,
	и пътьом, ако е на сгода, поменат:
	тя — всички дарове че вече са готови,
	той — че пендари е в града поръчал нови.

	И млъкнат пак. А ей по някоя закачка,
	в тъмата пръхне тих, сподавен кършен смях…
	Преваля нощ. Крила разперилата квачка
	събира пилците в небото и пред тях
	все по-високо се и по-високо дига,
	като че месечка да иска да застига.

	А гордо месечко, нагоре сърп извърнал,
	по знайния си път величествен върви,
	и тъмната земя со светлинка обгърнал
	на горний божи свят легендата мълви —
	зарад която се звездите разговарят,
	и в ширното поле я нивите повтарят.

	И слуша селото во бодър сън заспало.
	А кръст издигнала да бди на висини,
	сама сред селото, като видене бяло:
	и черквицата грей с варосани стени, —
	като пазителка на туй, що в тишината
	се готви за живот и зарад жътва свята.
P$
