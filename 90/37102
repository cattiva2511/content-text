P>
	Залезе слънцето и мракът
	пови земята с покривало.
	Но ден настъпи и отново
	от изток слънцето се вдигна,
	а моята любов едничка
	от времето не се променя.

	След време всичко преминава,
	тъй както нощ и ден се сменят.
	А моята любов едничка
	в сърцето ми вселява болка —
	и слънцето когато грее,
	и щом се спусне мракът черен.

	Заради онзи ден единствен
	останалите дни намразвам,
	че слънцето за мен залезе,
	а аз от нощите боя се;
	самият аз съм на земята,
	а моята любов — под нея.

	Но в любовта си не съглеждам
	ни ден, ни час, ни миг едничък
	да не е само пръст и пепел
	и времето сурово съдя
	или коря нощта за всичко,
	но слънцето — и то залезе.

	Когато не изгрее слънце,
	от обич ще съм излекуван.
	И ето, черна нощ припада
	над оня ден, над оня спомен…
	И нека тъй е — имах време,
	а всичко беше само пепел.

	Ще се превърне в пепел всичко,
	което расне под небето,
	и радва ме това, че дните
	ще отмъстят за любовта ми,
	но този ден преди да дойде,
	ще страдам още много нощи.
P$
