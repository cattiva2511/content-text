P>
	С години той на дървеният одър
	лежеше. Но в плътта му помъртвяла
	духът бе жив, и погледа му бодър
	неземна тиха светлина огряла.

	В килията да го споходят сума
	дохождаха; и вижда той как спира
	на устните им недомълвна дума:
	„Нещастника, той още не умира!“

	По себе си живота те цениха,
	отсъждайки за себе си отсъда…
	И гледаше ги той с усмивка тиха,
	прозрял в душа им тъмна и оскъда.

	И мислено десница той издига,
	благоговейно чело да прекръсти —
	че, схванати като че ли с верига,
	недвижни бяха неговите пръсти.

	И нямо устни шепнеха молитва:
	„О, дай ми, боже, в мъка да живея:
	с неволята веднаж започнал битва
	да продължа — и не да надделея…

	Ти повели и аз при теб ще дойда.
	Но подари ми дни и още мъка
	да славя теб в световната несгода,
	безног, недвижен, в немощ и несръка.

	От мен да чуят твоята възслава,
	тез, дето им е своя мисъл чужда —
	над скръб и мъка как се възвисява,
	комуто е живота висша нужда.

	Те нека бъдат здрави… Во неволя
	за мен си ти отсъдил да живея…
	Те слаби са в мощта на твойта воля —
	аз в немощта си, боже, силен с нея.“
P$
