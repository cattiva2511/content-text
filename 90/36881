	Паскал, Миро и Йеремия са заложили на бизнеса с кошници и от седмица плетат.
	Съседът се кълне, че в Берковица ги грабели преминаващи войници на НАТО.
	Работят кажи-речи денонощно, защото кризата в Югославия утре може да свърши и върви ги гони после клиентите в иракската пустиня.
	Жегата натиска главата, раменете болят и някъде към обяд Миро казва:
	— Какво излезе? Че и капитализмът не може да победи в една изостанала страна. И той побеждава само в най-развитите.
	— Не заплитай дръжката на обратно! — забелязва му Йеремия. — Остави сега капитализма. Гледай кошниците.
	— Обратно се вижда откъм тебе — казва Миро. — Откъм мене си е точно.
	Обаче обръща дръжката.
	— У нас нищо не може да победи — забелязва скептично Паскал. — Може само да загуби.
	— Ние мислехме, че капитализъм е онова, което е обратно на социализма — продължава Миро. — Сега излиза, че като се откажеш от социализма, на негово място не идва автоматически капитализъм.
	Йеремия понечва да каже нещо, но се отказва.
	— Идват само гангстери — казва Миро.
	— Ти какво искаш? — казва Паскал. — Като си роден тука.
	— Искам капитализъм. Обаче не идва.
	— Няма и да дойде — казва Паскал. — Достатъчно е, че преминава през Берковица. И купува кошници.
	— Камъша свършва — отбелязва Йеремия.
	Двамата не го чуват, увлечени в дискусията.
	— Не се обединяваме с пролетариите от цял свят — казва Миро. — И правилно, по` на сметка е да се обединим с капитала от целия свят Той обаче не иска. Поставя ни условия.
	— Ти него за прост ли го мислиш? — казва Паскал.
	— Първо — да има капитализъм, второ — да има капитали, и чак тогава можело да се мисли за обединение! — плюе настрани Миро. — Че той за какви ни мисли?!?
	Йеремия пак си отваря устата, за да каже нещо, но се отказва, става и отива да донесе камъш.
	— Нали сме за демокрация — възмущава се Миро. — Какво искат повече?
	Той махва с ръка и запалва цигара.
	Йеремия идва, нарамил огромен куп камъш, и го разхвърля пред всеки.
	— И какво излиза — сега ще трябва да строим и капитализма! — казва Миро, като започва нова кошница. — Иначе никой няма да се обедини с нас.
	— Така излиза — казва Паскал.
	— Трябва да работим и при капитализма! — възмутено казва Миро. — Хем сме за либералните ценности, хем трябва да работим.
	— Ще изпуснеме НАТО! — предупреждава Йеремия. — Не се разсейвайте!…
	Двамата млъкват и плетат мълчаливо.
	— Нали работим цял живот — казва по едно време Миро. — И при социализма, и при капитализма. И какво?
	— Какво искаш да кажеш? — интересува се Паскал.
	— С работа не става! — отсича Миро. — Трябва късмет. Нашия късмет обаче го е отнесла реката. Още като сме се родили.
	Само Господ знае колко е прав, защото още преди три дена ешелоните на НАТО са отклонени и вече влизат в Косово през Солун.
	Така е в Югоизтока, тук цял живот плетат кошници и все не могат да оплетат своята.
