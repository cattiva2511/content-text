P>
E>
	за една робиня на име Барбара, в която бях влюбен, когато пътувах за Индия.
E$

	Нежна одалиска
	мене в плен владее;
	в нея аз живея,
	та ме жив не иска.
	Но и в утрин ясна
	роза оросена
	пак не е за мене
	толкова прекрасна.

	Нито полска свила,
	ни звезди в небето
	са ми на сърцето
	както мойта мила.
	Смуглото лице
	е с очи-маслини,
	кротки и невинни,
	но убиват те.

	Неувяхващ чар
	в нея обитава,
	за да управлява
	своя господар.
	А косите черни
	който съзерцава,
	русите не слави
	със хвалби безмерни.

	Ах, Амур е цял
	чер, но хубавее,
	та да почернее
	би снегът желал.
	Озарена вяра,
	кротост постоянна —
	тя изглежда странна,
	но не е Варвара.*
	[* Поетът прави непреводима игрословица с името на любимата си, която се е наричала Варвара.]

	Кротка, безметежна,
	тя ме утешава
	и така смекчава
	болката ми нежна.
	Пленница красива
	мене в плен владее;
	в нея щом живея,
	нека да е жива.
P$
