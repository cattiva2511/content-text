	[* В своя екземпляр на антологията срещу началото на стихотворението Славейков е преписал на немски израз из _„Тъй рече Заратустра“_, като по тоя начин е показал подтика за написването му, а и неговата идея: тая идея — противопоставяща обществената действителност и мисълта за някакъв „друг бряг“, към който се стремят „избраниците“ — той развива и в други свои произведения; Младен в _„Кървава песен“_ също говори за „другия бряг“. — Фридрих Нитче (1844–1900 г.) немски реакционен философ, който развива своите възгледи главно в книгата си _„Тъй рече Заратустра“_; своите мисли той приписва на Заратустра, взет от иранската религия, като го прави герой на произведението си. Заратустра, взет от Нитче, е герой не само на това стихотворение (_„На другия бряг“_) от Славейков, а и на поемата му _„Сянката на свръхчовека“_ (_„Мисъл“_, 1897 г.). Студията си за Нитче е озаглавил _„Заратустра“_ — За „другия бряг“ — вкл. в _„Писма до М. Белчева“_, стр.49.
	_„На другия бряг“_ е включено в посочената ръкописна стихотворна сбирка _„Преди мълчанието“_; при по-сетнешното поместване на стихотворението в _„На Острова на блажените“_ Славейков е нанесъл промени. В съдържанието на _„Преди мълчанието“_ заглавието е _„На брегът на бъдащето“_, а самото стихотворение — _„Пролог“_: с него се открива сбирката — и Славейков очевидно му е придавал значение на програмно за цялата сбирка. Посочваме само най-важните разлики:
	Десетият куплет в _„Подир мълчанието“_ е с такъв текст:
P>
	Купнежа ти за другий бряг я тук
	отсам примами и докара…
	Но другий бряг, и всичко ти що мниш
	там да намериш, е превара.
P$
	Следват куплети, които липсват в _„На Острова на блажените“_: (между посочения куплет и следващия, който почва с думите: „А Заратустра…“):
P>
	Че който е нетвърдо тук стоял,
	и там за него почва няма —
	комуто за гласът е глухо Днес,
	за него Утре ще е нямо.

	Кому ли ти си в бъдащите дни
	и за какво притребвал, клетий?
	На другий бряг по друг се ходи път
	и друга светлина там свети.

	Безвремие откърми твоя дух,
	и той в безсмислието чезна —
	и падна той на дните в пропастта,
	в най-грозната от всички бездна.

	Живей за свойто време, преживей
	смехът му и плачът горчиви,
	и паметен ще си подир смъртта
	у тия, що остават живи.

	От тоя бряг се лесно след това
	минава — там, на другий, цветен…
	Такъва пътник е желан — и там
	го срещат с химн приветен…
P$
	В 18 куплет — 3 и 4 стих:
P>
	и на омраза семето посей
	де любовта във плевел глъхне.
P$
	]
P>
	На пладня той на морский стръмен бряг
	възйе се уморен и бодър,
	и там застана като тъмен стълп
	напречен в небосвода модър.

	И впи той поглед в далнини, орел
	тъй както в плячка поглед впива —
	вълните спят, и в свята тишина
	спи далнината мълчалива.

	И дълго той недвижен там стоя,
	и в тишината му се стори
	като че ли нечут да чува глас
	из бездната да му говори.

	И той се вслуша в далнината взрян.
	Мълчат вълните спотаени…
	И като сянка там на другий бряг
	тъмнеят се едвам съзрени

	ред кипариси, тъмен, строен ред —
	таинствена, без край алея…
	Той знаеше кои и накъде
	вървяха с векове през нея.

	И мъчеше душата му за там
	блян тъмен още от години,
	блян и купнеж — и някакъв си страх
	от тоз на онзи бряг да мине.

	И дълго той стоя и слуша, взрян
	с пронизен поглед, ням и бледен…
	А тоя глас подслушваше и друг
	от Заратустра несъгледан.

	Тоз други беше сянката му, там
	на тъмний бряг до него спряна:
	по стъпките му като верен пес,
	тя го последва отзарана.

	„Виж, ето…“ — тихо проговори тя. —
	„Ей лодката за тебе иде —
	очакваната толкоз дни наред…
	Не я ли Заратустра види?

	Къде? Защо? Или на тоя бряг
	изгуби в свят и хора вяра?
	Но _другий бряг_, и всичко ти що мниш
	там да намериш, е превара…“

	А Заратустра слязъл по брегът,
	и вече в лодката, полека,
	извърна поглед. Бледните уста
	му озари усмивка лека.

	И тъй на свойта сянка рече той:
	„На _тоя бряг_ си ти честита —
	и остани на него. Който знай
	де и защо върви, не пита

	той сянката си — песът, що върви
	по стъпките на господаря.
	Пред мен се днес широката врата
	на бъдащите дни разтваря.

	И там отивам аз, на другий бряг,
	и радостен отивам ази —
	на бурното небе на моя дух
	по безпокойните талази.

	Там чакат ме ония, като мен
	що времето са победили,
	и са живота с своя светлина
	към нови цели осветили.

	И като Цезар, своя горд триумф
	кога отива да празнува,
	аз малко ща да знам, какво след мен
	които тичат ги вълнува.

	Не аз след тях, а подир мене те,
	вървят където аз ги водя…
	И почвата е твърда само там,
	аз дето с твърди стъпки ходя.

	И дни са дните само, моя дух
	в които своя смисъл вдъхне —
	на нова обич семето посей,
	де прежната во плевел глъхне, —

	родената в животът от духът
	и съвестта на добродушни
	раби на случай, навик и закон —
	на времето раби послушни.

	Любов, която не твори живот,
	а чрез живота смъртта храни…
	От нея моя горди дух и гняв
	и отвращение отбрани.

	И против нея дигнах аз ръка,
	от духом нищите родена
	за нищи духом… и простре се тя
	сред тържището умъртвена.

	Оттласнах я — и с нея наедно
	оттласнах днешното надиря…
	И даде ми живота во ръка
	на свойта радост слънчева потиря.

	От него пих — и той ми проясни
	в душата разума на дните…
	Живях — отивам на отвъдний бряг
	да преживея бъднините…“

	И млъкна той. На млъкнали уста
	усмивка горда в миг пресветна…
	А лодката с налетели вълни
	морето от брегът отметна.

	И зе я то — и в тъмни далнини
	далеч нататък тя изчезна…
	И бурно пляскат гордите вълни
	с брега над зиналата бездна.

	А над брега от Заратустра там
	оставената сянка крея —
	докле нощта си сянката простре
	и в своя мрак прибра и нея.
P$
