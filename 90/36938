	[* _27 априли 1866 г._ — това е датата на раждането на Пенчо Славейков.]

P>
	На тоя ден съм аз роден.
	За други — както всеки ден!
	За мене… с моето рождене
	неволята роди се с мене.

	И с нея тръгнах аз по свят,
	и в нея найдох благодат —
	че тя очите ми отвори
	за туй, което бог говори.

	Аз в тоя говор вдадох слух
	и всичко, що видях и чух,
	без ухитрения словесни
	изпях го в мойте ясни песни.

	Во тях е целий ми живот
	и на трудът ми зрелий плод…
	Берете! Той е зарад бране,
	и гладний сито ще нахрани.

	На тоя ден съм аз роден.
	Сега познах, че тоя ден
	роди се божията воля —
	и в мен, и в моята неволя!
P$
