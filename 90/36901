	[* Написано по повод на изказвания, че българският народ е малък и без минало.]

P>
	Не говорете ми, че моя роден край
	е беден, минало че няма славно.
	Това го всякой знай
	и знае го отдавно.

	Той няма минало — той няма гроб на дни,
	не се гордей с останки и руини,
	прославени с войни
	и пустоши години.

	Дела и подвизи и лаврови венци —
	летописи за тях не са открити
	и славата певци
	за песни не възхити.

	И тъмен само ек от някогашни дни,
	като от буря глъхнала, се чува…
	На нови съдбини
	тук вихъра върлува!

	И тоя вихър горд остави въздух чист,
	вред от поля мъртвилото премахнал.
	В горите няма лист
	от спомена увяхнал.

	Над моя роден край са ранните зори,
	копнеж и трепет за което иде
	деня да озари —
	живот в деня да види.

	И нека гордите от нявгашен живот
	към него свъсено да мръщят вежди —
	на бъднини възход
	откърмен во надежди,

	аз виждам вече как от висините грей…
	Живеят те в смъртта на прежна слава:
	пред тях се нощ тъмней —
	над него ден изгрява!
P$
