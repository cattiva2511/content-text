	[* В друго издание — след издирване на ръкописите и с оглед на наличните напечатани текстове — като стихотворения на Боне Войдан би трябвало да се сложат посочените в описа на Б. Пенев три стихотворения; при сегашния етап на материалите и изучаванията ние слагаме само стихотворението _„Където мина…“_ (въпреки че не е посочено във въпросния списък); отпечатването му в _„Пряпорец“_ в близост с очерка за Войдан и особено общия му дух и това, че в него поетът се нарича Ферхад (първообраз на Войдан) ни кара да смятаме, че това стихотворение е било сложено от Славейков към очерка; за непълнотата на списъка говори и това, че в очерка се говори за _„Дъщерята на шаха“_ (с променено по-късно заглавие — _„Изгората на Шемзедин Хафиса“_), като за стихотворение на Войдан, а го няма в списъка; то от самия Славейков е било прехвърлено към цикъла на Нягул Кавела, без да е направено поправка в очерка за Войдан.]

P>
	Където мина, чувам стар и млад
	да си нашепват: „Туй е то Ферхад!

	Виж как е той замислен и унесен,
	наверно той крои пак нова песен.

	Наверно! Той со своите мечти,
	възнася се в небесни висоти,

	на земното като отърси пра`ха —
	и разговори води сам с Аллаха…“

	Не ази съм до него възвисен —
	но сам Аллах снизхожда тук при мен!

	И в песните на тоз, що го обича,
	сам истините свои той изрича.
P$
