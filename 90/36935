	[* Епиталамии, ед. ч. епиталамия (гр.) — тържествена сватбена песен, която се е пеела преди бракосъчетанието в древна Гърция и Рим. Славейков не само слага това заглавие, но и използува някои от формите на древногръцката поезия в тая своя творба — хорът. За да придаде по-голяма правдоподобност на приписването й на Силва Мара (Мара Белчева), той е вмъкнал в текста името на Росица (реката, за която под името Росита говори и в очерка): „Вит се вие от Балкана — а Росица от полето…“ — Като поема в сценична форма, на фолклорна основа, е написана и друга творба на Славейков — _„Коледари“_ (_„Мисъл“_, 1892 г.). Под явното влияние на _„Коледари“_ е написана — в подобна форма — и поемата на Кирил Христов _„Хоро“_ (_„Мисъл“_, кн. 7, 1900 г.)
	В оригиналното издание в думите на кума има и трети куплет, задраскан от Славейков и затова невключен в Пеневото издание:
P>
	Всякой пее и предвеща,
	а пък никой се не сеща —
	който ще ги изпълнява
	че му време не остава!
P$
	Преди думите на гайдаря (подир тия на бащата) Славейков е написал в своя екземпляр — очевидно за да се разработи и вмъкне, което не е станало:
P>
	Не ни забравяй — моминство
	не забравяй, мом[инско] време
	хубаво
P$
	„Майка“ е задраскано и написано „Жени“, но не отговаря на следващите куплети и Б. Пенев не го е приел.]

N	_В неделя вечер_. Сватбата е на свършване. Побащима и помайчима повеждат младоженците за към брачната стая. Гостите се струпват наоколо и запречват пътя на младоженците.

P>
	__Хор__

	Чемшир порти притворени
	стар побащим ще отвори,
	помайчима да затвори —
	щом с погледи оборени
	влезе двойката отбрана,
	влезе — чак за дозарана.

	Дето има за сбъдване,
	нека да се сбъдне тамо —
	да завършат двама само
	божието отсъдване:
	днес тъй както и отколя,
	по обичай и по воля!

	__Мъже__

	Разстъпете се отсам,
	разстъпете се оттатък —
	ето го часът благатък,
	цял ден чаканий едвам.

	Всякой го от нази знай,
	всякой го от нази минал —
	че се бави е проклинал,
	а дошел — че няма край.

	Не пречете на това
	дето има тук да стане —
	и в милувки и в стенане,
	и в мълвеж и без мълва.

	Во което той се вий,
	во което тя се кърши —
	воля божия се върши —
	и от хора се не крий!

	То скрепено е с любов,
	и предяла означава,
	че живот един престава
	и започва други, нов.

	__Моми__

	Време има — нощ голяма.
	О, не бързайте така!

	__Момци__

	Хванали ръка в ръка, —
	те са дето бързат двама!

	__Мъже__

	Дето любят и ги любят,
	с времето си не играят.
	Време само тия губят,
	що цената му не знаят!

	__Моми__

	На другарки от венеца
	момко грабна цвят най-росен,
	но завяхна ще венеца —
	момку на челото носен.

	Тя венец е хубавила —
	о, не я от нас делете:
	от другарки дружка мила,
	от венеца росно цвете!

	__Жени__

	Росен ли само цвят хубавее?
	Или моминство радост е само?
	Радост и хубост двойно по` грее
	момку на сърце, момку до рамо!

	Росно ливаде е за коситба —
	и без коситба вехне сиротно…
	Двойна е радост подир женитба
	зарад живели в младост самотно!

	__Хор__

	Мълчаливи и свенливи
	чакат нашта воля двама, —
	и свекърва до тях първа,
	и момина на чест мама.

	Ред сдвоете, отстъпете!
	Ако е за тежки дари —
	свекър дава и придава
	момин баща стари.

	__Баща__

	Обещал съм дар и дал съм,
	ето го на вас в ръцете.
	Бог да дава и придава
	на живота даровете.

	__Свекър__

	Исках дари, свата стари
	даде — ето го до сина!
	Бог да дава и придава
	нова дара догодина —
	дара нова мен обнова:
	мъжка рожба син от сина!

	__Стари__

	От земя родени, ний орем земята
	и в недрата нейни сеем плодно семе:
	майка на живота, тя го с обич свята
	къта и твори го до за рожба време.

	А роди ли — с рожба на света се хвали,
	радостна го милва все на златни скути,
	радва се, че вижда как и друг го гали,
	и му шепне мили думи ней нечути.

	Слънце рожба гали… Хубавей и зрее
	за живот — в живота за чест отредена:
	в божията воля туй, което крее
	и вехне, да дойде нему тя на смена.

	Зрей и хубавее в зной на жалба жива
	и честта си в мъка на душата чака:
	момата при майка, на слънцето нива —
	нивата за сърпа — мома за юнака!

	Рожби на земята, честта на земята
	тука, през живота, тя е чест и наша!
	Тия, що живеят в труд и обич свята —
	щастието тям им носи пълна чаша!

	__Моми__

	Вит се вие от Балкана,
	а Росица от полето;
	вият се досред път — дето
	кръст Росици Вит прехвана.

	Кръст прехвана и се слея
	дружно с нея да се леят,
	насаме да не копнеят,
	тя за него, той за нея.

	Пролетем да не лудуват,
	да не съхнат лятна пора —
	от сеитби и от хора
	зли навети да не чуват.

	Вит се вие от Балкана,
	а Росица от полето;
	туй, що искаше сърцето,
	то за обща радост стана!

	__Жени__

	Влизай с нова чест в живота,
	момне, и недей се вайка:
	женска чест — да бъде майка —
	най-висока чест в живота.

	Ти си извор — момко жадник!
	В самотия извор гине, —
	покрай извор ли да мине
	и отмине в зноя жадник?

	Извор щастие познава —
	жадник стан кога привие
	и от него се напие,
	и му благостта познава.

	Едно щасте друго сбира;
	две — за рожбата на трето,
	две — за рожба на сърцето:
	двете то в едно събира.

	Нов живот се с него почва, —
	да е бистър, без утайка!
	Женска чест — да бъде майка:
	а от майка свят се почва!

	__Мъже__

	В тайна свят започва
	да живей на ява —
	слънце го огрява
	и на път насочва:

	към целта му права
	в пътя предуречен —
	вечно в пътя вечен,
	тям и нам за слава!

	__Кум__

	Не за мен си тука пея,
	а за него и за нея —
	стига вече, престанете
	и да минат път сторете!

	Вече си нощта отива.
	Виж, чело им пот облива,
	и от свян и от умора, —
	разберете вече, хора!

	__Майка__

	Сбогом, дъще, от род и роднини!
	Свършиха се момини години,
	и живота се при нази свърши —
	плод от вейка родна се откърши.

	Своя чест от наша те отдвоя,
	заживей ти в нея, щерко моя,
	и носи я с божия подмога —
	че я зе от волята на бога.

	Дано младост в нея не заглъхне,
	дано в грижи хубост не изсъхне
	и в живота майчиното бреме
	да не скърши радостта ти с време.

	Плод расте — за цвят се възнадява,
	цвят цъфти — за зърно прецъфтява,
	зърното зърни — да бъде брано,
	и за плод отново пак посяно.

	Плод и цвят и зърно се не губи —
	че едното в другото се люби
	и едно се в другото очаква:
	тъй на свят живота не пресяква.

	Плод от родна вейка се откърши —
	свой живот и своя чест да върши,
	и в това, което го очаква,
	майка го блажи — а не оплаква!

	__Баща__

	Во чужда къща, щерко моя,
	отиваш — направи я своя:
	дан на живота в нея дай —
	обичай, чедо, и страдай!

	Другаря, който бог ти дава,
	дели ти с него чест и слава,
	той теб, ти нему щасте дай —
	обичай, рожбо, и страдай!

	Които с майка ти ни сбраха,
	те свят завет ни завещаха,
	и него ти от нази знай —
	обичай, чедо, и страдай!

	Живота обичта го дава,
	страданието укрепява
	и с благолепие венчай —
	обичай, рожбо, и страдай!

	__Гайдар__

	На безчетни сватби свирил,
	по хора ручило вирил,
	по трапези и засевки
	и по момини запевки —

	__Хор__

	Тука хеппа! Тамо хайда! —
	всичко все по мойта гайда!

	__Гайдар__

	Три дни как ручило вия,
	три дни стана както свиря,
	и дотука я докарах —
	смях се, плаках и се карах —

	__Хор__

	Тука хеппа! Тамо хайда! —
	всичко все по мойта гайда!

	__Гайдар__

	Сватбата се свърши вече,
	кой що имаше изрече,
	веселба и врява спира —
	всеки нека се прибира —

	__Хор__

	Тука хеппа! Тамо хайда! —
	всичко все по мойта гайда!

	__Гайдар__

	Хайдете подир гайдаря —
	път пред него се разтваря,
	пътя води през чардака,
	дето ми късметя чака —

	__Хор__

	Тука хеппа! Тамо хайда! —
	дето може и без гайда!

	__Тъпанар__

	Изгайдари си гайдаря
	и пискуня му изписка,
	следом иде тъпанаря.
	Хей, недейте се притиска!

	Тъпан е живот човешки —
	сам човек му е тотмака:
	удряй тъпана пилешки
	и не питай що те чака!

	Думба-лумба, тамка-тумка!

	На живота от хорото
	тъпан тумка, гайда свири:
	който си му знай доброто,
	той върви по техни дири.

	От зори та до вечеря,
	от неделя до година —
	с тъпан време се измеря
	ден по деня до амина.

	Думба-лумба, тамка-тумка!

	И веднаж в живота само
	той е тих, като одумка:
	дето най е силен — тамо
	най се слабо чуй да думка.

	То е дето сватба става,
	и с наздравици и песни
	на версия го опява
	свесния наред с несвесни.

	Думба-лумба, тамка-тумка!

	И неврели ни кипели
	му езика шокалкави —
	и на праг на радост, спрели,
	младоженците да бави!
P$
N	Силно движение. Тласкат младоженците напред. Обща врява.
P>
	— Дръжте! „Пущайте!“ Оттука!
	„Хей, недейте се притиска!“
	Стойте, тъпана пропука!…
	Гайдата изписка!…
	Тъй си му е ред —
	тъй и става.
	Глъч и врява
	проглуши!…
	„Запуши
	ти уши!“
	Затворете! Подлостете!
	И по село из тъма
	хайде всякой у дома.
	„Нека, нека
	ощ!“
	Лека
	нощ!
P$
