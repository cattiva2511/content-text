	В Северозападна България е следобед и Паскал, Миро и Йеремия са на масата пред кръчмицата.
	Обсъждат как селцето да се измъкне от тресавището, в което е нагазило.
	Стоят в бедност до шия и перспективи отникъде не се задават.
	Работата е огледана от всички страни и кажи-речи всички варианти са прехвърлени, а изход няма.
	Когато изпиват и третата мастика, Паскал казва:
	— Трябва да инвестираме в чудовище.
	Двамата го поглеждат, сякаш го виждат за първи път.
	— Ако искаш, да минеме на бира! — казва Йеремия.
	— Ако нещо може да ни оправи — повтаря Паскал, — това е чудовище.
	— Паскале! — казва Миро. — И друг път си говорил глупости, ама са били по-малки.
	— Като онова от Лох Нес — казва Паскал. — В шотландското езеро.
	— Дето го даваха по телевизията? — припомня си Йеремия.
	— Същото — казва Паскал. — Дето се изписаха тонове хартия, снимаха се филми и се направиха научни експедиции.
	— И за какво ти е това чудовище? — пита Миро.
	— Чудовище — казва Паскал — е много по-добре, отколкото ако открият наново консервната фабрика. Дето няма да я открият.
	Миро клати глава — Паскал пак се отнесе.
	— Обаче — казва Йеремия — как ще го пренесем? Много е голямо.
	— Ще си открием наше — казва Паскал — в язовира.
	В язовира могат да живеят и пет чудовища, навремето потопиха седем села с нивите, ливадите, баирите и къщите, то си е едно малко море.
	— А ако не открием? — казва Миро. — Ако няма?
	— Хубавото на тези чудовища — казва Паскал — е, че не е ясно има ли ги, или ги няма. Колкото доказателства съществуват, че това е праисторическо земноводно, толкова са и тези, че е по-голяма греда. Местните жители се кълнат, че непрекъснато го виждат, туристи правят снимки, на които личи нещо, а след това телевизията раздухва цялата работа и ето ти чудовище.
	— По-хубаво е да го има! — казва Йеремия. — То като нищо може да живее и в нашата къща, дето я потопиха в язовира. Тя имаше голям двор.
	— Вие не сте добре! — казва Миро.
	— Едно чудовище — казва Паскал — не иска никакви инвестиции. Не му трябват суровини, машини и буркани. Трябва му само да се появява на разсъмване, по средата на язовира, и да изчезва. Оставяйки след себе си загадки, сензации и непресъхващ интерес.
	— Според мене — казва Йеремия — всички по-напреднали държави имат чудовища.
	— Ако се чуете какво говорите — казва Миро, — направо…
	— Едно чудовище — казва Паскал — може да привлече туристи, да изправи на крака леката промишленост в селото и да съживи малкия бизнес.
	— Аз ще направя ресторант — казва Йеремия. — А може и мотел.
	— Що ли ви слушам! — чуди се Миро. — Толкова работа ме чака!…
	— Румъния — казва му Паскал — живее от един граф Дракула, румънския вампир, вече два века. Брой нямат туристите, филмите, книгите, че и модни колекции правят. Ние да не сме по-прости?…
	— Дано само се намери чудовище! — казва Йеремия. — Ти Миро недей да го слушаш!…
	— Светът иска чудовища — казва Паскал. — Ние колко тракийски съкровища намираме и какво?…
	На този въпрос Миро не може да отговори.
	Вече притъмнява над Северозападна България, тримата изпиват по още две мастики и стават да си ходят.
	Миро зацепва през градините, за по-напряко, Йеремия хваща уличката към реката и изчислява наум колко да са стаите на мотела, за да е на сметка, и в същото време се моли дано да се намери чудовище в язовира.
	Паскал отива до тях, взима брадвата и тръгва към гората да отсече големия бук, дето е трийсет метра, и да го хвърли в язовира.
	Той пръв ще открие чудовището.
