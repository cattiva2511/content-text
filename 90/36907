	[* Григ, Едуард (1843–1907 г.), — бележит норвежки композитор. Скерцо — музикален жанр. Стихотворението на Славейков е написано под впечатлението на изпълнението на произведение от Григ.]

P>
	Когато идеш там,
	полека й кажи:
	есенната мъгла градината скрежи,
	и той е сам.

	И дивните цветя
	увяхнаха и те,
	увяхнаха и те, немилвано дете,
	за теб в мечта.

	Когато идеш там,
	полека й кажи:
	есенната мъгла градината скрежи —
	и той е сам!

	Не чакай отговор;
	и тихо помени —
	че ще затвори той со есенните дни
	угаснал взор.

	И нека не смути
	ней радостта, вестта
	за тоя, който ще изчезне с есента,
	за теб в мечти.
P$
