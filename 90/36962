	[* Славейков нарича свое внуче дъщерята на сестра си Пенка, Светослава. Образът на митичната фигура на християнската религия Христос често е даван от художници и поети сред класилите жита, които благославя.
	Включено в _„Преди мълчанието“_, с дата 7 април 1909 г.]
P>
	Аз имам внуче, дивно мило дете,
	и то веднаж, преметнало ръцете
	около мойта шия, ме запита:
	„Да беше жив Христос и като скита
	тук на земята, вуйко, ако мине
	по нашенско, — къде ще се отбие
	да си почине?“
			Мое свидно дете,
	Христос е жив. И често него лете
	са виждали по нашенско да ходи,
	когато зреят ниви хлебородни
	и с тиха ги усмивка благославя.
	Но той не се отбива, не остава
	тук никъде, ни в град, нито на село.
	Той отминава, свел скърбящо чело
	в мълчание. Навред е тук студено
	и неприветно. Няма уморено
	сърце подслона во сърца корави.
	Какво Христос по нашенско ще прави —
	отдето са на земната тревога
	безумствата пропъдили и бога!
	По нашенско са небесата низки;
	и наште чувства само са огризки
	от хляб, замесен с квасът на отрова…
	Христос минава таз земя сурова, —
	за другаде отива той с усмивка,
	без да завърне тука на почивка.
	Дечица само, дето поминува,
	ако съзре, той тихо ги целува —
	тях, праведните в тая земя грешна…

	— Той досега не те ли нейде срещна?
P$
