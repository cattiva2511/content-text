P>
	О, тази вяра — истинска и ясна,
	и волята, до днес неопетнена
	и толкоз пъти в огън закалена,
	пречистена и винаги прекрасна;

	о, вярата, която ме прехласна
	със скръб в гръдта, в очите — с жар солена
	заради нея минах през геена!
	Вината ми — всевечна, всекичасна,

	защо ми беше? За едното име —
	безсмислица, приятно озвучена.
	Честта е дрипел, ала скъпо струва.

	Все пак да кажа всичко остави ме,
	погубена душа през плач ликува:
	към милост не — към прошка устремена.
P$
