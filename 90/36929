	[* През януари 1894 г. Славейков помества в _„Мисъл“_ своя пътеписен очерк _„Рила“_ (Рила е посетил през 1891 г.) — в тоя очерк той говори за Струма, на чийто бряг са отседнали катунарите в стихотворението: „Пътят… криволи край Струма… Между тез ниви криволи Рила река и бърза да застигне Струма.“ — На началния стих на стихотворението „Край брега на тиха Струма“ отговаря началният стих на стихотворението му _„Свада“_ (сп. _„Български преглед“_, кн. 4–5, 1895 г.): „Край брега на тиха Янтра…“ — Сигурно при това свое пътуване в Рила той е видял и върха Ай-Гидик, за който пише сонета си в цикъла на Велко Меруда и говори за него в очерка си за Тихо Чубра: „Ай Гидик, най-високата планина на Острова“ (има пред вид Рила, без да казва прякото й име, в интереса на запазването на идеята за Острова).]

P>
	Край брега на тиха Струма
	спре се закъснял керван;
	скитниците катунари
	ще стануват сука стан.

	Ето лумнаха огньове;
	сенки трепнаха край тях.
	И далеч в полето екна
	врява и безгрижен смях.

	Пламъци се борят в мрака,
	свет и мрак — и в мрака свет —
	тук изпъква лик разчорлен,
	татък дрипав силует.

	Мудно отстрана цигулка
	пробуча и сръчно сви
	в миг — чевръст и кръшен танец
	като вихър се изви:

	повъзпре и пак залюшнат
	свий, извий и полети —
	глухо татък топот сепнат
	като под земя ехти.

	А с усмивка благодушна
	гледат старци отстрана
	и лулите им светулкат
	в околната тъмнина.

	Днес са тук. А бозна утре
	де глава ще прислонят…
	За бездомните безгрижност
	прави лек световний път.
P$
