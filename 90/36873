	Има необясними неща на този свят, като петела на Паскал например, и Паскал от време на време разсъждава върху тях, седнал на стъпалата пред къщата си.
	Птицата лежи на два метра от него, разтърсвана от конвулсии.
	Получава епилептични припадъци в навечерието на всеки голям празник.
	Казанът е още в плевника, дървата за курбана не са насечени, а петелът вече бере душа в праха.
	Паскал схваща мисълта му, но не може да си обясни как петелът разбира кога има празник.
	Досега не е сбъркал, всеки път се разболява на точната дата и в момента, в който другите са оскубани, той оздравява.
	Това е необяснимо за Паскал.
	Както е необяснимо защо кучето му иска да е врана.
	Не че го казва, но Паскал го знае. Чете го в очите му.
	Винаги е искало да е врана, още от съвсем малко.
	Паскал също от време на време иска да е друго, не че му е ясно какво, така че донякъде разбира кучето.
	Въпросът е защо врана.
	Това Паскал не може да си обясни.
	Претеглял е преимуществата на враната, даже хваща една и я държи цял месец в кухнята, но така и не разбира кучето.
	Работата и досега си остава необяснима.
	Паскал въздъхва и запалва нова цигара.
	Има необясними неща на този свят, добре че повечето неща са обясними.
	Като например телефонистката.
	Тя твърди, че е брюнетка по душа.
	Обяснимо е — телефонистката е руса, а началникът на пощата обича брюнетки.
	Паскал може да си обясни и Майка Тереза.
	Взимаш съседа, който цял живот прави само зло, и го обръщаш наопаки.
	Но как става така, че когато си млад и сънуваш момичето си, трябва само да обърнеш възглавницата и тогава и то ще те сънува, Паскал не може да си обясни.
	Сега по цяла нощ си обръща възглавницата, но на сутринта жена му не е сънувала нищо.
	Или сънува как някой отвързва телето и го откарва.
	Паскал гледа замислено върховете на тополите и всмуква дълбоко от цигарата.
	Над тополите приплясква птица и се издига към небето.
	Врана ли е, или неговото куче, не е ясно… Петелът продължава да се мята в праха и да се прощава с този свят…
