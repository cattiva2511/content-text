	Тъй като се хваща на работа в горското, още на втората седмица го изпращат в Австрия.
	За обмяна на опит.
	Оттам Паскал пише на Йеремия:


	„Здравей, Йеремия! Аз съм добре, ти как си?
	Запознах се с един богат човек — на вилата му в Тирол, край басейна.
	Излезе експерт по жълтоклюнната кукувица.
	Това работи. Цял живот.
	Единствената му грижа е жълтоклюнната кукувица да процъфтява и да благоденства.
	Други проблеми няма.
	И си благоденстват двамата — кукувицата и експертът.
	Това не го разправяй в селото, да не хукнат из планината и да изловят всички жълтоклюнни кукувици.
	Да напълнят два-три тира и да ги изпратят в Европа за марки.
	След като жълтоклюнната кукувица е на такава почит.
	Тук е на почит цялата флора и фауна.
	Тези хора се привързват с вериги за фабричните комини заради един най-обикновен майски бръмбар.
	Понеже популацията му била застрашена от индустрията.
	Изобщо насекомото в Европа е на страшна почит.
	То не се пръска с отрови, не се опушва с дим и, недай боже, не се убива по никакъв начин.
	Вместо да пръскат насекомото, хората пръскат себе си с разни спрейове, но насекомото не пипат.
	Вследствие на това евронасекомото се е самозабравило до такава степен, че въобще не бяга от човека.
	Аз, като ненапълно интегриран, го убивам, защото ми лази по врата, а то не бяга.
	Протестира, позовава се на човешките си права, обаче не бяга.
	И това — бръмбар. За другата флора и фауна да не говорим.
	Което е интересно, в Европа с охота ядат нашите охлюви, жаби, зайци, лекуват се с нашите билки и змии и си правят скринове от нашите орехи.
	За един техен охлюв свалят правителства, а нашите ги ядат с голям апетит.
	Освен всичко друго им излиза и много евтино.
	Значи те си пазят екологичното равновесие, а ние ходим неуравновесени и изкукали.
	Скубем, убиваме, ловим и изнасяме всичко, дето е живо и се търси.
	До последната бройка. След нас — пустиня.
	Както сме я подкарали, не само ще бъдем неуравновесени, ами ще тръгнем и с краката нагоре.
	Аз тук все това сънувам — как цялото село отива на пазар в Берковица с краката нагоре.
	И как навлизаме на площада.
	Затова пазете жълтоклюнната кукувица, а за другите видове ще видим.“
