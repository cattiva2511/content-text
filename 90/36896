	[* Самоубиецът е Ангел Кънчев, който по начина, описан в стихотворението — през март 1872 г., когато се опитва да се качи на параход на пристанището в Русе, за да се прехвърли при емигрантите в Румъния, — е обграден от турската полиция и се самоубива. — В запазена черновка стихотворението е датирано: „1889 (?)“.]

P>
	„Що е туй? Убийство пак?“
	Слисана стои тълпата —
	непознат левент юнак
	повален е на земята.

	В смъртни мъки се гърчей
	и превива мъжко тело,
	и широка рана зей
	насред кървавото чело.

	Чували го бяха те,
	но не знаеха юнака…
	Мигом вест се разлете,
	дето никой я не чака.

	И не някой враг, а брат
	брата на врага предаде.
	Но се младий горд юнак
	жив в ръцете им не даде.

	И когато обграден
	се видя от сган войскари,
	дигна той ръка: „Не мен,
	само моя труп!“ И свари

	револвера в пазва скрит,
	грабнал, да насочи в чело —
	трясна гръм — и с лоб пробит
	възнак грохна мъртво тело.

	Чуй! Со шепот едва чут
	слисана тълпата спори…
	Някой казва: „Той е луд!“
	„Свят е!“ — други отговори.
P$
