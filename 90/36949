	[* Ехова — староеврейско название на бога; Яков — според Библията един от староеврейските патриарси, сина на Исак и Ребека.
	Стихотворението е включено в _„Преди мълчанието“_ и е датирано — 7 май 1909 г. Посочено е и мястото на написването му — Москва. По това време Славейков е в Москва, като български пратеник на тържествата по случай откриването на паметник на Гогол. В писмата си до Мара Белчева той говори за посещенията на черкви, по-специално на черквата _„Василий Блажени“_. Навярно някой от образите по стените и иконите в тия черкви са били свързани с библейската легенда за явяването на Яков пред бога („Ехова“). В писмото си от 12 май 1909 г. (_„Писма от Пенча Славейков до Мара Белчева“_, стр. 86) той съобщава, че стихотворението _„Богоборец“_ е написал „в Москва, пред паметника на Гоголя“. Преди това е бил във Варшава — и не е останал доволен от паметника на Мицкевич, направен — според писмото — в надут стил; по тоя повод написал една ода (на Мицкевича), непубликувана и ненамерена в ръкописите му — а след това пред паметника на Гогол — второто си стихотворение, _„Богоборец“_. — „В едното викам — продължава Славейков в писмото си — «смири се!», в другото «бори се!» Впечатленията на мястото ми са такива и малко ме е еня, че те си (или аз си) противоречат“. — Възгласите за смирение и борба тогава са популярни сред руската писателска интелигенция, с която в Москва дружи Славейков.
	В _„Преди мълчанието“_ вместо „Ехова“ навсякъде в _„Богоборец“_ е „господ“. От началото на четвъртия куплет (започващ с думите „се превъртя“) — в _„Преди мълчанието“_:
P>
	се превъртя. Тогава недалеч
	аз Якова видях таме прострян
	и надве счупен неговият меч
	и господа над него видях спрян.
	Но твърд небесна се разтвори пак
	и нищо аз не видях след това…
P$
	(Следващият текст е като в _„На Острова на Блажените“_; цитираните различаващи се стихове в _„Преди мълчанието“_ са задраскани.)]
P>
	Раб Яковов, след него аз едвам
	по мрачини в пустинята вървях.
	„Спри — той ми каза — и докле те сам
	подиря, тука стой.“ И ази спрях.

	И цяла нощ не мигнах. Тъмен дух
	като че ли притисна мойта гръд,
	и онемя език, око и слух.
	В мрак и земята и небесна твърд.

	И ням, и сляп, и глух бях до зори —
	небесна твърд когато прогърмя
	и надве се, просечена, разкри
	от божий меч. И тъмната земя

	се превъртя. И превъртя се пак.
	И нищо аз не видех след това
	в ужасната светкавица и мрак.
	Извиках. Никой се не отзова.

	Но сянка се преметна покрай мен,
	и поглед ази в нея приковах —
	то беше Яков, горд и разярен, —
	и Ехова в ръцете му познах.

	И чух: „Спри. Доста. Ей зора зори.
	И ти не тряба моето лице
	да виждаш. Пред Невидимий смири
	ти яростта си.“ Сграбчил во ръце

	на Ехова ръцете, той ги сви
	и крепко ги притисна о гърди…
	„Смири се! И ще те благослови
	тоз, що те вожд в живота отреди.

	Пусни ме! Вече и зора зори.“
	Но горда сила во душа си сбра
	и викна Яков: — Не да ме смири,
	в живота вожд ме Ехова избра!

	Духът ми ти со крепост сподоби
	да властвувам над чуждата съдба:
	смирението ще я отслаби —
	благослови ме ти, но на борба! —

	И чух тогаз: „Благословен бъди!“
	И той целуна с огнени уста,
	когото не свладя да победи, —
	и се изгуби в мрака на нощта.
P$
