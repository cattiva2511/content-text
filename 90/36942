	[* Силно изменено в сравнение с ръкописа в _„Преди мълчанието“_, където е отбелязана датата на написването му — 15 май 1907 г. В тоя ръкопис _„Спастрена наздравица“_ представлява сцена-разговор на трима приятели: в деня, когато се празнува паметта на стар български цар, те са отишли в гората. Ето разговора на тримата в ръкописа:
P>
	__Първий__

	Народен празник, а пък ний в гората
	избягахме. Ще излежим на сянка
	под буките един тържествен ден.
	Не е тъй ред. Ний трябаше в града
	днес да останем.

	__Вторий__

		Столичния прах
	да гълтаме! А тука тъй е тихо,
	тъй за самотност изворчето шепне
	и за молитва кани. Ако има
	за празник нещо в твоята душа,
	гората е храм божий — отпразнувай,
	поете, своя празник във гората.
	Свенлив и тих, а дай му все тълпа,
	вик, шум и врява.

	__Третий__

		Да, и мен се струва,
	в природата, но може —

	__Вторий__

			Оставете
	тез можания! Един ден дошле
	в природата, и него ще покварят
	с мъдрувания. И поне да има
	защо! Умрял преди десетина века
	цар някакъв си… оставете в мир
	костите му, и паметта на мъртвий!
	Задачите на наште дни, делата
	на наште хора, злоба и любов
	те да ни вдъхват, те да ни вълнуват.
	Живее всяко време с свои болки
	и идеали! Подвиг! Славен подвиг —
	сган някаква татари, печенеги
	във името на Богочеловека
	да кръстиш — да им кръстиш имената!
	И кръстени те пак са диви. Чу
	как почнаха от снощи да реват,
	тъй при Бориса както са ревали.
	И днеска те цял ден ще да реват.
	Пий и реви, реви и пий — това
	е за сганта народно тържество,
	културен празник!… Видял за изгодно
	да изневери своя си народ,
	и, с помощта на нов бог, да пристегне
	на роба вече хлабите вериги, —
	измамник цар, простак народ — о, да,
	дай нова вяра, отведи в небето
	от земните неволи мътний поглед —
	в душата му втълпи, че всяка власт
	от бога е… че води сметка той…
	Измамник цар, простак народ! реви —
	поне след десет века изреви
	ти робщината и стани народ!

	__Първий__

	Слова, слова, приятелю. От тях
	не вее свежий вятър на живота;
	миришат те на книга.

	__Вторий__

			Та какво!
	Нима не е и книгата живот?
	Нима живот е само туй, що се
	по улиците кряска?

	__Третий__

			Друже мой,
	това, що се по улиците кряска,
	то на живота дава съдържане.
	Живот е всичко, във което ний
	живеем. Даже и онуй, което
	е вече мъртво, е живот и то, —
	че то е част от нашто битие.
	Живот е всичко. Но къде е туй,
	живот което ни живота дава?

	__Първий__

	В живота!

	__Вторий__

	В мисълта!

	__Третий__

			В човека!
	Живот и мисли то са празни думи,
	ценят се те като пари от книга —
	ако зад тях се чуе звън от злато.
	Цена на всяка ценност е живота!
P$
	В последния стих „живота“ е задраскано и над него е написано „човек“.
	Не сочим другите стихове, представляващи продължение на словото на _„Третий“_; те, с някои неголеми разлики, са като текста на _„Спастрена наздравица“_ в антологията. Пенчо Славейков е решил да премахне сценичната (разговорна) форма на своята творба — и затова я започва в антологията с думите: „Това е реч за моя роден край. — Мълчат я всички. Ще я кажа аз“. Като използува думите на _„Третий“_, той е създал от тях монолог.
	В 1907 г. са били организирани тържества по случай 1000-годишнината от смъртта на цар Борис (умрял на 15 май 907 г.). За него са следователно думите в _„Спастрена наздравица“_ за умрелия „пред десетина века славен цар“. В неправилното отричане на прогресивната роля на покръстването Славейков е повлиян от Нитче, който противопоставя на християнството „варварската сила“ на езичеството.]
P>
	Това е реч за моя роден край.
	Мълчат я всички. Ще я кажа аз:

	„Защо е тая врява? За умрелий
	пред десетина века славен цар?
	За мъртвото на мъртвия? Вий, живи, —
	задачите на наште дни, делата
	на днешните, и злоба и любов
	те да ни вдъхват. Те да ни вълнуват!
	Безсмислено живота се живей —
	там, дето само минало се слави.
	Наистина, живот не е в което
	живеем само днес; и туй, което
	е вече мъртво, е живот и то, —
	че то е част от нашто битие…
	В такава само, во такава смисъл,
	умрелий преди десет века цар
	е жив и днес: на своя славен подвиг
	подир смъртта. Но мисълта, която
	в живота го е водила и всички
	и планове и цели, те са мъртви,
	обеззначени, овехтели с време
	на слънцето на новия живот.
	И тях ли вие славите? Вий, живи!
	Под слънцето, и днес и всеки ден,
	на почвата на времето, растат
	рой мисли, цели, планове, и който
	е с воля в плът да ги превърне, той е
	създател и стопанин на живота!
	Възславяйте човека — не делата,
	а волята му в тез дела, — това,
	което би научило и вас
	на почвата на свойто време, воля
	да проявите, воля зарад подвиг.
	От вихрите на бесните инстинкти
	бичуван, див един народ се люшка
	насам-натам, — случайно накъдето
	го стръв подмамя. Глутница народ!
	И неговата воля го обузда
	и даде му начало в смисълта
	на неговото земно битие…
	Минаха дни, години, векове
	и на живота слънцето безброй
	неща тук с дните изсуши. И днес,
	когато минал идеал не храни
	душите ни, ний люшкаме се пак
	безсмислено в живота. Но в купнежа
	за онзи, който в наши дни ще дойде
	да създаде и стопани живота, —
	на миналото празниците мен
	не могат ме увлече и отвлече.
	Не в тържества по улици и стъгди,
	а в тишината на сърцето се
	такава слава слави и празнува
	такъва празник. Светлий образ
	на миналото с тиха светлина
	в душата на потомците да грее.
	То огъня на днес не е! Когато
	тоз огън пламне — ний сами огнища
	за него сме, и ний сами когато
	на подвига на наште дни ще бъдем
	свидетели — и той пред нас въстане,
	хероя горд на нашите мечти
	и мисли, цели, планове… тогава
	по улици и стъгди сам ще тръгна,
	и моя глас атом ще бъде в ревът
	на тез, които тичат по хероя.

	Во тишината на сърцето аз
	на миналото празника празнувам…
	А чашата наздравна, — нея спастрям
	за онзи горд стопанин на живота,
	чиято воля свлада _наште_ дни!“
P$
