	[* В _„Мисъл“_ се печатат статии за богомилството, във връзка с реакцията му срещу официалната черква. Богомилска легенда за създаването на света с участието на бога и дявола (Сатанаила) разказва Н. Висковски — _„Вселената“_, _„Мисъл“_, кн. 5, 1895 г. В книгата си _„Богомилски книги и легенди“_ Йордан Иванов е събрал голяма част от тия легенди, като сочи техните публикации, много от които предхождат антологията на Славейков и следователно са могли да бъдат използувани от него. Интересът на Славейков към тях е толкова по-голям, тъй като богомилството при създаването им е изхождало от дуализма на „старите иранци“ — учението на Заратустра, за който той неведнъж пише. Изцяло в смисъла на историята, разказана в Славейковото стихотворение, е предадената от Йордан Иванов богомилска легенда (публикувана още в 1868 г. в сп. _„Общи труд“_ по разказ на българския колонист Деня от с. Дюлмени, Бесарабско), озаглавена _„Бог и дяволът създават другарски света, после враждуват помежду си“_. Поради това, че съвпада дори в подробностите със стихотворението на Славейков, очевидно е, че тая легенда е била разработена от него.]

P>
	Огледа бог в тъмата своя лик
	и в светлина тъмата се превърна —
	и поглед впи, и с погледа си той
	вселената от край да край обгърна.

	И погледа му нийде се не спре,
	и върна се отдето бе излязъл —
	тогаз пред него спре Сатанаил,
	во погледа скръбта му забелязъл.

	И рече му с усмивка: „Няма де
	да спре твореца, — уморено чело
	да сложи, да отдъхне! Сътвори
	твърд. И това да бъде твое дело.

	Небитие створи за битие
	и утвърди на него свойта воля.
	Твърд сътвори — и завърши това,
	що е в душа ти свършено отколя.“

	Сатанаилу во словата бог
	чу правдата на своето желание,
	чу ясността на смътний си купнеж,
	и рече: „Нека, както казваш, стане!

	Слез в бездната на тъмното море,
	и там земи, от кърмленото виме
	на вечността, мая за земна твърд —
	слез, и земи от нея — в мое име.“

	Уста в усмивка сви Сатанаил,
	и в бездната се хвърли той и втъна…
	И дълъг беше неговия път —
	и нищо го во пътя му не спъна.

	Все по-дълбоко той, — и вечността
	по` на дълбоко все пред него слягва
	и вимето й не достигна той,
	макар стотина пъти да посягва.

	Не стига той което стигнал би,
	но в името на всетвореца само.
	И върна се. И се опита пак, —
	и върна се, нестигнал пак до тамо.

	И трети път се спусна — тоя път
	не в свое — в име божие посегна;
	и с нокътя на пръста си мая
	на вечността от вимето отчекна.

	И с нея той пред бога се яви,
	и бог я взе и сложи на дланта си,
	и с слюнката на своите уста
	маята твърда за твърдта разкваси.

	И тури я на тъмното море
	върху вълните вече умирени,
	благослови — и благослова в миг
	постла земята со килим зелени.

	И както беше уморен — и той
	като творците земни, слаби хора,
	в творението вложи свойта мощ
	в творението сети и умора, —

	и седна той. И сън го надделя,
	сън на купнежи и на будно бдене —
	сън на творец все носящ во душа
	недотворено своето творене:

	когато е душата насаме
	и в тишина изпълнена с тревога —
	когато на преходност вечността
	самовещай таинствена и строга:

	и образи, движения, мечти,
	извън от нас или во нас самите,
	се отразяват като бръз полет
	от чайка на морето в глъбините…

	Сатанаил, извардил миг, сега
	над господа полека се изправи
	и дигна го — към тъмното море
	той с бързи крачки с него се отправи.

	„Небдящ творец — над него гибел бди“ —
	пошепна той — „Това му е награда!
	Твореца е творец за да твори,
	Сатанаил — твореното да влада!“

	Понесе го на север — и на юг
	повърна се и полетя веднага…
	Но пак, и там: земята все расте
	пред стъпките му — и морето бяга.

	И връща се на изток — все това:
	морето бяга и расте земята,
	обърна се на запад — все това…
	И болка сви и стегна му душата.

	Като преди, когато за мая
	на вечността от вимето да земе —
	от него бяга вечност и море,
	като че той на грях да носи бреме.

	И спре. И сложи бога. И се с пръст
	той до ръката божия досегна:
	„Стани и виж! Порасна земна твърд,
	ти от когато на почивка легна.

	Порасна, — още все расте, и край
	неискан негли и от теб ще земе…
	Стани! И свойта воля приложи —
	запри я още докато е време!“

	Изгледа бог лукавият и тъй
	продума: „В сън когато Сатаната
	ме носеше на север и на юг,
	на изток и на запад: над земята

	направи кръст — с мой кръст благослови
	живота й, и с вечността сроди го,
	и кръста — кръст на нейния живот —
	ще да превие теб под вечно иго.

	Направи го за моя гибел ти,
	но себе си на тоя кръст разпъна…
	От мен да се избавиш, в моя кръст
	ти своята лукава воля спъна.

	Аз в хаоса отивам да творя,
	привързал теб на кръста на земята,
	другар на тоя, който ще роди
	тя да изпълни волята ми свята:

	Другар на тоя, който се зачна
	там, дето твойта с мойта сянка смеси,
	когато ме за гибел дигна ти
	и към морето на ръце понесе.

	Не с мен, а с него сила ти мери,
	на тая твърд родения — човека,
	той нека е проклятие за теб
	во век веков и до скончане века!“

	Усмихнат се изви Сатанаил:
	„Да, с дар желан твореца ме дарява.
	И твоя кръст и моя нов другар,
	не моя гибел: те са моя слава.

	Ще мръкне твоя ден. И уморен
	от въплъщене и превъплъщене —
	ще пожалиш, че даде чест такваз,
	нерада чест, на своето творене.

	И в негов образ ти ще се родиш,
	да го спасиш — когото сам отвъргна…
	Но даденото с първа воля ти
	ще можеш ли от моя власт изтъргна?

	На твоя кръст тогаз ще те разпна:
	и твойта воля би ще во човека —
	на теб за смърт, на мене за живот
	во век веков и нескончане века.“

	И с бесен смях изви Сатанаил
	и се изгуби татък из тъмата…
	И дълго с поглед господ го следи,
	прозрял на думите му правотата.
P$
