P>
	Синът на краля хвалил се лукаво —
	добиче ще ми бъде подарено,
	ала ни шарено, нито червено,
	ни бяло, нито черно, ни кафяво,
	ни жълто, нито сиво, па макар
	това да бъде лаещият звяр,*
	[* Митологическо чудовище из Бретанския цикъл сказания, лаещо като куче.]
	що днес в Британия се подвизава.

	Та звяра, който той ми подарява,
	не е съглеждал никой, дума няма:
	очи, уши, муцуна той си няма,
	ни тънък, ни дебел се появява,
	подкови няма — не е за ковач,
	юзда за него няма у сарач,
	не близва слама, ни трева, ни плява.

	Та туй е той — подарък на велможи,
	кълна ви се, другари, не ви мамя.
	Такова чудо невидяно няма,
	назад не мръдва и напред не може,
	и в господ-бог ви се заклевам, на,
	че ще умрем, а този сатана…*
	[* На това място текстът на манускрипта е силно повреден и не може да бъде разчетен задоволително.]

	Но и добър коняр му се намери —
	той на това добиче ще устиска;
	за зло или добро, пари не иска,
	като че ли е негово трепери,
	ни тъжен, нито весел е коняра,
	напред, назад не може да подкара,
	не пие, не се гизди, не вечеря.
P$
