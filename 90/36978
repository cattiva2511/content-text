	[* _„Мисъл“_, кн. 9–10, 1907 г., със заглавие _„Дъщерята на шаха“_. — Интересът на Славейков към образите на иранската поезия (Фирдоуси, Хаям, Саади, Хафис и др.) идва от немския поет Фридрих Боденщедт и други немски поети, включително Гьоте, които подхващат в своята поезия мотиви из иранската и често представят тия свои стихове като преводи, служат си с литературната мистификация (основен подход в _„На Острова на блажените“_). Пенчо Славейков (като се подписва П. Айдонидис) превежда такива стихове от Боденщедт — в преводите му в _„Мисъл“_, май 1892 г., се срещат образите, които използува в _„Изгората на Шемзедин Хафиса“_ — шахът, Зюлейка и др., откъдето ги е заел. По-късно същата година той сам си измисля „персийско име“ — Ферхад Меддахи, и под формата на преводи от тоя измислен поет печата свои стихове в _„Мисъл“_ — и в тях, и в следващи годишнини на _„Мисъл“_ в „преводите“ си от Меддахи той пише на ирански мотиви, с честия образ на шаха. — В тетрадка, датирана „1891 г. юли“ (запазена в музей _„Петко и Пенчо Славейкови“_) е преписан руският превод на стихотворението на Хайне _„Фирдуси“_ (заглавието на немския оригинал е „Dichter Firdoussi“ — Поетът Фирдоуси) — с разказ, подобен на тоя в Славейковото стихотворение.
	Шемзедин Хафис — ирански поет; любовта му със Зюлейка е била неведнъж обект на поезия — вкл. У Мирза Шафи (преведен от Боденщедт на немски): _„Хафис и Зюлейка“_.]
P>
#	\*

	Като че ли дъхът вълшебен
	от песента на Шемзедина,
	и аромат и дивна нега
	лъхти от тъмната градина.

	Лъхти и трепка и унася
	Зюлейка во мечта желана —
	мечтана тука всяка вечер
	под ромонът на шадравана.

	И свиден лик през паметта й
	кат ведро облаче премина,
	с ликът сърцето й погали
	в миг песента на Шемзедина:

	„Изпей — ми думаше тя снощи, —
	о Шемзедин, за мене песен…
	Защо при мене си безмълвен?
	Къде в мечти си тъй унесен?

	Нима така поета люби?
	Пей зарад моята омая —
	аз искам в песен да я чуя,
	властта й в думи да позная.“

	— Пред твоите очи вълшебни,
	на откровение прозори,
	с унесен поглед ази слушам
	това, що ми Аллах говори.

	Туй, що е той създал в мълчане
	на висша творческа забрава,
	и Шемзедину заповядва
	в мълчание да съзерцава.

	Мълчането да му говори
	за щастието на поета —
	да чувствува през твойто сърце,
	през твоята душа да гледа;

	да гледа и да се опива
	и в щастието до полуда
	около твоя дивен образ
	да пърха като пеперуда.

	Да пърха на крилца на знойни
	желания — и да се спусне
	там, де го за наслада мами
	медът на благовонни устни!

	Че тия устни са на рая
	на щастието златни двери,
	пред чийто праг на Шемзедина
	душата в свят възторг трепери…

	Безмълвен аз стоя пред рая,
	и очарован и унесен —
	не е ли грях неземно щасте
	да въплощавам в земна песен?

	Да бъде! Сам Аллах на злото
	и на доброто е на края —
	грях сторен с неговата воля
	отваря дверите на рая.

#	\* \*

	Шум от бързи стъпки в тъмната градина —
	спре се пред Зюлейка черната робиня,

	спре се и безмълвна дълго стоя плаха,
	докато най-сетне: „Сбрани са при Шаха

	всичките велможи, всички знатни хора,
	всичките в Мозалла на трона подпора:

	на съвет за сетня чест на Шемзедина…“
	— Сетня чест?! „Да. Днес се Шемзедин помина.“

	И припадна в сълзи робинята млада…
	А когато пак се дигна от земята,

	шадраванът само ръмолеше мудно
	и в дрезгавината таинствено, чудно

	милваше ветреца прасковната вейка —
	нямаше наокол никъде Зюлейка…

#	* * *

	Шах Менсур глава привел мълчи,
	а мълчат и знатниците сбрани;
	мисълта на скръбний Шах да схване,
	всякой в него вперил е очи.

	И промълви Шаха най-подир:
	„Шемзедин разкъса днес венеца
	на живота. Отлетя певеца
	в небесата. На прахът му мир!

	Нему даде дар висок Аллах,
	дар за песни. Ала, за награда
	на дарът си, той живя и страда —
	в божий дар светът намери грях.“

	Бен-Акиба, седнал там отвъд,
	тук подзе: — Умрял е той в кръчмата.
	Виното го светнало в главата!
	В тоя знак е явен божий съд. —

	„Да — и други се обади там: —
	кой каквото дири, туй намира…
	Не остави той светът на мира.
	Други хули, — бе посрамен сам!

	Хорска чест подигна той на смях,
	хорска чест и благочестна вяра…
	Острий меч на своя гняв прокара
	през сърце му — смири го Аллах.“

	— „Подигра се той и с любовта,
	пя за нея неприлични песни,
	и разголи во слова несвесни
	на живота тайната света“ —

	тъй започна Бен-Акиба пак —
	„И защо? За кефа на акрани,
	дето ги, от кол от въже сбрани,
	подир себе влече тоз голтак;

	влече ги и пя и в песента
	сладостта им на греха открива…
	Неговия живот грях покрива —
	от грехът избавя ли смъртта?

	Роб на страсти, лекомислен роб!
	Той живя безсмислено, злосторски…
	За такъва в гробищата хорски,
	по светия закон, няма гроб.“

	В стаята настана тишина,
	в погледите буря се отблясна…
	Изведнъж чемшир врата се джасна
	и ключът отлетя настрана.

	То Зюлейка беше, тичешком
	идяща. Но спре се тя веднага…
	„Влез, ела… Недей стоя на прага, —
	Шах Менсур промълви шепнешком. —

	Тук се дигна разпря: Дали в грях
	Шемзедин живота си премина;
	и къде да турят Шемзедина —
	дали тамо, дето ще и тях

	в гробищата хорски погребът,
	дето своя свои ще да срещне, —
	или гроб да му изровят грешни
	на поле, на някой кръстопът?

	Ти ела… Не гневните души, —
	права правда само онзи дава,
	който по закон я не познава,
	а решава — сърце що реши!

	Пристъпи. Таз книга разтвори,
	песните са то на Шемзедина:
	сам поета своята съдбина
	с разумът си нека озари.“

	И пристъпи Зюлейка. И с тих
	трепет тихо книгата разтвори,
	и с наведен поглед проговори
	тъй отдавна неи знайний стих:

	— Да бъде! Сам Аллах на злото
	и на доброто е на края:
	грях с неговата воля сторен
	отваря портите на рая! —

	Дигна поглед Зюлейка. Завчас
	погледа й сякаш мрак засени —
	в миг й немощ подкоси колени,
	и тя падна ником во несвяс.
P$
