	[* Темата за гурбетчията, чакан от булчето му, е разработвана и друг път от Славейков — още в поемата му _„Коледари“_ (сп. _„Мисъл“_, кн. 4–5, 1892 г., и след това в „Епически песни“). Срв. и поемата на Славейков _„Коняр“_ (_„Мисъл“_, 1894–95 г.). — Шахати — изопачено от шахити (тур.) — свидетели.
	Прави впечатление еднаквото съдържание на третото стихотворение от тоя цикъл _„От чужбина“_ (печатано, като целия цикъл, за пръв път в _„На Острова на блажените“_, 1910 г.) и стихотворението _„Павлета делия и Павлетица млада“_ от Пею Яворов (печатано за пръв път в _„Мисъл“_, март 1901 г.) В случая нямаме Славейково подражание на Яворов, а общ източник и дори обща договореност между двамата поети да се напишат тия стихотворения. На тоя въпрос е посветена студията на проф. Михаил Арнаудов _„Историята на една балада. Мотивът «Павлета делия и Павлетица млада» в народната песен, у П. К. Яворов и Пенчо Славейков“_, сп. _„Пролом“_, кн. 5–6, 1923 г. — В тая студия Арнаудов пише за двете стихотворения, че „разработват една и съща фабула и са писани едновременно… Години преди смъртта си авторът на _“Павлета делия и Павлетица млада"_ бе поверявал на приятелите си, че баладата му е никнала по повод на един облог между самия него, Славейков и Петко Тодоров, така че те е трябвало да обработят, да пресъздадат по свой начин една посочена от Славейкова фолклорна тема… Но до уреченото време Тодоров не направил нищо… Яворов удържал дума и донесъл своята песен, а Славейков отложил написването на баладата си". — Нямаме основание да смятаме, че Славейков е имал причини да отложи с години печатането на своето стихотворение, така че по-вероятно е при „облога“, след като Яворов прочел нему и на П. Тодоров стихотворението си, да е отложил написването на своето — и това да е направил при общото написване на цикъла за антологията. Указателно за произхода на Яворовото стихотворение е това, че то е посветено „Пенчу Славейкову“, а в съдържанието на годишнината на _„Мисъл“_ след заглавието е прибавено: „Народна песен“.
	При работата си над своята студия проф. Арнаудов е подирил българската народна песен, която Пенчо Славейков е предложил на своите другари за написването на произведение на обща тема. Той съобщава, че е намерил „само три песни, които биха могли да бъдат притеглени за сравнение към баладите на Яворова и Славейкова“ — и дава текста на тия песни; те обаче имат доста далечна връзка с „общата тема“. Но Арнаудов сочи една гръцка народна песен с такова съдържание — Славейков е имал нейния текст в немския превод на сборник от гръцки народни песни, излязъл в Берлин в 1895 г. Текстът й не оставя никакво съмнение, че именно тя е прототип на двете въпросни стихотворения на нашите поети. Трябва да се отбележи, че при разработването на своите творби и Славейков, и Яворов са използували характерните изразни особености на българската народна песен. — За повече подробности вж. посочената студия на проф. М. Арнаудов.]
P>
#	1. Под прозореца

	„Зид ли искаш да прескоча и отворя
	горни порти? Мъка ли е туй да сторя!“
	— Зид и порти?… Отминувай! Който пита,
	той напусто в тъмни нощи, лудо, скита.

	„Тъмна нощ е, де и как се не съзира.“
	— Де и как ловец не пита, а намира.
	Дигнал пушка, ако знае как да мери —
	гърлицата в ръцете му ще стрепери!

	„Гърлицата не шега ли с мен си бие?“
	— Бий шега, но не ловеца да отбие,
	а с ръка да стегне, лудо — и да може
	прекършена под глава й да я сложи.

	„И да може снага кръшна да огъне?
	И примрежен поглед в поглед да потъне?“
	— Та за туй са отворени порти тъмни…
	Или долу все ще чакаш, докле съмне!

#	2. Сметка

	„Трета пролет стана как съм на чужбина.
	Булче чака война, майка чака сина…
	Аз на ум ги имам, те на сърце мене;
	с мисли ум се бие, в скърби сърце вене.

	Стопаница бяла — за черна неволя!
	Неведнаж за неи ази в сълзи моля:
	Камък жалба има… за божие име,
	преброи ми хака и дома пусни ме!“

	— Тебе ти е, лудо, памет изменила, —
	хака ти отдавна аз съм изплатила:
	и шахати имам — дълги тъмни нощи!
	Да не си забравил? Да не искаш още?

	Сговор бе по воля и е без развала…
	Аз сърце при сговор за залог съм дала.
	Помниш? На гърдите сговор бе скрепено —
	с кървави цалувки всичко заверено!

	Аз шахати имам — дълги тъмни нощи.
	Или ти не стига? — Или искаш още?
	Искай! Много дадох — още би придала —
	но избий от ума мисъл за раздяла!

	Трета пролет мина как си — на чужбина?
	Булче чака война, майка чака сина…
	Мене ти не питаш — мене пък що чака,
	като ме остави пак сама юнака?

	Таз, що е далеко толкова години,
	че за тебе чака — само теб се чини!
	Дето е юнака само там е мило —
	и сърце немари рода и венчило…

	„Седма пролет мина как съм на чужбина.
	Булче чака война, майка чака сина…
	Ако ли не мене — вести щат дочака:
	«дето е сърцето там е и юнака!»“

#	3. От чужбина

	„Ти ли си на порти, невясто Маргарито?
	От чужбина войно връща се честито!“
	— Войно ми забягна на пуста чужбина,
	войно е прежален девета година.

	„Войно не забягна, иде си от кяра —
	сама отвори му, сама хвани вяра.“
	— Думите… на думи се цената знае…
	Своя свой по друго само ще познае.

	„Вишнята превила през дувари клони —
	помниш ли над нази как цветенца рони?“
	— Вишня край дувара само у дома ли?
	Под вишневи листи всеки либе гали.

	„Две от сърце рожби, Дивисил и Райка —
	той на моя татко, тя на твойта майка.“
	— Кръстените рожби знай ги цяло село.
	От свои си чуло, от чужди дозело.

	„Бенка на страната, белег на ръката!
	Те ми и в чужбина бяха на душата.“
	— Со това се, лудо, не мами Маргарита:
	туй що всеки знае — за него не пита.

	„Белезите двойни — на гърди, на рамо —
	от първата вечер… още ли са тамо?“
	Портата се джасна. Вик на радост писна…
	Като нар на вейка му на гръд увисна.
P$
