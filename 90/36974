	[* По мотив близко да стихотворенията от цикъла на Нено Вечер. Написано очевидно под влиянието на книгата на Артур Шницлер _„Хорото на живота“_, преведена на български в 1908 г. в две различни издания. В диалозите на Шницлер духът е същият — преходността на живота и затова — възглас да се живее по-леко, с известна скептична тенденция.]

P>
	Слънце зад гори захожда,
	вечер пада, нощ дохожда,
	скоро ще да се стъмни
	и денят и наште дни!
	Рипайте, тъпчете
	черната земя с нозете.

	Черната земя неволя,
	що превива ум и воля,
	млади сили що ломи
	у момци и у моми!
	Рипайте, тъпчете
	черната земя с нозете.

	Кръст топола що превива,
	кръв от бузи що изпива,
	и любов и красота
	и в живота радостта!
	Рипайте, тъпчете
	черната земя с нозете.

	Лудо се хорото кърши.
	Хвала, който сетен свърши,
	на живот живота дал —
	и хорото отиграл!
	Рипайте, тъпчете
	черната земя с нозете.

	От хорото на живота
	чака всички нас Голгота:
	тук на кръст, а там под кръст —
	и две шепи черна пръст!
	Рипайте, тъпчете
	черната земя с нозете.
P$
