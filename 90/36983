	[* Включено в _„Преди мълчанието“_ — срещу текста написано с молив: „Москва 26/ІV“ (в Москва Славейков е през 1909 г.). В _„Преди мълчанието“_ нарушаването на мълчанието от страна на Трепетликата не е обяснено с това, че и тя — като „Майката Блажена“ („Богородица“) усеща родилни болки, а с това, че — „тиха и свенлива“ — „се сепва“ (от почуда за настаналото мълчание):
P>
	— тиха и свенлива дотогаз, се сепна
	във почуди, клони сведе и потрепна,
	каточели зъл дух я на зло подстори —
	всичко щом заглъхне, тя да проговори.
P$
	При поместването на стихотворението в антологията Славейков е направил посоченото изменение и е добавил последните два стиха, които в _„Преди мълчанието“_ липсват.]
P>
	В дебрите усойни на Балкана тъмен,
	Етър бряг де бие каменист и стръмен,

	кръшна Трепетлика китни клони пери
	и деня и нощем слисана трепери.

	И во трепет шепне скръбната си тайна,
	досега на тъмни дебри само знайна.

	— В онзи миг, когато Майката Блажена
	се за род замъчи и при род простена,

	по заповед божа мигом се смълчаха —
	и земя и небо. Тихна птичка плаха,

	спре ревът на звяра, сякна говор хорски,
	глъхна вечний ропот на талази морски,

	спре и слънце… мълком дигна си главата
	сам Балкана, вгледан горе в небесата,

	тамо де пред трона божи насъбрана
	божията челяд чакаше промяна

	с рожбата — на бога с волята велика…
	Само една млада, тиха Трепетлика,

	тиха и свенлива винаги, се сепна, —
	в мъката за рожба и тя — и притрепна,

	че в майчина радост я болежи свиха,
	младата неволка, винаги все тиха…

	Чу я бог и бръчка челото на бога
	сбърчи, — и към нея се извърна строго:

	„Час велик настана… В тишина свещена
	млада бога чака живата вселена,

	който златний жезъл на грехът ще счупи,
	и живот — и мене в живота — изкупи…

	Грях светът ще носи пак на свойто рамо.
	Че на свят се ражда бог в мълчане само!…

	Ти, която с трепет всичко всуе стори,
	ти, една от всички, дето проговори

	в дивната минута на общо мълчане —
	зарад тебе лоша памет да остане…

	Бди и в будно бдене трепери до века —
	твойта реч погуби бога и човека.

	Трепери до века…“ Тя и днес трепери —
	че в майчина мъка бога изневери.
P$
