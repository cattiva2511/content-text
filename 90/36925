P>
	Навътре в двора къщица се тули,
	зад клоните на цъфналите дули,
	широко вече пръснали листа…
	Извива се и кърши край плета
	нататък вада, бърза и се пени —
	ей на плета се струпаха засмени
	цял рой дечица, сякаш сухий плет
	че цъфна: две, три, четири, ей пет,
	ей шестото… Детинска е тревога
	и блъскотня и смях — и смях до бога:
	че вънка там, през вадата отвъд,
	на прашния широк шосеен път,
	две паленца се гонят и боричкат,
	ръмжат, и джавкат, дърпат се, капичкат —
	и пак… И смях до бога от плета…
	С дечицата се смей и пролетта.
P$
