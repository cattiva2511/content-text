	[* Перикъл (499–429 г. пр.н.е.) — бележит държавник в древна Атина (наричана — както е в това стихотворение — и Атини, като множествено число на по-голям сбор селища), водач на демократите. В противоречие с историческата истина, в края на живота му, Славейков (като в случая с Бачо Киро) придава на Перикъл чужди мисли на разочарование от народната маса с тенденция на изтъкване на „избраната личност“. — Аспазия — жена на Перикъл, прочута с хубостта си и с това, че в своя и Периклов дом е събирала хора на изкуството и науката (първообраз на по-сетнешните „салони“) — вкл. Сократ. Когато Перикъл умира, Сократ (осъден на смърт и самоотровил се в 400 или 399 г. пр.н.е.) е още жив — и нему Перикъл, в стихотворението на Славейков, предава за подемане и развиване своите предсмъртни мисли. — Диотима — древногръцка митическа фигура.
	Стихотворението _„Перикъл“_ е включено в _„Преди мълчанието“_, дето е датирано — 27 юни 1909 г. При поместването му в антологията Славейков е внесъл някои изменения, от които най-съществена е разликата в последния стих — в _„Преди мълчанието“_:
	Най-мъдрата Диотима — смъртта.]
P>
	Ела по-близо. Тъй. Тя вече иде,
	и сещам аз как стихва мойто слово:
	преди човека словото умира. —
	Ти тъй си млад, а виждам вече аз
	как сянката се в твоите очи
	сгъстява, как се пъне во езика
	неопитен една велика сила.

	От прашката отпратения камък
	нищожен пада на земята, щом
	целта си не постигне. Не натяквам
	на боговете; — моя дял е свършен.
	Мълчанието тъмните си порти
	зад мен затваря. Няма ни желание,
	ни сила в мен ръката му да спра…
	Аз свойто дело върших, но не свърших.
	И хората и дните бяха дребни
	една велика мисъл да подземат
	и да вплътят един купнеж в живота.

	Атини! Тях отнище да направя,
	да възвися: на целий свят към тях
	и погледи да бъдат и души
	обърнати — то беше мой купнеж:
	и в първий цвят, неразцъфтял, увяхна
	най-свидний блян на моята душа…
	Аз върших, но не свърших свойто дело.
	Че бях роден в земя, на тишината,
	благодатта в която се не знае,
	в която сган живее, сган владей
	и врявата над истини дарува.
	Като море е тая свята сган
	велика, и нищожна като пяна.

	И мислих аз, и вярвах аз дори,
	че с нейна помощ стават наште мисли
	дела. Това, което боговете
	в нас, повече отколкото во други,
	са вложили — в нас, в нашата душа:
	това, що можем ний осъществи,
	ний — с помощта на другите. Тъй мислях,
	тъй вярвах аз. Да, с помощта на тез,
	които са безпомощни, че в тях
	нито самите богове живеят,
	ни волята им за живот и дело.

	Проклятието на онез, които
	възлагат своя подвиг на ръцете
	на други — свойта мисъл на трудът
	и волята на други, — то постигна
	и мене. Мойта истина на други
	в душата се превърна на лъжа!…
	И ти се чудиш? Чумата преди
	кръвта ми да отрови, беше вече
	душата ми отровена: което
	презирах, него трябаше в живота
	аз да прегърна! Най-добре това
	Аспазия го знае — и плачът й
	не е за мойта смърт, а за живота,
	в когото ази себе си убих —
	да възвися се ази унизих!

	Живот изчезва, истината иде…
	В Сократа е живота на Перикла.
	Веригата на дните ти ще свържеш
	с величието на Атини. Няма
	ти с помощта на други, като мен,
	да вършиш и затуй ще да завършиш.
	Сган остави сганта — да я измий
	на времето потокът: тя е кал,
	от който се съсъд не прави, в който —
	направен — свят купнеж се не налива.
	Ти окрили самотните за път —
	за пътя към далечните морета…
	Кога умре сганта — умира всичко.
	Кога умре самотний — заживява
	на живите в съзнанието той.
	Зарад Сократа трябаше Перикъл —
	грехът да не повтаря тоя, който
	за истината е роден в Атини.
	Сам сечиво бъди на свойто дело —
	оръжие за своя подвиг сам!
	От себе си, сам ти, и против воля
	на другите почни и завърши.

	Така говори с мойте сетни думи
	най-мъдрата Диотима — живота.
P$
