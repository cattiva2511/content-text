P>
#	1.
P>
	Смъртния в смъртта отива, в отредений ден да може
	да възкръсне жива душа по всеволята ти, боже.
P$
#	2.
P>
	На онзи свят прибра се вече ти,
	невъзмутимий в земната тревога:
	дано, кога се срещнеш тамо с бога,
	сам бог не се от тебе възмути.
P$
#	3.
P>
	Безимен гроб. Безимен е мъртвеца —
	на наший бряг изхвърли го морето.
	Моли за нас. Най-чути са в небето
	молитвите свети на чужденеца.
P$
#	4.
P>
	На Хаджи Тоша бе съпруга, Стамка.
	На млада връст и слаба като сламка,
	смъртта я духна и дотук отвея.
	Спри, помоли се, пътниче, за нея.
P$
#	5.
P>
	Той своя господ изневери —
	дано го нашия прости,
	и в рая място му отмери
	между блажени и свети,
	които се чрез грях спасиха —
	че себе си изневериха.
P$
#	6.
P>
	Кърпач, смукач без род,
	на име Стайо Търпи, —
	раздраний му живот
	смъртта закърпи.
P$
#	7.
P>
	Секула Тръпче, майстор вещ.
	Честит живя, честит умре —
	и той угасна като свещ,
	че му фитила догоре.
	Но паметта му слава
	най-хубава венчава —
	пет щерки, седем сина
	и внуци вече двайсета дузина.
P$
#	8.
P>
	Петдесет годин наред
	той живота все възпява,
	а в живота се прозява —
	като истински поет
	и книжовник многотомен.
	Тежък човек. Лек му спомен!
P$
#	9.
P>
	Поп Доротей при раждане го кръсти.
	Той тридесет и пет годин навръсти,
	но в празната на битието книга,
	си името под нищо не подписа:
	там, дето други гледаха — той мига,
	спа, яде, пи и мръзна и поти се —
	защо? За вази и за мен е тайна…
	Поп Пантилей погреба Дончов Брайна.
P$
#	10.
P>
	Три години той нарез
	беше в столицата кмет,
	и да тури всичко в ред
	и навреме да сколаса,
	претършува най-напред
	столичната пълна каса:
	и прибра я в своя джоб —
	както него тоя гроб.
P$
#	11.
P>
	Носач бе той и цял ден на пазаря
	се блъска все, товари, разтоваря,
	и чуждо все — докле най-после свари
	товара свой во гроба да стовари.
P$
#	12.
P>
	Народен благодетел,
	за светлина радетел,
	живя и нищо не направи;
	но подир смърт остави,
	след дълго кат разсъжда,
	полвин мильон левчета:
	Народната просвета —
	говеда да развъжда.
P$
#	13.
P>
	Беше на живот съдия,
	на съдиите корона,
	над витиите вития.
	В границите на закона
	прави, струва, пали, смъди,
	де-да-е-си свят осъди —
	и все, всичко, под заслона
	на еди-кой член в закона.
	Той бе образцов съдия.
	Бог да го прости, горкия!
P$
#	14.
P>
	Роди се и умре. Преди да тръгне, спре.
	Преди на тоя свят — на адовете ад —
	живота да узнай, отиде право в рай.
P$
#	15.
P>
	Нецъфнала роза оттук ме откъсна смъртта —
	пренесе ме в рая и там пресади да цъфтя.
P$
#	16.
P>
	На път за вечността се тук отбих,
	и проживях живот честит и тих —
	и тръгвам през вратата на смъртта
	отново пак на път за вечността.
P$
#	17.
P>
	Живота му чепат бе като глог:
	сиромашта така го изчепати —
	за сиромаха се погрижи бог,
	от долний свят на горния го прати:
	да си почине тамо на рахат —
	и не чепати вече тоя свят…
P$
#	18.
P>
	Со злините на земята той се бори,
	не едно добро в живота Ставри стори —
	и живота пред смъртта му проговори:
	„На мнозина ти очите за грехът отвори!
	Добрини на всякого в живота прави,
	а не смята — може би че и забрави —
	на мъдреца и пророка думите върховно прави:
	че с добро добрий на злото зло прибави.“
P$
P$
