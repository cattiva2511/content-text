P>
	Погребаха го там, де мъртвите погребват,
	там, дето всякой гроб е знак на мъртвина,
	железни обръчи-огради де обсебват
	надгробни камъни все с мъртви имена.

	След земния живот в земята той почива —
	не той: почива му там тленний прах един!
	Че живия му дух и мисълта му жива —
	живеят в мене те, в мен, неговия син.

	Не само в онова, което ази правя,
	не само в думите, не само в мисълта —
	пред погледа ми той се винаги възправя
	с усмивка бодряща и тиха на уста.

	И сещам в моята аз неговата воля,
	и неговата мощ во всякой мой удар…
	и чувам: „Победи световната неволя —
	и на беди бъди в живота господар!

	Какъвто бях бъди! И с божи меч в душата,
	на висша истина глашатай и пророк
	издигнеш ли ръка — дигни я в злоба свята,
	изпълнен от любов и в любовта жесток.

	Достоен ти бъди за мен!“ О, аз достоен
	ще бъда — и съм бил — за своя жив баща,
	и словото у мен било е зов все боен,
	в световни суети не зов на суета.

	При твойто слово аз и своето прибавих,
	дела приумножих при твоите дела:
	и съд на бъднето да чакам се изправих
	с теб — две со подвизи увенчани чела.

	С възторг на истина в душата просветлена,
	към нея само аз в живота се стремих, —
	като тополата на възбог извисена
	пред слънцето, пред теб, връшец привождам тих.

	И чувствувам с крило как божи дъх ме гали, —
	и чувствувам, че ти доволен си от мен…
	Че на живота аз свещените скрижали
	понесох — не да ги захвърля пак смутен.

	Душата ми с завет ти за живот огрея
	и в път благослови со бащин благослов:
	и както в мене ти и ази в теб живея
	за подвига свещен на земната любов.
P$
