	[* Включено в _„Преди мълчанието“_, където е датирано — 15 юни 1907 г.; отбелязано е и мястото на написването — Париж.]

P>
	„Оттук ли се върви за Витлеем?“
	— По тоя път направо, все направо.
	Защо? „Ний идем дар да поднесем
	на царя, който там се появява.“

	— Цар? Витлеем — и цар? Че откога ли
	захванаха и там пък!… — Без ответ
	отминаха там магите напред.
	В гората лаят гладните чакали.

	Звездата пътеводна ту засени
	чер облак, ту отново на твърдата
	претрепка тя и грейне пак в нощта —
	и ги бодри от пътят уморени.

	Тъй цяла нощ вървяха из гората.
	И призори, изкачени едвам
	на голий връх, те видяха оттам
	как се пробужда долу равнината.

	И Витлеем, там дето им овчаря
	посочи, още е обвит в мъгла;
	в мъглата спят отсам и ред села,
	клисурата където скут разтваря.

	Като привет на пътника пред родна
	страна, пред тях запламка тих огнец.
	Небесна твърд, подобно злат конец,
	просече в миг звездата пътеводна —

	и падна тя, там тъкмо откъдето
	те пламъка съгледаха в мрака`…
	И сепнато едина маг с ръка
	посочи и я сложи на сърцето.

	И те безмълвно тръгнаха. И ето,
	колиба там до самите поли,
	и около й кротък свят светли,
	като зарята утринна небето.

	Те в светлината влязоха. И тамо
	застанали отвътре ниский праг,
	те видяха отрока дирен, наг
	край яслите положен върху слама.

	Над него там в родилна изнемога,
	е майката оборила глава —
	и счу им се — тя някакви слова
	като да шепне още все в тревога.

	А отстрана насбраните овчари
	стоят. Сами в почуда гледат те
	огряното в сияние дете,
	и майката и чужденеца стари…

	И паднали на колене, възславен
	химн магите подхванаха тогаз,
	и отйехтя тъмата техний глас —
	„Небесний цар е в земният избавен!“
P$
