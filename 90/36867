	Паскал е постигнал една относителна нирвана — изпил е две кани от младото вино и жена му е при майка си, — когато пристига Йеремия.
	Има разтревожен вид и е озадачен.
	— Прасето иска да ме целуне! — заявява той още от вратата. — Не знам какво става.
	— Кое прасе? — налива му вино Паскал. — Дето ще го колиш другата седмица?
	— Същото — казва Йеремия и изпива чашата на един дъх. — Непрекъснато ме прегръща.
	— Откога? — пита Паскал.
	— Петнайсетина дена вече — отвръща Йеремия. — Като започна от Йордановден — не е спирало.
	— Ами да — казва Паскал. — То те е обикнало.
	— Кой ме е обикнал? Прасето?!?!
	— Прасето — казва Паскал. — Стокхолмски синдром.
	— Как стокхолмски? — казва Йеремия. — То е купено в Берковица.
	— Няма значение къде е купено — казва Паскал. — Обича те, защото си палач.
	— Аз ли съм палач?!?! — обижда се Йеремия.
	— Нали ще го колиш? — казва Паскал.
	— Ще го коля — отвръща Йеремия. — Може да съм колач, но не съм палач.
	— Такава е терминологията — успокоява го Паскал. — Ти си палач, а то е жертвата.
	— Каква жертва?!?! — настръхва отново Йеремия. — Това си е прасе. За каква жертва говориш?!?!
	— Обяснявам ти стокхолмския синдром — казва му Паскал. — Когато нещата много се проточат, както при тебе, щото ти това прасе го колиш вече два месеца, и палач и жертва живеят заедно, жертвата постепенно обиква своя палач.
	— Не мога ли да го заколя, когато си искам?!?! — пита наежен Йеремия.
	— Естествено, че можеш — казва му Паскал. — Но това няма да му попречи да те обича.
	— Значи — казва Йеремия, — когато ти колеше твоето, бяха пържоли, а сега е жертва?!?!
	— Моето не ме е обичало — казва му Паскал. — Щото веднага му теглих ножа. Нямаше време да се осъзнае като жертва. Загина си като прасе.
	Йеремия се замисля.
	— Казваш, жертвата обиква своя палач? — пита след това той.
	— Абсолютно — казва Паскал.
	— Значи — констатира Йеремия — аз затова обичам жена си?
	Този път се замисля Паскал.
