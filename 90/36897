	[* Темата за воеводата, предводител на чета въстаници, е подемана и по-рано от Славейков — още в поемата му _„Въстаник“_ (сп. _„Мисъл“_, кн. 6–7, 1892 г.), — в нея се казва: „яви се в нашето село — с войвода ясен на чело — бунтовна чета“. Единият от двамата главни герои на _„Кървава песен“_ е Войводата. — В _„Сто двадесет души“_ се чувствува влиянието на италианския поет Луиджи Меркантини (1821–1872 г.), който в поемата си „Жътварката от Сапри“ възпява подвига на италианския двойник на Ботев — Карло Пизакани. На Славейковия израз _„Сто двадесет души те бяха на брой“_ отговарят началото и краят в _„Жътварката от Сапри“_ „Триста души те бяха…“ След разговора си с жътварката, която ги приветства, всички четници на Пизакани, заедно с него, също падат с тоя свой „първи бой“… Не само Пизакани, а и самият Меркантини е един от „гарибалдийските поети“, за които се намеква в очерка за Боре Вихор.
	Повикът „Ний дойдохме тука за теб да умрем“ отговаря на думите на войводата във _„Въстаник“_: „Във наший роден край свещен — ний дойдохме изпод ярем — вековен да го отървем — да победим или умрем!“
	Основният мотив на стихотворението иде от подвига на Ботев и дружината му, с изменения, плод на влиянието на Меркантини (загиването още на брега). Броят на въстаниците не отговаря на тоя от Ботевата чета — и е наложен от нуждите на стихотворния ритъм и размер.]
P>
	Сто двадесет души те бяха на брой.
	И паднаха всички при първия бой!
	Со залп ги посрещна на родния бряг
	в засада отрано приготвений враг.
	Умряха те всички за родния край…
	Къде им е гроба днес никой не знай —
		днес никой не знай!

	И тъмна мълва се мълви зарад тях,
	аз чувах я още дете като бях,
	че тука извел ги млад дивен юнак.
	Над робска земя се свободен байрак
	развял. И зачул се високо гласа
	на младий войвода, далеч в небеса —
		далеч в небеса!

	„Свобода в гори и поля прогърмя!
	И в бащина свидна и свята земя
	въстанал е вече гнетений народ!
	Възкръсна за нов и свободен живот!
	Ний идеме помощ на теб да дадем!
	Ний дойдохме тука за теб да умрем —
		за теб да умрем!“

	На техния възклик бе залпа ответ.
	Изпълниха своя свещени завет
	и воля и клетва изпълниха те.
	То време се мина и ново дойде —
	свобо`дата грее над родния край…
	Но гроба юнашки днес никой не знай,
		днес никой не знай!
P$
