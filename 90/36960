	[* Включено в _„Преди мълчанието“_, където е отбелязано с молив — без да може да се определи дали от Славейков: „София, 907“.]

P>
	Денят залязва в тъмнокървав плам;
	и дебне нощ пустинята. Едвам
	те уморени, още все в уплаха,
	в дрезгавината вечерна вървяха —

	Мария на ослицата отпред,
	след нея Йосиф. Нийде хорски след
	по пясъка. И в полумрака тамо
	бе чут шумът от стъпките им само.

	И ето сянка татък се в нощта
	пред тях издигна, — и растеше тя
	от миг на миг по-ясна, по-голяма,
	таинствена и неприветно няма.

	На пустошта то беше тъмний бог —
	безмълвний сфинкс, величествен и строг,
	в мълчанието нощно на земята
	комуто се откриват небесата.

	Предпазливо там Йосиф се озре,
	притече се, ослицата запре,
	и на Мария, с рожба ненагледна
	в скут, излека помогна та отседна.

	По скъртените стъпала едвам
	се майката изкачи, седна там
	на тъмний сфинкс на каменните скути…
	Зарея се со стъпки едва чути

	нататък Йосиф, с себе си повел
	ослицата. И тъмен сън, привел
	чело над тях, разпери си крилете —
	над майката и тихналото дете.

	На сън тогаз пред нея се вести
	незнаен мъж. И благите черти,
	и кроткия му усмех на устата
	огряваха околовръст тъмата.

	И чу го тя: „Ти виждаш своя син
	пред себе, майко. Вече не един
	отрок, какъвто днеска в свойте скути
	ти носеше, — а обичуван в люти

	съмнения, неволи и борби.
	Че на сина ти бог в сърцето вби
	жестокия си поглед — и обжегна
	за подвизи духът му. Да посегна

	ми заповяда той и онова,
	което се говори на слова,
	да го втълпя на хората в делата —
	да съглася небото со земята.

	А към това не води прекий път
	от къщи за към темпела, — вървят
	по него тез, които во тревога
	за земното, с молитви лъжат бога.

	А моя път горчив е и жесток.
	И сам по него ме поведе бог:
	през злобата на ближните и бесний
	рев на сганта похулници несвесни.

	И аз вървях самотен на света,
	со кротка реч за обич на уста —
	с която, земни злоби кат забравих,
	път от земята в небеса проправих.

	Премина той през майчино сърце,
	тоз път. От теб отвърнах аз лице,
	че бога чух: «Тоз мойта воля прави,
	за мене който майка си забрави!»

	И тръгнах аз самотен на света,
	со кротка реч за обич на уста —
	на майка си от обичта отречен,
	на скръбний път към края недалечен,

	на пътищата пътя най-жесток!
	И на Голгота ме изведе бог,
	където ме с трънлив венец венчаха —
	и между два разбойника разпнаха.

	На кръст умрях — за да възкръсна пак…“
	И в светлината околния мрак
	що ме огряла, ясно тя съгледа
	обляно в кърви челото му бледо,

	и кървави пригвоздени ръце…
	Сви остра болка майчино сърце,
	и тя простена — и от сън се сепна…
	Детето спи. Далеко татък трепна

	в пустинята пролетяла звезда,
	откъсната от мрака на твърдта.
	И Йосиф, свел глава на стъпалата
	там долу, тихо дремеше в тъмата.
P$
