	Понеже е наредено да се кара строго по правилата, отиват на местопроизшествието.
	В селцето на Паскал.
	Мостът е въжен, колкото да се разминат двама души, с изпопадали тук-там дъски.
	По средата на моста стои червен москвич, производство 1975 година, в окаяно състояние.
	Представителката на европейската комисия вижда всичко със собствените си очи.
	— Това Вашата кола ли е? — пита следователят.
	Пилето унило кима с глава.
	Колата се люлее заедно с моста от вятъра.
	Следователят поглежда представителката на европейската комисия и започва разпита.
	— Госпожата документира всичко, тя е тук, за да установи нарушават ли се човешките права на задържаните при разпит.
	— Казвай сега! — нарежда следователят.
	— Ами… най-напред изпихме с братовчеда по четири ракии — казва задържаният. — После аз изпих още четири…
	— Значи осем?
	— И три бутилки вино — добавя задържаният. — Това накрак.
	— Така — записва следователят — После?
	— После с един от Берковица изпихме още три литра ракия, първия път, и още три, втория. И към две кила джин.
	Представителката на европейската комисия спира да диша.
	— Това в близката кръчма? — пита следователят.
	— В близката кръчма — потвърждава Пилето.
	— Така. И?…
	— И към двайсетина бири — добавя Пилето. — Виното да беше седем-осем бутилки, не повече. Ама бяло.
	— Но той е изпил най-малко шест литра алкохол! — намесва се ужасена госпожата. — А може би и седем!!!…
	— Горе-долу! — уточнява следователят — Тука бялото не го броят.
	— Абсолютно невъзможно! — казва госпожата. — Според медицината той трябва да е мъртъв!…
	— Той не чете медицинска литература — обяснява й следователят. — Не може да чете.
	Госпожата онемява.
	Пилето е кротък човечец, сторва път и на мравката и да тежи с дрехите най-много четирсет кила, но е много срамежлив.
	Той навежда глава и му идва да потъне в земята.
	— И? — продължава следователят. — Какво правиш после?
	— После се качвам на колата.
	Госпожата не може да повярва.
	— Качваш се — казва следователят. — Но защо минаваш по моста? Той е за пешеходци.
	— Щото по-пряко — отвръща задържаният. — Другият мост е на три километра.
	— Но мостът е по-тесен от колата! — казва следователят. — И ти не можеш да минеш оттам!… Ще скъсаш въжетата!…
	— Аз минах — казва задържаният, — но по средата съм заспал. И без да искам, съм паднал в реката.
	— Падаш в реката — казва следователят. — Добре. И?
	— И заспивам. Тоест въобще не се събуждам.
	— Ама как може да се спи в река?!?! Да не си мида?!?!
	— Не съм — казва задържаният. — Аз не знаех, че спя в река. Братовчедът ми каза. На сутринта. Като ме събуди.
	— Той спи цяла нощ на осемдесет сантиметра дълбочина?!?! — пита невярваща на ушите си европейската представителка.
	— Тя сега е плитка — казва задържаният. — Пролет става два метра.
	— Но това е нереално! — казва категорично госпожата. — Това не може да се случи!… Даже и на сън!…
	— Нереалното, госпожо — казва следователят, — по тези места има някои особености. А именно — че си е чиста реалност. Дори повече от необходимото.
	И продължава разпита, като строго спазва човешките права на задържания.
