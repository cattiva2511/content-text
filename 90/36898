	[* Изцяло включено в _„Кървава песен“_ (песен четвърта) — пред събраните въстаници, начело с яхналия „зеленият си ат арабски“ Войвода, „ей млад певец издигна си гласа — подзе дружината — и гръмна в небеса“, със същия текст. Повикът „Напред и все напред“ е подеман многократно в _„Кървава песен“_ — на стр. 196, 218, 233, 247, 253, 292, 306… (изданието от 1943–44 г.). „Реки от кръв“ отговаря на „реки от кърви“ в „Кървава песен“ (стр. 292). С израза „петвековний враг“ ясно се посочва, че става дума за борбата против турското робство.
P>
	В това стихотворение Славейков — в желанието си да покаже подемането на Ботевите мотиви като страна на своето творчество (мотиви, каквито у него търси д-р Кръстев със специална статия), съзнателно използва образи от Ботевата поезия — със съвсем близки до Ботевите свои стихове: „Тоз, който в бой умре, той вечно ще живей!“ Ботевия стих „Тоз, който падне в бой за свобода — той не умира“ Пенчо Славейков използва и като мото на стихотворението си „_Ранен юнак_. Вариант“ (сп. _„Мисъл“_, кн. 8–9, 1899 г., с подпис Сл. П. Петков, вариация на истинското му цяло име — Пенчо Петков Славейков). В това стихотворение, като в Ботевата балада _„Хаджи Димитър“_, юнакът лежи смъртно ранен в Балкана, над него се е свела самовила — с явно повлияни от Ботев стихове: „Щом месецът изгрей на модрий свод небесен — Балканът щом запей хайдушката си песен…“ И тук — като в _„Марш“_ — идеята за безсмъртието на бореца за народна свобода:
P>
	Не всяка рожба е за тая чест избрана —
	подир световна смърт в света да оживей
	във гордите сърца на свойте живи братя
	и да ги вдъхнови за подвизи в борбата!
P$
	Тоя мотив — за юнака, който лежи ранен в Балкана, и за безсмъртието му — е разработен и в _„Пролога“_ на _„Кървава песен“_.]

	Напред! И все напред! Към подвизи и слава!
	На робство и на гнет последний ден настава!
	И слънцето изгре — свободни да ни грей!
	Той, който в бой умре, в смъртта ще оживей!

	Напред! И все напред! Да няма пръв и сетен!
	Сплотени в строен ред към идеал заветен,
	към който е лице обърнал цял народ —
	и всякое сърце жаднеящо живот!

	Напред! И все напред! Реки от кръв пред нази
	и трупове без чет, — ний тях щем ги прегази!
	И на желаний бряг ще минеме отвъд —
	над петвековний враг ний носим божий съд!

	Напред! И все напред! Десница да не слабне!
	Юнашки е завет — победата ще грабне,
	когото обичта на подвиг вдъхнови
	со мечът на смъртта живот да обнови!

	Напред! И все напред! Към подвизи и слава!
	В сърцата най-напред свободата изгрява!
	В сърцата тя изгре — делата да огрей!
	Тоз, който в бой умре, той вечно ще живей!
P$
