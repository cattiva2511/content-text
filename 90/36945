P>
	Цял ден не ме оставя той на мира,
	тоз дивен образ. Смелия херой
	на вихрен кон, сред кървавия бой
	лети замахнал кървава секира.

	Дома се връщам — той и все пак той
	в мечтите ми… Кон предница възпира!
	Полита възнак, изтървал секира,
	с стрела в гърди пронизаний херой!

	На Омира пред статуйката медна
	цигара слагам… Миг е вдъхновен, —
	завършвам вече — думица последня.

	А като бог, през чадът предолтарен,
	спокойно поглед Омир спрял е в мен
	и кива ми през белий дим цигарен.
P$
