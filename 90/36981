	[* В сп. _„Цвят“_, кн. 7–8, 1897 г. — Славейков е превел Лермонтовото стихотворение _„Казашка песен“_, също така с приспивни думи на майката към детето. Срв. Също приспивната песен на Славейков _„Нани, нани, рожбо мила“_ в поемата му _„Коледари“_ (в _„Епически песни“_).]

P>
	Нанкай ми! Защо проплака?
	Нанкай, попан мой юнак!
	Иска тетка ли да чака? —
	Късно е, и вънка мрак.

	Късно татко ще си дойде
	от пазар… Фу! Как бухти
	вънка вихъра и броди
	край прозорци и врати.

	Сипе сняг. Дали го свари
	на полето?… Дали той
	ще да смогне да превари?
	Нанкай ми, соколе мой!

	Вихъра вилней в полето
	и прокоба зла реди…
	Но над татка от небето,
	детко, дядо боже бди.

	Че го свидна рожба чака
	знае, дядо боже, той…
	Нанкай и недей ми плака,
	нанкай ми, соколе мой!
P$
