P>
	От вас, сеньора, съм отдалечен
	и вечна скръб е моят земен дял,
	ала дори сега не бих твърдял,
	че има право старият рефрен:
			„Далече от очите — далече от сърцето!“

	Скръбта ме мъчи като зъл кошмар
	и с нея съм навеки съюзен,
	но даже и от смърт да съм сразен,
	не ще повярвам на рефрена стар:
			„Далече от очите — далече от сърцето!“

	Скръбта любовна да умра ме кара,
	не е видял бог друга като нея.
	Макар от вас далече да живея,
	не вярвам аз на песничката стара:
			„Далече от очите — далече от сърцето!“
P$
