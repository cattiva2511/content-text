P>
	Човешкий разум бий и се терзае
	от памтивека, висшата си цел
	поставил: да проникне и познае
	незнайното зад знайния предел:

	началото на всичките начала
	на битието пръвният изход —
	когато са живели в нераздяла
	живот и смърт без смърт и без живот.

	Кое най-първо му е дало тласък —
	тъмата ли в купнеж за светлостта,
	измамена, че само нейний блясък
	ще да познае време в вечността?

	Или всевластний жад на светлината
	да се и вън от себе утвърди,
	и тя проби недрата на тъмата —
	та себе си и в нея оплоди?

	Или ги сила и над тях стояща,
	за цел незнайна тям, съедини —
	за бъдащето с мисъл настояща,
	и тласна ги към нови съдбини?

	Каква бе тя? Отде бе тая сила?
	И за какво туй всичко стори тя?
	Безсмислица светът ли е родила?
	Или живот му даде мисълта?

	Един твореца горе в небесата,
	той могъл би един да ни яви…
	Но вписва се и тука пак в душата
	въпрос: А знай ли сам и той? Уви.

	Не е ли рожба тяхна сам твореца?
	Твори — но кой го него сътвори?
	Началото… Дали поне конеца
	нам разума в ответ ще озари?

	А дали някой ще докрай дотрае,
	и види в край началния завет?
	О, може би… ответ ще се узнае —
	когато няма нужда от ответ!
P$
