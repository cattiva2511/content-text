	[* В _„Преди мълчанието“_; датирано 7 май 1909 г., с посочено местонаписване — Варшава (там Славейков е бил на път за Москва). Може би това е стихотворението, за което в посоченото писмо до М. Белчева Славейков говори като за ода на Мицкевич — и като има пред вид Мицкевич, неговата роля в живота и литературата, Славейков свързва тия свои мисли с мисълта за собствената си роля на писател „жрец на живота“.
	Четвъртият куплет в _„Преди мълчанието“_:
P>
	Едни без вяра, дирещи все бог,
	убили други с вярата си бога, —
	и земната си носящи тревога,
	те чакат на живота съдът строг.
P$
	Последните три куплета (от „Неволно се понякога ръка“) — в _„Преди мълчанието“_:
P>
	Не знаят те, горки, живота сам
	че съд не съди, ни отсъда дава,
	на суетите техни за разправа
	не е поставил жрец той в своя храм.

	А тайната им — всичко онова,
	което бог е вложил тям в душите,
	и тайна то е и за тях самите
	на явността да го предам в слова.

	Обикна ме живота. Негов жрец
	постави той да бди и съзерцава,
	и дето други съдят — да венчава
	на прошката със лавровий венец.
P$
	2, 3 и 4 стих на втория от тия три куплета са поправени така:
P>
	което той им е прочел в душите
	и истината тайна за самите
	тях, да изкаже явността в слова.
P$
	Поправен е и първият стих на третия от тия куплети — така:
P>
	Жрец на живота, на истинността…
P$
	]
P>
	Обикна ме живота — и ме сам
	на волята си първожрец направи,
	и възвиси ме той и ме постави
	пред мряморний олтар на своя храм.

	Аз тамо бдя. През моя поглед тих,
	на тез, които идат пред олтаря
	душата се таинствено разтваря,
	като вратата на света светих.

	И виждам ази всичко ясно в тях —
	чета, което в тях е спотаено:
	грехът на всяка мисъл съкровена,
	и правдата на всякой грях.

	И ден и нощ минават те край мен,
	едната друга върволица сменя, —
	тез с погледи горящи от съмненя,
	онез за подвиг с погледа студен.

	Едни без вяра, други с бесен жъд
	за вяра — вяра и живот убили!
	Дохождат тука те с последни сили
	и от живота чакат своя съд.

	И чакат те с приведени чела, —
	и чакат те десницата на жреца
	да прокълне или да свий венеца
	и увенчае техните дела.

	Но аз стоя и тих и мълчалив,
	недвижно сложил на сърце десница —
	вървят една по друга върволица
	и пълнят храма с екот грохотлив.

	Неволно се понякога ръка
	протегне — воля висша я запира,
	и словото на устните замира,
	когато зина слово да река.

	„Спри!“ — чувам глас да ми говори: — „Жрец
	поставих аз да бди и съзерцава,
	и дето други съдят — да венчава
	на блага прошка с лавровий венец!“

	Обикна ме живота и ме сам
	на волята си първожрец направи…
	Обикна ме — в смъртта да ме прослави,
	и осмърти ме жив во своя храм!
P$
