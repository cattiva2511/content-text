P>
	Изгнаник, гонен от съдбата,
	къде да ида съкрушен?
	И като връх на нищетата —
	от нова болка съм ранен.

	Отчаян като гонен звяр,
	по чужди краища в дъбрави
	при стадото намирам цяр
	и то едничко ми се нрави,
	но както господ ме остави
	да чезна в черна самотия,
	боя се да не ме застави,
	след като в скърби ме удави,
	самичък аз да се убия.

	Какъв ли разказ да вещая,
	щом ничия молба не чух?
	И как ли да се оправдая,
	щом всеки тук затулва слух?
	Цафаро, дар от мойта мила,
	която жално стенеш в мрака,
	пресъхна прежната ти сила,
	ах, гроб копайте — гроб ме чака,
	смърт мойта кръв е вледенила.

	И нека този гроб оплакан
	такъв девиз да украсява:
	„Отвъд духът му пребивава.“
	Но ако в хаоса на дните
	след много зими и лета
	на многото ми мъки скрити
	Сели`я чуе повестта,
	дори и да е тъжна, там,
	ако е вече примирена
	и сух остане взорът ням,
	душата ще е отмъстена
	и няма да тъгува, знам.
	Сега, от страст освободена,
	тя търси оня чист простор,
	където чезне моят взор.
	Аз отброявам ден след ден,
	но иде нощен час студен —
	за всички скръбни като мен.
P$
