P>
	На път ме лятна нощ в полето равно свари.
	И тъмен бе и тих високий небосвод.
	Из глъбини една през друга да превари,
	звездите почнаха таинствений си ход.
	И ази гледах ги, пред моя смаян взор
	как те се сбираха в един и дивен хор.

	И там пристанаха те горе в небосвода,
	подобно лодки на затихнал морски бряг —
	на вечността зад тях тъмнеяща, пред входа,
	и кротка светлина огрея нощний мрак.
	Невидима ръка докосна моя слух,
	и ази техния тържествен химън чух.

	И тоя химън ми душата разведрена,
	далеч от помисли на земна суета,
	зе и понесе я през тъмната вселена —
	там, де откриваше прегръдки вечността.
	И сетих бога аз над моето чело
	безшумно как повя с невидимо крило.
P$
