P>
	След отпуск черкова се хората разиждат.
	Съборния площад като пазар пъстрей,
	тук кител белне се, там рокля червеней,
	цилиндри прелъщят, нахлупени се виждат
	фуражки. Глъч и смях и погледи приветни.
	И вред разтворени омбрели пъстроцветни.

	Като да са били кой знае де събрани
	на пир, на веселба и пръскат се сега:
	кокетно кърши се там женската снага,
	ръчица се превий и дългий шлейф прихване,
	тук викне някой, там през рамо проговори, —
	и храбро предрънчат една о друга шпори.

	И саби спуснати изтракат по паважа,
	с ръка под козирйок извий се офицер
	и нему кланя се наконтен кавалер
	и маха му с ръка: стой, нещо ще ти кажа!
	Но той, не го дочул, величествен минува,
	не го дочул — или престорен, че не чува.

	Горд, невнимателен — и как му туй прилича!
	Победоносен е воинствения жест!…
	Претъркулиха се момчета пет ли шест
	или и повече, — а там отвъд претича
	широкофустеста и бузеста слугиня
	и през тълпата се провре и срещу мина.

	Ей друга, третя… Виж, и други дечурлига
	се хукнаха — сдумтя нататък барабан…
	И пръснатия тук, а там на тумби сбран
	народ, повлече се надолу — и верига
	по улицата сви, възкриволи далече
	и всичко с себе си от площада повлече.

	Две бабички, и те, обвити в кърпи черни,
	се подир другите повлякоха едвам
	пристъпвайки, и те упътени натам;
	ей и свещеници, макар и с крачки мерни,
	избързаха… яшмак развяла татък була
	по чехли претърча — „Минава караула!“

	Чуй! Музика гърми — то марша е народен!
	И кой отде дозел, и шоп, и чужденец
	и цигани — валят към царския дворец…
	В неделя по обяд там всеки е свободен —
	да влезе не, но тъй, подобно всички хора,
	да обикаля вън и зяпа само в двора.

	И ей надлъж и шир заеха тротуари,
	прииждат, блъскат се, припират и тълпят —
	цилиндри, шапки там на слънцето блестят,
	и рокли от джамфес, вестони и шалвари, —
	изложба на бои познати, непознати,
	и физиономии подстригани, брадати

	и бръснати, а там напудрени, засмени…
	И всички трупат се по тротуара вит.
	А изгледът им е тъй весел и честит —
	и чуруликане и думи неразбрани,
	като че първи път днес случай им се падва
	на слънце в блъскотня сърце им да се радва.

	Един отсам се вре, отвъд се други блъска…
	„Ей иде!“ — чу се вик. Тара-ти, та-ти-там!
	Ей капелмайстра горд начело крачи сам
	и палица в ръка извива, дига, тръска —
	Тим-там, тара-ти-та! След него запотени
	се музикантите надуват изчервени.

	Народний марш гърми и улицата тряска,
	и ехо, блъскано от околни стени,
	бухти и тласка се и мята настрани;
	по желтите тръби и тъпана пребляска
	на подплес слънцето, и бляска и трепери…
	След музикантите и трима офицери —

	двамина отстрани, а по средата трети,
	на два-три шага пред войниците отпред.
	Тара-ти, та-ти-там! Сплътени в строен ред
	вървят войниците и гъсти байонети
	се движат, а все пак са сякаш неподвижни;
	и тътне топът тъп чак в улиците ближни.

	Фелдфебеля отзад войнишкий ред затваря,
	величествен и горд и тъмно вежди свил,
	до рамо сабята недвижно прилепил,
	с два реда на гърди — отличия от царя.
	Там-тим, тара-ти-ти! И ето възкривиха
	и се през портите нататък в двора скриха.

	Тара-ти, бум! И нож като че ли пресече
	воинствения марш и по-воинствен ход…
	И заглушений шум на сбрания народ
	отново екна пак и близо и далече,
	и се размесиха бои — червени, бели
	и сини — бомбета, цилиндри и капели.

	Разиждат се едни, а други се зареждат
	по тротуарите, прихванали ръка
	в ръка, а трети се изправили, така
	уж заговорени, обръщат и оглеждат
	там минувачите и млади минувачки,
	които покрай тях провличат бавно крачки.

	Но ето, като че за миг ги нещо сепна,
	и те избързаха по витий тротуар —
	то някой викна: „Виж, излиза самий цар —
	там на балкона… Ей царицата!“ И трепна
	там не едно сърце, и трепна и затупа…
	И в миг пред портите тълпата се натрупа.

	А на балкона той изправен величаво
	стои — той, погледи в когото се отвред
	тъй впиха, — а и тя до него е наред,
	с наметка на плещи възсиньо-пепелява;
	на него златни се отблясват екселбанти,
	на нейната коса огреяха брилянти.

	Усмивка мина в миг по устните на царя —
	„Здравейте, момци!“ Ей из двора екна вик —
	на царския привет войниците за миг
	се отзоваха — вик след вика се повтаря
	и вън по улици отскочи надалеко,
	отдето други вик присрещна го напреко —

	„Ура!“ и втори път и трети път пред входа
	тълпата го с възторг подзе и прорева.
	Извърнат, като че и някакви слова
	да каже, тъй с ръка благодари народа,
	и тихо се изви и влезе вътре царя…
	Ей и царицата — и нещо разговаря

	там с адютантина към нея наклонени.
	А караула се размести, сдели, спре.
	Едина офицер към другия се взре —
	ей нещо шепнат си… Надясно отстранени
	се музикантите нанякъде прибраха,
	и тъпан и тръби и барабан смълчаха.

	Настана тишина. Отвън се тротуари
	разчистят — вече се насбраните тълпи
	разиждат: повече се гладно не търпи —
	и бързат към дома деца, мъже и стари,
	готова дето ги трапеза вече чака.
	За бащин скут дете увиснало проплака,

	бащата сопнато нататък го повлече,
	огледвайки се все към царския балкон.
	Сред улицата с шум претрополя файтон,
	покрай двореца сви и татък се далече
	скри — в него мярна се там офицер напети
	с параден бял калпак и златни еполети.

	Заглъхват улици, мълчат и тротуари,
	насбраний смет по тях измете го гладът,
	и пак на слънцето олегна се прахът,
	столичний прах дебел, за който са немари
	били до днешен ден „по немание средства“
	стотина изборни и все почтени кметства.

	И само долу там край градската градина
	на слънце тътри се сам „вечний секретар
	на правосъдието“, сам — с верния си стар
	сюртюк — и ето го лениво се прозина.
	В неделя по обяд, по летний зной пладнешки,
	прозявката е свят и висши дълг човешки.
P$
