	[* Това е най-полемичният образ в цялата антология: Славейков не само иска да изрази отношението си към Величков и Вазов, с които кръгът _„Мисъл“_ е в борба (по основа — борба против реализма), но и същевременно да покаже, че в своето творчество има насоката, използвана особено много от Величков (а и от Вазов) — сонета, често с пейзаж и винаги с размисъл. Така че и тоя образ, въпреки че е насочен главно към полемика с литературни противници и ги обобщава, по основа е — като другите образи на поети в антологията — израз на една от чертите на Славейковото творчество. За да подчертае тая своя насока, Славейков включва тук и едни от най-старите си стихотворения, писани почти цели две десетилетия преди антологията. Главният първообраз на Меруда е Величков и пътьом се засяга Вазов. — Велко е от мъжките, а Меруда от женските имена в Братя Миладинови. Същевременно с името Велко се напомня за Величков, а Меруда е прието, защото напомня мерудия, т.е. нещо просто (по насоката на очерка).]

	{img:blazhenite_velko.png|-left|Велко Меруда, рис. Никола Петров} Това е псевдоним на един доста известен писател, за когото твърде малцина се интересуват. Не е издавал в отделна книга творенията си и тях ги знаят само любителите, които не мързи да ровят из старите списания. Най-известни от творенията му са неговите сонети*1. В списанието _Зора_*2 Меруда е печатал и цял един цикъл песни под название _Италия_*3, някои от които са превъзходни и по мисъл, и по изпълнение, но за които още на времето критиката му натякна, че за такива стихове няма нужда да се ходи в Италия — те могат да бъдат написани и вкъщи, по халат. Бележката на критиката не е несправедлива, като се земе пред вид хвалбата на автора, че песните му са резултат на неговото пребивание в родния край на Данте. Живи и непосредствени впечатления от Италия няма почти никак в тия песни, а неотдавна се намери кой и да покаже, че те са 9/10 преводи от италианските поети, главно от Стекетти и Панцаки*4. Не само най-хубавите песни от цикла (Екове, Везувий, В Помпея, На един нещастен поет, Неапол, В помпейския музей и др.*5), но и най-безсмислените, и те, са преводи. Дори нашите български четци могат да видят, че работата стои тъй — по превъзходната сбирка от г. Ив. Вазов. То е въпрос, който малцина може да интересува; но интересното е, че дори нашата поезия може да контролира чуждите, и г. Вазов, както в много други неща, и тук дава най-добър материал за такъв контрол. Ако тук работата беше за заемане теми и тяхната малко или много самостоятелна обработка (както е например при Ековете), то въпроса за контрол би бил съвсем лишен, би бил чисто историко-литературен. Но тука вече имаме чисти преводи, и скриване това, т.е. чист джебчилък. Заемане теми е заем от чужда банка за свои операции, нещо не само незапрещавано, а и поощрявано от гражданските и художествени закони, както това са доказали законоведци като Софокл, Шекспир, Гете, Праксител, Рафаел и всякой въобще художник, който заема, за да възвърне заетото с грамадни лихви*6. Джебчилък е тая мъничка песен от цикла _Италия_, толкова сиромашка, че читателя просто недоумява: защо ли пък и такива глупости се паланджосват?
	[*1 Има се пред вид сбирката на Величков _„Цариградски сонети“_, 1899 г.]
	[*2 _„Зора“_ е литературно-обществено списание, редактирано от Вазов и Величков (1885 г.).]
	[*3 Визира се Вазовата стихосбирка _„Италия“_, плод на пътуването му в Италия през 1884 г.]
	[*4 Лоренцо Стекетти (1845–1916 г.) — известен италиански поет от школата на Кардучи. Автор на стихове със сатирични, граждански и любовни мотиви.
	Енрико Панцаки (1840–1901) — италиански поет.]
	[*5 Заглавия на Вазови стихотворения.]
	[*6 Въпросът за плагиатствата и обвиненията в плагиатства често занимават писателите от ония години, като се използват за аргументи в литературните полемики. Самият Славейков често е обвиняван в тоя „грях“, особено за _„Фрина“_ и други поеми, чиито идеи е взел от други поети, макар че се е възползвал от тях творчески и е създал свои оригинални произведения. Шум се вдига и за стихотворението _„Ековете“_ от Вазов, който е взел идеята от едно стихотворение на Виктор Юго. Такъв е случаят и с двете посочени като пример за плагиатство Вазови стихотворения _„Аз рекох: О, сърце“_ и _„Просекиня“_ („Signore, милост, гладна съм и гола“), поместени в сбирката _„Италия“_ (по-късно Вазов ги изоставя в другите си издания).]

P>
	Аз рекох: О сърце,
	защо си убито?
	— Любовта умряла —
	рече жаловито.

	Пак рекох: Но що се
	ти надееш клето?
	— Който се не нада,
	мре — каза сърцето.
P$
	А ето как е текстът на оригинала, от Стекетти:
P>
	Ho detto al core, al mio povero core:
	— Perchè, questo languor, questo sconforto? —
	Ed egli m’ha risposto — E morto amore! —

	Ho detto al core, al mio povero core:
	— Perchè dunque sperar se amore è morto? —
	E m’ha risposto — chi non spera muore.*
	[* (Итал.) „Казах на сърцето, на моето клето сърце: — Защо тая мъка, тая безутешност? — А то ми отговори: умря любовта. — Казах на сърцето, на моето клето сърце: — Защо, прочее, да се надяваме, щом любовта е мъртва? — А то отвърна: Който не се надява, умира.“]
P$
	За любопитство, ето още едно не по` цвете от горнето:
P>
	„Signore, милост, гладна съм и гола,
	дари ми нещо, мола,
	за любовта на Сан-Памфила!“

	— Не давам нищо, бягай проче!
	„За любовта на мойте очи!“
	— Земи три солди, мила!
P$
	А на тая безсмисленост оригинала е:
P>
	„Signor, la carita per un pezzente!
	Veda, ho fame… son nudo!…
	Per amor del suo Dio.“ — Non ti do niente!
	„Per gli occhi del suo amor!“ — Prendi uno scudo.*
	[* (Итал.) „Господине, милост към един просяк! — Вижте, гладен съм, гол съм! — От любов към вашия бог!“ — Няма да ти дам нищо! — „За очите на вашата любов (любима)!“ — „Вземи една петолевка!“]
P$
	Може би и сонетите на Меруда да не са оригинални поне въпрос не е ставало за тяхната неоригиналност — но, мисля, като хубави, струва си трудът за превода им. Въпросът за оригиналност е историко-литературен, книжен, мъртъв, а хубостта им е жива. Като поет, изобщо, Меруда е от ония, които приличат на детинско хвърчило — за да хвръкне и се възйеме на високо, тряба да е вързано за някоя сиджимка, връв или дори и прост конец: да може да го дърпа и води някой оригинал, иначе той безпомощно ще си стои в кюшето. От прозаичните му съчинения най-известни са неговите _Писма от Рим_*1, една каша, която Меруда се е осмелил да забърка от огризките на хубавия хляб — месен от Теофил Готие и Иполит Тен*2. Писал е доста повести и драми и цяла сплитка критически статии, най-вече в издаваното от него списание _Анали_*3, в които най-характерното нещо е, че всякоя фраза се почва с главна буква и свършва с една, две или три удивителни. Дори и за муха да говори, Меруда се възхищава. На Острова на Блажените възхищението се счита често за ум, и на това основание поета по едно време го настаниха за министър на народната просвета*4. Като такъв той заслепи не един въпрос, и сам не прогледна в нищо. От неговото министруване се увеличиха само удивителните в учебното дело и се отреди, с особено окръжно, думата учреждение да се пише с ѣ. Меруда е известен и в политиката, в която той не обръщаше внимание на ѣ! В политиката той бе по-оригинален поет, но полудя в нея — за съжаление твърде късно. Умре Меруда миналата година*5. Съчиненията му още не са събрани и издадени заедно, но както вестниците съобщиха през денеси, един негов събрат им написал вече предисловие, в което с документи доказвал — че и преди да полудее, Меруда не бил с ума си*6. Това, по мое мнение, е лишен труд — да се доказват неща, които само автора на предисловието не знае, а за него става дума дори и в драмите на Меруда*7 — монолозните бръщолевения, пълни с удивителни и многоточия.
	[*1 _„Писма от Рим“_ — Книга от Константин Величков (1895 г.).]
	[*2 Величков е бил обвиняван, че в _„Писма от Рим“_ е използвал произведения на френските писатели Готие и Иполит Тен (известен литературен критик и теоретик).]
	[*3 Като говори за _„Анали“_, което означава „летописи“, Славейков визира редактираното от Величков сп. _„Летописи“_.]
	[*4 К. Величков е министър отначало на обществените сгради, а след това на народната просвета в Стоиловия кабинет (след падането на Стамболовия режим през 1894 г.); през 1897 г. министър на просветата става Вазов, а Величков — на търговията.]
	[*5 К. Величков е починал в 1907 г., т.е. не „миналата година“ (както е казано в очерка), а три години преди излизането на антологията на Славейков. Думите за неговото полудяване не отговарят на действителността, а на желанието на Славейков да го представи в неблагоприятна светлина, като се има пред вид нервното му разстройство към края на живота му.]
	[*6 След смъртта на Величков, Вазов събира и редактира събраните му съчинения, като пише и предговор към тях.]
	[*7 Величков е автор не само на поезия и публицистика, а и на драми — _„Невянка и Светослав“_ (1874 г.), _„Винчензо и Анжелика“_ (1882 г.) и др.]
