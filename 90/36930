P>
	Сред грижите безгрижен аз живея.
	По своя разум своя песен пея.
	На други друг е пая —
	не искам ни да зная!

	Корите вий? Корете! Ази хваля,
	и дигам туй, което други сваля.
	Светът ще ме осъди —
	та нека тъй да бъде!

	Не ме милеят и не ги милея!
	Дете на случай — в случаи живея.
	На други друг е пая —
	не искам и да зная!

	Какъвто е живота го обичам;
	днес е тръне, утре с рози се обкичам.
	Светът ще ме осъди —
	та нека тъй да бъде!

	Кръв млада в млади жили не замръзва,
	ум волята на немощните връзва.
	На тях това е пая —
	не искам да го зная!

	Живей така и няма да пожалиш,
	живот и свят самичък ще възхвалиш!
	Светът че ще те съди?
	Ба! Нека тъй да бъде!
P$
