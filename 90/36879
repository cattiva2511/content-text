	Комшията си е купил гумена жена и Паскал мисли по въпроса.
	Жената си има всичко, можеш и да преспиш с нея, и даже да ти говори през това време, но кравата не може да издои.
	И печката не може да запали, да сложи на прасетата, да насече дърва и да докара брашното от мелницата.
	Комшията разправя, че можеш да си я правиш по вкуса — можеш мека, а можеш и по-твърда.
	Само й пускаш малко повече въздух.
	И по-гореща става.
	Има си реотани.
	— Това е един плюс — казва си обективно Паскал. — Каквото и да говорим.
	Той не е от хората, дето казват на бялото черно.
	Плюс е и това, дето не се разболява.
	— Обаче — мисли си Паскал — в замяна на това не получава заплата.
	Ако съседът беше тука, щеше да му каже — то пък една заплата…
	Съседа обаче го няма, бори се с гумената си жена, спуснал е всички пердета.
	Събираше за кола, но бензинът скъп, па и ги крадат, и миналия петък се яви с гумената жена.
	Днеска е сряда, а той не е излизал никъде.
	Добичетата мучат гладни в обора и кучето се скъса да обикаля около стълбите, обаче резултат никакъв.
	— Сигурно разучава схемата — казва си Паскал, — той още от училище не можеше да разчита схеми.
	Обели още един кош царевица, но мисълта му все в гумената жена.
	На комшията жените все му бягаха, три му избягаха досега, гумената обаче не може.
	Което е още един плюс.
	— Паскале, какво се замисли над кочаните! — вика жена му откъм сайванта. — Айде носи тая царевица, че ще замръкнем!
	— И не може да говори — мисли си Паскал, — което е четвърти плюс.
	През това време вратата на комшията проскърцва, комшията излиза замаян на стълбището, от главата му се вдига пара.
	— Страшна работа, ти казвам, Паскале! — казва той на Паскал. — Досега не сме знаели какво е жена!…
	— На добичетата обаче фураж не може да хвърли! — казва му Паскал. — И да омеси не може. За какво ти е такава жена?…
	— Как за какво?!?! — чуди се комшията. — Ти чуваш ли се какво говориш?!?
	— Кажи де! — казва му Паскал. — Аз се чувам, да те чуем тебе!…
	— Ми за украса! — казва му след зрял размисъл комшията. — И… нали ме разбираш?…
	— За украса е мъжът! — отсича Паскал. — А жената трябва да си е жена!…
