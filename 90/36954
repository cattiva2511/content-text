	[* _„Мисъл“_, кн. 1, 1904 г. — Написано като писмо до М. Белчева, датирано _„Нова година, 1904 г.“_ (в _„Писма от Пенча Славейков до М. Белчева“_, стр. 16). — Идеята за гроб с прозорци, така че и след смъртта да виждаш живота, Славейков е взел от народните ни песни (песни за болна мома, малко живяла, която в последните си мигове говори на майка си да й направят такъв гроб). Тая идея е разработена и в разказа на Петко Тодоров _„Молба“_ с пряк преразказ на народния мотив. Прави впечатление обръщението „другарко“, необичайно в онова време, освен в средата на социалистите — макар че Славейков го взема в общонародния смисъл на дружба, приятелство. У него думите „другар“, „другарка“ са чести: в _„Нощем“_ (в цикъла на Ралин Стубел) — „другар до другар“; в _„Поздрав“_ (_„Мисъл“_, кн. 7, 1897 г.) — „другарката на мой другар в писмата — от нея ми изпраща поздрав мил“; използувана е от него и простонародната форма на тая дума — „другарин“ — в пролога на _„Кървава песен“_, в _„Коледари“_ („ти, млад другарин“) и др. — Гърлица — ургулица, гугутка (на руски — горлица) — дума, обикната от Славейков, използувана от него и другаде (в _„Гурбетчия“_: „Гърлицата не шега ли с мен се бие?“).
	В писмото до М. Белчева — 1 и 2 стих на първия куплет:
P>
	Другарко!
		Сещам, че желаний час настава
	от теб и от света аз сбогом да си взема.
P$
	Двата последни куплета:
P>
	И може би тогаз слухът ми ще опази,
	на битието във хармонията тиха,
	и онзи свиден звук, за който чезнех ази
	в живота, отчужден от врявата му лиха.

	Ще чуя що ми живей сега в душата
	като вълшебен блян: — от радост озарена,
	земята своя химн как слива в небесата
	с тържествений псалом на цялата вселена.
P$
	„Високият хълм“, за който се говори в стихотворението, е собственото място на Славейковото семейство (купено от Петко Славейков при идването му в София) — на края на софийския квартал Горни Лозенец, тогава незаселен, срещу бившия френски колеж (сега — Висшата партийна школа, близо до Двореца на пионерите). Там често привечер Славейков е отивал с М. Белчева и приятели, сядали са под дъба, и досега запазен, и са разговаряли, като са гледали разстилащата се пред тях София. След смъртта на Славейков намерението на неговите близки е било там да му се направи гробница, за която художникът Харалампи Тачев е направил скица. На същото място, докато са били живи Кръстев и Б. Пенев, всяка година в деня на смъртта на Славейков се е уреждало поклонение с участието главно на студенти.]
P>
	Другарко, сещам аз, последний час настава,
	час сбогом и от теб и от света да зема —
	към своя хубав край се вече приближава
	на земний ми живот тъжовната поема.

	И може би, че мен мнозина ме обичат,
	мнозина може би до днес за мен незнайни,
	мъртвеца те с венци ще искат да обкичат,
	към живия били в живота тъй нехайни.

	Ти, моя гърлице, едничка радост в дните
	на самост, на тъга и на беди горчиви,
	пред тях ти затвори на моя дом вратите,
	и запрети им ти, на мъртвеците живи, —

	над моя хладен прах порой сълзи да леят,
	сълзи лъжливи, — с реч тържествена и дива
	над мен да се глумят, безумците, и пеят:
	„От временний живот во вечний той отива.“

	Другарко, хубав край на моя дял световен
	ти дай; — недей ме ти на чуждите оставя,
	от тях да бъда аз при мъртвите заровен
	на гробищата, плач душите де смущава.

	Там на високий хълм, където с теб, с другари
	обичах да седя в тих разговор унесен,
	поръчай тамо гроб да ми сградят зидари,
	там де мълчанието пей дивната си песен.

	Ти знаеш, погледи отвърнал от земята,
	че аз ги в небеса възйемах все нагоре:
	да е и моя гроб възйет към небесата —
	и не в пръстта вграден — отвсякъде с прозори.

	И там отнесте ме, и там ме оставете
	во росен утрен час, когато чучулига —
	символ на моя дух, — понесла на крилете
	химн жизнерадостен, се в небеса издига.

	И там сложете ме на мряморният одър.
	Покоя ми сълзи и стон да не смущава.
	Зорницата, кога от небосвода модър
	изгрей, челото ми с милувка да огрява.

	Таинствения ход на битието моя
	свободен поглед в блян честит да съзерцава,
	да съм свидетел аз, макар далеч от зноя
	на земния живот, какво в живота става.

	Да виждам слънцето вълшебно как разтваря
	на суетливий ден работнишките двери
	и звездочела нощ как тихо, пред олтаря
	на отдиха, крила в молитва ще разпери.

	Тогава може би слухът ми ще опази,
	в светата тишина — о може би тогава —
	и онзи свиден звук, за който чезнех ази
	в живота, отчужден от лихата му врява.

	Това, в което ми живееше душата,
	ще чуя: за живот от радост озарена,
	как слива своя химн земята в небесата
	с тържествений псалом на цялата вселена.
P$
