	[* _Съмнение. „Денница“_, кн. 6, 1890 г.]

P>
	Съмнение во моя висши дар —
	то неведнаж душата ми облада,
	и неведнаж ми бодрий дух отпада,
	обезсърчен под тежкий му удар.

	Ханджара си то дига върху мен,
	като разбойник над избрана жъртва,
	и стон се из душата ми изкъртва.
	Но во борба и за борба кален,

	отбивах смел разбойнику удара,
	и браних се и сам налитах аз…
	„Не се поддавай! Имай в себе вяра!“ —

	В борбата чувах да ми шепне глас…
	Но, като ехо, мигом велегласно
	друг екваше: „Безумецо, напразно!“
P$
