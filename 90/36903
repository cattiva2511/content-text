	[* _„На Шипка“_ е озаглавена и последната (девета) песен на _„Кървава песен“_, но както там, така и в другата й вариация (при първоначалното печатане на тая песен, е обозначението й като осма, в сп. _„Мисъл“_, стр. 12, 1906 г.), и текстът, и тенденцията е друга: в _„Кървава песен“_ се рисува Шипка от времето на Руско-турската война, а в _„На Острова на блажените“_ — от времето на подготвянето и излизането на антологията (1910 г.); и тук, като в _„Миналите“_, се противопоставят опошляването на буржоазната действителност и някогашните борби за свобода с укор към съвременността. В образа на майката, която — при общата забрава — жали за загиналите, се чувства реминисценция от известното Некрасово стихотворение _„Като гледам ужасите на войната“_ с популярния тогава превод от Вазов, озаглавен _„Кат гледам страхотийте на войната“_.]

P>
	От своя горд полет в небото устремени,
	на отдих кацат там на върха извисени
	орлите — дето за пронизния им взор
	преграда няма пак в безкрайния простор,
	и нищо царственний покой им не смущава.
	И рядко някой друг отбива се тъдява,
	поне да навести свещений тоя кът,
	където легнаха хероите да спят
	сън вечен — за живот на свойта земя родна
	принесли жъртвен дар кръвта си благородна.

	На тоз гранитен върх съдбата отреди
	мегдан те да делят с врагът, гърди с гърди:
	тук редом с юноша и старец белобради
	намери своя гроб: въздъх последен даде,
	смъртта очите му преди да засени,
	и с него поздрави свободни бъдни дни.
	Те спят в прегръдките на свойта земя мила,
	заради подвизи която бе вскърмила
	великият им дух со своите беди,
	и бог за жъртва ги изкупна отреди.

	Минава ден по ден, година по година —
	хероя някога за други що загина,
	за него споменът заглъхна в дивий рев
	на новите борби, що алчния си зев
	с настъпилите дни живота нов разтвори.
	Едвам сегиз-тогиз, в тържествени говори,
	на дребни времена дребнавия херой
	случайна думица ще вмести в тоста свой
	и, во съзнание на дълг изпълнен, чаша
	ще дигне заради „минала“ слава наша.

	Далеч от тоя шум креслив и суета,
	в сърцата майчини, еднички на света
	на обич храм, до век ще бъдат съхранени
	светите спомени — и в миналото взрени
	все ще ги дирят те со поглед просълзен,
	тез свидните лица, чак до последний ден,
	додето и сами те легнат во земята, —
	и неизплакани сълзи те в небесата,
	сълзите майчини за скръбна чест в светът,
	застъпници ще ги пред бога отнесът.

	Далеч от тоя шум безсмислен, и жената
	сама безпомощно сираче на съдбата,
	сирак прегърнала на чер вдовишки скут,
	ще чезне и живей в плач никому не чут.
	В скръбта на земен дял привела чело бледо
	ще да му шъпне тя, на свидното си чедо,
	за онзи, който е живот на него дал:
	защо и как е той за другите умрял —
	с смъртта си пътя на живота да проправи —
	за да го отрече живота и забрави.
P$
