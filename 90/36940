P>
	Вихъра вие и стене и плаче,
	млъкне, смири се и пак избухти,
	тропа на прозорци и по врати,
	като че просяще подслон сираче.

	Вихър — невихър е. Мина година,
	мина и друга и третя, безчет
	минаха… То е незнайника клет,
	в бащин край който живя на чужбина.

	Чуден бе негова образ и чудни
	думите, дето говореше той.
	Своите в него не видяха свой,
	не проумяха го разуми скудни.

	Думите тихи и дивни и страшни —
	свиваше трепет сърцето от тях,
	ала ни волята спираше страх,
	рабските чувства и сметки домашни.

	Кой беше той? За какво ни говори?
	Бедний незнайник с тъга на уста, —
	никой му своите къщни врата,
	никой душата си не му отвори.

	Чужд между свои, той бледен се скита
	с тихи и дивни и тъмни слова…
	Чу се „умрял“! Ден и други мълва…
	Де? От какво? Ни един не попита.

	Свои позна, не познаха го свои.
	„Волному воля — спасеному рай! —
	казаха… — Кой беше? Кой ти го знай —
	доста живота ни той безпокои!

	Всякой с честта си живей и умира!“
	Всякой от съвест така го свали…
	Но… той живота на две раздели,
	както дървото разделя секира.

	Жив го ний виждахме. Де му е гроба?
	Как и от що го сполетя смъртта?…
	Вихъра вие — прозорци, врата:
	ще ги изкърти! Чуй, слушай как тропа.

	Вихър — невихър! Незнайника бледен
	тропа на нашата съвест, зове…
	Чужд за бащите, у нас синове
	търси приют той — приюта последен.
P$
