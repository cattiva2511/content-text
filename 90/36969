P>
	В високи помисли живея
	и горда творческа мечта.
	Те мои са. Но аз копнея
	за друг живот и висота.

	Копнея аз за висотата
	на бедний труженик, вживян
	в спокойствието на душата
	и на твореца упован.

	Тоз, който в божи разум вслушан,
	където да го поведе
	живота, благ и равнодушен
	върви, не питайки: къде?

	Когото няма да развърнат
	безцелни размисли от труд
	и който, дома вечер върнат,
	желана рожба милва в скут.

	Когото всъде придружава
	в живота свята простота
	и вярата го възвисява
	над всяка мъдра висота.
P$
