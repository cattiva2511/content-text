	Паскал мисли за дълбочинните животни, когато в двора влиза Миро.
	Връща му ситото за пясък.
	— Здравей, Паскале! — казва той. — Какво правиш?
	— Съществувам — отвръща Паскал.
	— Естествено, че съществуваш — непредпазливо казва Миро. — Всички съществуваме.
	— Нищо подобно — казва Паскал. — Ти например не съществуваш.
	— Що? — интересува се Миро.
	— Ако онова, което казва Декарт, е вярно, ти изобщо не съществуваш.
	— И какво казва Декарт? — пита Миро.
	— Декарт казва: „Мисля, следователно съществувам!“ Ако това е вярно, половината село изобщо не съществува. В това число и ти.
	Миро оставя ситото и се обижда.
	— Излиза — казва той, — че само ти съществуваш!… Така ли?!?!
	— И аз съществувам от дъжд на вятър — отвръща Паскал. — Но има хора, които не съществуват от рождение.
	— Йеремия може и да не съществува — казва Миро, — а съм сигурен, че и Анани не съществува, обаче това, което казваш за мене, не е вярно.
	— Но и ти не си виновен — продължава мисълта си Паскал. — Кога да съществуваш? Вдигаш къща, копаеш лозе, бъхташ до мръкнало. Като се прибереш вкъщи, хич не ти се съществува, удряш двеста грама и заспиваш.
	— Горе-долу е така — съгласява се Миро. — Бедният човек не може много-много да съществува.
	— То това е и целта! — казва Паскал. — Да не съществуваме!… Щото, вземем ли да съществуваме, току-виж сме объркали сметките на някой. Ще вземем да задаваме въпроси, да се съмняваме, да псуваме…
	— Аз си псувам и без да съществувам! — казва Миро.
	— Но без адрес! — подчертава Паскал. — Ти засягаш една имагинерна майка! Липсва ти конкретност!…
	— Така е! — признава Миро. — Прав си. Псувам много общо.
	— И става като с корупцията — казва Паскал. — Всички псуват, но на вятъра.
	Двамата млъкват и гледат пуйките по двора, които по принцип не съществуват.
	— То не е и лесно да се съществува! — казва след това Паскал. — Щото всичко е направено така, че те принуждава да не мислиш. А само да гледаш, да слушаш и да викаш „ура“.
	— Мене ме заболя главата — казва Миро, — а и трябва да забъркам бетона. Ако не го забъркам аз, няма кой да го забърка.
	И си тръгва.
	— Несъществуващ човек! — казва си Паскал. — Откакто се е родил, не е съществувал!…
