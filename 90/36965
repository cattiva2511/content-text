P>
	Всякой бяга тишината селска,
	бащино огнище и самотност,
	както горский бистър извор
	за към морето.

	Всякой мисли за печала лесна
	в градовете, дето е живота
	пъстър, шумен — на наслада
	чашата пълна.

	Чашата е пълна, но горчива.
	Леснотата на живота пуста.
	И вълна в морето вляна —
	в него умира.

	Сам нечут заглъхва стон последен,
	на купнежа неизпълнен стона.
	И смъртта й не помилва
	минал спомен,

	за това, в което е живяла
	някога во родний край. В живота
	чужди, тя живее чужда
	и ненужна

	и безсмислено самотна. Боже,
	запази ми простота в сърцето,
	волята ми за живота
	тука укрепи!
P$
