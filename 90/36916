	[* _Скръб_. — Идеята на стихотворението, изразена в последния стих — „о, сладка скръб, едничка моя радост“, е във връзка с мисълта му, че чрез личните си страдания (плод на дългогодишната му болест) е достигнал до духовно възвисяване, — мисъл, чието потвърждение той дири в разказа на Тургенев _„Живи мощи“_ и в романа на Короленко _„Слепият музикант“_.]

P>
	Минават дните — и умира с тях
	от мъжка воля хранена надежда.
	Напред се вече погледа не вглежда:
	което чаках — мъртво го видях.

	И с своята неволя примирен,
	намерих в нея ази и утеха —
	това поне ми дните не отнеха!
	За други нощ, скръбта е ден за мен.

	И ней съм предаден беззаветно,
	една ми е тя днес в живота сладост;
	тя срещна ме в неволята приветно,

	и даде ми туй, за което младост
	и сили губих да го търся щетно…
	О, сладка скръб, едничка моя радост!
P$
