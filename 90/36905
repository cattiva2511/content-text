	[* Второто стихотворение от цикъла _„Къщици белеят тук и там“_ напомня по-раншни Славейкови стихотворения: _„През прозореца“_ („Мисъл“, кн. 7, 1898 г.) — със същия начален образ —
P>
P>
	Сред градинката, в тъмата,
	ниска къщица белей…
P$
	Също — в цикъла „Песни“ („Мисъл“, кн. 5–6, 1901 г.):
P>
	Сенчеста градина. В глъбината
	бяла къщица едва се види.
P$
	Петото стихотворение от цикъла _„Из «Златен дъжд»«_ (_»Аз зная край — там на световна врява — ни на живота черний труд е знаен“_) е най-пряко свързано с идеята за Острова на блажените, по концепцията на древните гърци, с „вечната пролет“, с безгрижието на обитателите на „Острова“, унесени в разговори и мечти. Тая идея П. Славейков разработва неколкократно и в по-раншни свои стихотворения: във _„Вдъхновение“_ (_„Мисъл“_, кн. 3–4, 1894 г.) —
P>
	Има край обетован,
	край чаровен и прекрасен,
	гдето вечно слънце грей
	в небосвода вечно ясен…
P$
	Също — и в цикъла „Из _Сън за щастие_“ (_„Мисъл“_, кн. 1, 1896 г.) — седмото стихотворение (невлязло в сбирката) _„О, има тих вълшебен край“_ — с подемането му и в _„Мисъл“_, кн. 10, 1906 г.:
P>
	О, има тих вълшебен край
	и никой го не знай
	къде е той,
	вълшебен край на отдих и покой…
P$
	Срещу стиховете „Из _“Златен дъжд"_" (или като продължение на очерка за Доре Груда) са написани в запазения Славейков екземпляр на антологията с молив, като думите са повторени с мастило, няколко нечетливи реда, след които четем (без да е сигурно, че е със Славейковия почерк): „Против политиката у поетите, преходността на лирич. песен: форми, язик, настроения — всичко във времето. Няма образи, както в епоса и драмата. Затова нар. песен се преправя и форми и язик и вътрешно.“ Поради това, че тия мисли са само набелязани или може би са включени допълнително от друг, Б. Пенев не ги е сложил в редактираното от него издание. „Против политиката у поетите“ — тая мисъл отговаря на известни упадъчни влияния във възгледите на Славейков, но противоречи на редица мисли в самата антология (напр. образът на Боре Вихор).]

#	1
P>
	В тъмна стая
	блясна свещта —
	в тъмна стая
	лудо в нощта
	сенки гмеж плаха
	сбиха се в миг —
	и разпиляха…
	Сякаш в душата се сбраха —
	дето не гони ги никой светлик.
P$
#	2
P>
	Къщици белеят тук и там,
	пръснати далеко по баиря —
	към коя ли аз да се упътя,
	уморен подслона да подиря?

	Тук и там — навсякъде все чуждо,
	чужди хора, думи неприветни…
	И запрях в полето. Не за мен ли
	е послало то килими цветни?
P$
#	3
P>
	Така ги съдбата ориса —
	в раздяла да чезнат двамина:
	тя дома при свои в неволя,
	той с млада нерадост в чужбина.

	Но пак са и денем и нощем
	те заедно: в болка нечута,
	мечтите им волно ги носят
	на свиждане всяка минута.

	И в някакви смътни надежди
	броят те, залисани, дните…
	Живота край тях преминава,
	а те се залъгват с мечтите!
P$
#	4
P>
	Нечаканий вихър вилня и отмина,
	и глухий му тътен се счува едвам
	зад тъмни планински вършини натам,
	де облаци бягат, разбита дружина.

	От тъмната рат се очисти небото,
	и как то приветно отново синей!…
	А все пак сърцето за вихра милей —
	тоз, който така ми разведри челото.
P$
#	5
P>
	Аз зная край — там ни световна врява,
	ни на живота черний труд е знаен.
	Цъфти, като по божия забрава,
	там вечна пролет. В тоя край омаен
	с крилата на вълшебница мечта,
	летя аз често в мрака на нощта, —
	и в спомени за там зашеметен,
	като во сън живея в шумний ден.
P$
#	6
P>
	Ела, облегни се на мойта ръка.
	Нощта е беззвездна и тъмна. Така, —
	по-крепко. Ония, които отвъд
	се чуват, отиват по равния път,
	отиват — самички не знаят къде:
	където ги общият път изведе…

	Ела, облегни се на мойта ръка.
	Нощта е беззвездна и тъмна. Така, —
	по-крепко. На своя облегнати мощ,
	ще минеме ние през тъмната нощ:
	звездата, що грее во нашата гръд,
	водач ще ни бъде в самотния път.
P$
#	7
P>
	И вчера пак! Той често ме налита,
	купнеж безумен — тласка ме в захлас:
	да се отдам в властта й без насита,
	до шеметна забрава, до несвяс,
	на бурята в метежа да изпита
	сърцето ми безпаметство за час.

	Но мине той, тоз вихър на душата,
	и тишина в сърце се въцари,
	и въцари се като в небесата
	след бурна нощ разведрени зори,
	невидимо и тихо — и благата
	на ясен ден утехата гори.

	И само там, дълбоко спотаена,
	от тоз купнеж в душа ми искра грей, —
	неволница в неволя задушена —
	и варди миг да пламне и свилней…
	Душа, в самотна мъка уморена,
	сълза подир сълза безмълвно лей.
P$
#	8
P>
	Минават дни. И тежък и задушен
	е въздуха. И тежък земний път.
	Но на дългът в живота аз послушен,
	вървя където другите вървят.

	Къде? Не е ли все едно където —
	все същи път и същи все изход…
	И свива се болезнено сърцето
	в пустинята на земния живот.
P$
P$
