P>
	Хубавица приветлива
	за любимия тъжеше
	и ще ви река — не беше
	ни доволна, ни щастлива.
	Каза ми: „Жена не бива
	много да се доверява.
	Ако тя е разсъдлива,
	жертва на лъжа не става.“

	На ръка бе покачила
	папагал един прекрасен,
	неизменно сладкогласен;
	пролетта бе превалила.
	Тя му каза: „Птичко мила,
	за любов какво би дала,
	както виждаш ме без сила?“ —
	па се просна премаляла.
	И започна се тогава
	целодневна пантомима —
	ту в несвяст изпада мнима,
	ту отново се свестява.
	„Богородице — припява, —
	що за страшна несполука?“
	Папагалът наставлява:
	„Няма нищо, щом съм тука.“

	„Мигом бих се изцерила —
	рече тя, — добър да беше,
	истината да речеше;
	да живея нямам сила…“
	Каза той; „Сеньора мила,
	господ радости ти дава;
	взор да беше извисила —
	милият ти се задава.“
P$
