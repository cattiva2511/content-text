	Паскал приготвя детето за училище.
	Сваля новите маратонки и му обува продупчените сини гуменки.
	Разкопчава кожения колан, маха хубавите джинси и навлича на ритащия третоотделенец кълчищени панталони.
	Препасва го с връв, усукана от кълчища.
	Междувременно му опъва и двете уши, защото онзи се съпротивлява мъжки.
	Ушите грейват като абажури.
	Паскал го гледа критично, зажумява с едното око и му облича кърпената риза, която няма цвят, форма и не е гладена, откакто е ушита.
	Ризата пасва на кълчищения панталон, сякаш ги е моделирал Джорджо Армани.
	Паскал е доволен.
	Той тръсва два пъти парцаливото яке и започва да монтира в него извиващите се ръце на третоотделенеца…
	Трябва доста да се потруди, ако иска детето му да се върне живо и здраво от училище.
	И облечено.
	Паскал е свикнал.
	Кара стара, грозна кола, с прогнили ламарини и немита от рождение.
	Колкото е по-грозна, толкова е по-малък шансът да я откраднат.
	Същото е и жената.
	Клаудия Шифър не може да стигне до ъгъла, без някой да й се нахвърли.
	Или да я прати в Германия като компаньонка.
	Паскал е късметлия в това отношение.
	Природата е свършила своето и Паскал само нанася тънки щрихи тук-там, когато съпругата му излиза.
	Къщата на Паскал също е грозна, той даже я посрутва от време на време, за да не привлича кварталните обирджии.
	А за самия Паскал да не говорим — той е произведение на изкуството.
	Тържество на естетиката на грозното.
	Когато излиза, ята свраки и гарги ужасени изчезват от полезрението и немалко от тях завършват жизнения си път от разрив на сърцето.
	В угарите.
	Паскал привършва с третоотделенеца и го оглежда.
	Парцалив е колкото може да е.
	— Същинско грозно пате! — мисли си Паскал. — Но един ден ще се превърне в лебед!…
	Преди да го поведе към училище, Паскал се моли този ден да дойде по-скоро.
	И дано да няма по-парцаливо дете от неговото днес.
