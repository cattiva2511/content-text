	Покрай празниците и именните дни виното се свършва и Паскал участва в телевизионна игра с импулси.
	Печели пътуване до Австралия.
	Цялото село го убеждава да не ходи, защото е далече.
	И точно сега се агнят агнетата.
	Паскал не слуша никого, качва се на самолета и отпрашва в Австралия.
	След седмица се връща.
	Обаче това не е Паскал.
	Говори тихо, гледа някак си навътре и в косата му има бял кичур.
	Кучето не го познава и не го пуска в двора.
	Друг път боят не му мърда, но сега Паскал само го поглежда с отнесената си усмивка и го погалва зад ушите.
	От това жена му се изплашва до смърт.
	Скрива се в плевника и прави три-четири магии против уроки.
	И една за ухапване от зла речна муха.
	Работата се разчува и селото се струпва около Паскал.
	Той обаче мълчи и гледа навътре в него си.
	— Паскале! — казва Миро. — Какво става?
	— Всичко, което не може да бъде, го има! — произнася неясно Паскал. — Разхожда се и може да се пипне!…
	Селяните се споглеждат.
	— Какво, Паскале? Какво може да се пипне? — пита Йеремия.
	— Отде да знам! — още по-неясно изрича Паскал. — Гледаш го, че лети във въздуха, обаче е катерица. И има джоб!…
	Селяните се споглеждат пак.
	— Какъв джоб? — пита Миро.
	— Преден — казва Паскал. — И в него двайсет и седем цицки!…
	— Не е добре Паскал! — прошепва Йеремия на кмета. — Нещо му е станало!…
	— И там си държат децата — довършва Паскал. — Виждам го, че не може да бъде и няма начин да съществува, обаче то си съществува!… Наяве!…
	Очите му блуждаят.
	— Умът ми не го побира! — замислено продължава той. — Хем кенгуру, хем плъх!… Голямо колкото плъх, обаче като кенгуру!… И то с джоб!…
	— Или е кенгуру, или е плъх! — отсича Йован, който пасе най-различни животни и минава за експерт — Не може и двете!…
	— Ти да видиш птицечовката! — отвръща му Паскал. — Три работи едновременно — влечуго, птица и бозайник!…
	— Това не може да бъде!!! — извикват всички едновременно. — Няма начин!!!…
	— Начин няма — казва Паскал, — обаче то си съществува.
	— И то с джоб?!?!
	— И то! — разперва ръце Паскал. — На мене за какво ми побеля косата?… Да не ви говоря за паякообразната маймуна и за торбестия дявол!…
	При тези думи селяните заднешком напускат помещението.
	Вече от вратата, Миро пита:
	— А призрак не видя ли? С джобове?
	— Видях — казва Паскал. — Петите му са дълги половин метър. Така и му викат — дългопет призрак.
	Миро изчезва като издухан и Паскал остава сам.
	Но не е Паскал.
	Онзи Паскал беше друг.
