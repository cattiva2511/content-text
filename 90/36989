	[* В. _„Пряпорец“_, 25 август 1910 г.]

P>
	Два брези бивола — отпред ги шопче тегли
	за тежкия синджир в обтегната ръка,
	и врат прищъпнали о жилавите жегли,
	едвам пристъпват те, изпънали крака.

	Едвам пристъпват те, че тежък е товара
	на чак над ритлите натъпкани кола,
	и по неравний път едвам колата стара
	се влачи и далеч скрибучат колела.

	Товара тежък е. Изпънали дебели
	слинави вратове, задъхани пъхтят —
	и тъпо погледи от бели очи взрели,
	подир водача те безсмислено вървят.
P$
