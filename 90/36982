	[* _„Мисъл“_, кн. 5, 1895 г. — По-съществени разлики — в _„Мисъл“_: 2 куплет, стих 3 и 4:
P>
P>
	През рамена им заметнати, тем
	Люшкат се празни торбите.
P$
	14 куплет:
P>
	Бре що не чина горкий му баща:
	Врачки ли, баби ли вещи —
	Всичко изпита. А пред Свети Врач
	Чак и до днес горят свещи.
P$
	В _„Мисъл“_ се говори не за самовили, а за самодиви. Ново е в _„На Острова на блажените“_ името на реката Етър (в _„Мисъл“_ не се говори за нея). — Етър сега се нарича горното течение на Янтра, но по-рано изобщо Янтра са наричали също Етър — включително в Търново. В своите спомени (_„Исторически работи“_, 1900 г.) П. Кисимов пише, че от Търново гледа Етър; Петко Славейков говори за Етър в стихотворението си _„Спомен“_ (1852 г.); Пенчо Славейков печата през 1892 г. в _„Мисъл“_ поемата си _„Етър се назад повръща“_; за Етър говори и в стихотворението _„Трепетлика“_.]

	Прязнощ е глуха. Зад облак се крий
	пълния месец в небето.
	Сенки се сплитат, преплитат, летят
	татък далеч по полето.

	Стойно и Пети в полето вървят
	преко, от пътя отбити; —
	тъмно край тъмния Етър пред тях
	бозна що шепнат ракити…

	Утре пазар е, — те рано в града
	смятат зори да преварят;
	знаен е пътят и охолно там
	пътьом се те разговарят.

	Ето насреща им Синия Вир.
	Гърчави клони привеждат
	тихо върбите, — от ниския бряг
	в тъмния вир се оглеждат.

	Плахо озърна се Стойно и в миг
	Петя слови за ръкава:
	„Бягай да бягаме. Чуй! Погледни —
	бродници бродят тъдява.

	Бляска и тласка се Синия Вир —
	виж!…“ Под върбите превили
	клони, на ниския бряг зад тръстта
	вие се рой самовили.

	Ето и други, навлезли в вирът,
	ниркат и пляскат водата…
	Месечко смей се над тях и снаги
	кръшни облива с позлата.

	Спрени се двамата спътници там
	взряха — и без да се сети,
	устни изду и ги сви и в несвяс
	писна-подсвирна им Пети.

	Пърпет и шум и пронизителен вик —
	ек надалек се обади…
	Прязглава двамата пътници в миг
	хукнаха там през ливади.

	А като вихър извиха по тях
	рой подир рой самовили —
	пърпет и писък… Другар до другар
	бягат що имаха сили.

	Ето, настигат ги… свари завчас
	Стойно и чело прекръсти,
	и омърлушено, свит на кълбо,
	спре се под буйното гръсте.

	Мина над него зловещия рой
	и се нататък помете —
	дето в полето се мярна далеч
	тъмната сянка на Пети…

	На сутрината когато овце
	в къра изкарвал овчаря —
	сварва го свит и прибит край плета
	на махленска`та кошара.

	И що не чина горкий му баща:
	врачка ли, баби ли вещи —
	всичко напусто. Горят и до днес
	в църква за клетника свещи.

	Ала отникъде помощ нема…
	Слисан се лута по село
	Пети — и бъбри все нещо безсвяс,
	счумрил набръчкано чело.

	Кротко върви и за миг полети
	и нададе олелия…
	Бродници, в прязнощна доба, умът
	зеха на Петя, горкия.
P$
