	Паскал и Йеремия държат северната страна на пусията и докато чакат да мине вълкът, Паскал развива тезата си относно нашия произход.
	— Народът, тръгнал от Памир или от монголските степи — казва той, — е друг народ. Това не сме ние.
	— Как така? — казва Йеремия и отпива голяма глътка от манерката.
	— Онзи народ по всяка вероятност е минал Дунава при Виена — обяснява му Паскал — и директно се е озовал в Европа.
	— А ние? — пита Йеремия.
	— Ние сме дошли от Вавилон — казва Паскал.
	Йеремия клати глава — големи глупости.
	— Самото рухване на Вавилонската кула го доказва — защитава тезата си Паскал.
	— Я пийни една глътка — подава му манерката Йеремия — и не ми говори такива работи, че ще изпуснем вълка.
	— Ти също го доказваш! — казва Паскал. — Вавилонците започват да говорят на различни езици, настъпва пълно взаимно неразбиране и става ясно, че няма да достигнат до Господ.
	— Е? — казва Йеремия.
	— Тогава част от вавилонците хващат пътя — казва Паскал, — който ги довежда до тук.
	— Паскале! — казва му Йеремия. — Ти си умен човек, но говориш глупости!…
	— Колкото повече гледам света — категоричен е Паскал, — толкова повече се убеждавам във вавилонския ни произход.
	— Ти не си добре! — заключава Йеремия.
	— Навсякъде хората свикват да живеят и да се разбират заедно — казва Паскал. — Китайци, негри, японци, ескимоси, всичко това живее заедно и заедно бута този живот. Само ние не можем.
	— Къде навсякъде? — интересува се Йеремия.
	— Например в Америка — отвръща Паскал.
	— Е! — махва с ръка Йеремия. — Америка!…
	— В Германия е същото — казва Паскал. — И в Англия. И Франция е така. Да не говорим за Австралия.
	— В Австралия не съм бил — казва Йеремия, — обаче за Германия си прав. Толкова турци не съм виждал и в Турция.
	— Само ние — казва Паскал — не можем да се разберем. Една шепа хора, един език и сме си все свои.
	Той надига манерката и отпива поне сто грама.
	— Вавилонското е в кръвта ни — казва след това. — Слушай мене!…
	Йеремия иска да му възрази, но няма време — откъм клековете се задава вълкът.
	— Стреляй! — цели се Паскал.
	— Не стреляй! — хваща пушката му Йеремия. — Далече е!…
	— Не е далече!…
	— Далече е!… Ще го изтървем!…
	Докато двамата вавилонци се разберат по въпроса, вятърът сменя посоката си, вълкът ги усеща и изчезва.
	Слънцето се скрива вече зад Дервент баир, но светлината все още обгръща Паскал и Йеремия, които стоят до кръста в снега, и Миро, който тича насреща им и вика нещо.
