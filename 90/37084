P>
	Амур, при тебе ида съкрушен
	от моята сеньора; всеки ден
	те праща да ме будиш — уморен
	и смазан съм от мъка аз почти.
	Ала щом тя не иска вест от мен,
			защо ме мъчиш ти?

	Сега ще ти изплача мойта жал:
	аз целия от блян съм запламтял
	по тази хубавица, ангел цял,
	която всеки мъж до смърт гнети.
	Щом сляпа е за моята печал,
			защо ме мъчиш ти?

	Амур, прескъпо ще ми заплатиш,
	че моя блян по нея ти търпиш,
	а тя презира ме и, току-виж,
	че някой ден смъртта ме навести.
	Беса й щом не можеш да сломиш,
			защо ме мъчиш ти?

	Амур, ще бъдеш строго порицан,
	загдето не прекъсваш моя блян
	по тази, що измъчва ме без свян,
	покоя ми завинаги смути.
	Но щом така без милост съм презрян,
			защо ме мъчиш ти?
P$
