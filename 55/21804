P>
	В леса на Бденето Голямо
	препускайки от дълги дни,
	към теб, Съдба, незнайна дамо,
	потърсих ведри бъднини.
	Слуга изпратих — „Погледни,
	нощувка ни осигури
	във селището на Съдбата!“
	Наел бих стаи най-добри
	на Размисъла под стрехата.

	За офицерите не само
	закрила търся пред злини,
	но и за множеството нямо
	коне, понесли планини
	товари с нас; ако не ни
	достигнат стаите дори,
	все пак, щом идва тъмнината,
	приятелю, със мене спри
	на Размисъла под стрехата.

	Все повече привеждам рамо,
	връхлитат ме от вси страни
	нещастия и ти, Измамо,
	с надежди пак ме осени
	за по-достойни старини,
	но пред несгоди, разбери,
	не бих отстъпил, а с войската
	край мен ще чакам до зори
	на Размисъла под стрехата.

	О принц на райските зари,
	дари ме с прошката си свята,
	та моят дух да догори
	на Размисъла под стрехата.
P$
