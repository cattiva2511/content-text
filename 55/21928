P>
	Нощта забави часовете
	и слезе над Париж сънят.
	Не спете, с песен огласете,
	любими птички, всеки кът.
	Щастлив е; който вниква в своя
	душевен мир след пъстър ден!
	Обичам на нощта покоя:
	запейте, славеи, за мен.

	Певци на верността, не спете!
	Зовът на Фрина е капан —
	нощта за нея е, помнете,
	свидетел нов на нов роман.
	Макар че има изневяра
	и плам от искреност лишен,
	във нежността не губя вяра:
	запейте, славеи, за мен.

	Зоил за вас не съществува;
	но нежният ви зов дори
	не би могъл да развълнува
	скъперника, броящ пари.
	Когато в нощен час измами
	и кражби вижда той смутен,
	при музите е бедността ми:
	запейте, славеи, за мен.

	Не бихте в робство вий живели,
	затуй не лейте сладък глас
	пред хора, робството приели,
	та в робство да държат и нас.
	На стража те са пред кревата
	на крал, с дантели украсен,
	пък аз прославям свободата:
	запейте, славеи, за мен.

	О, знам, не бихте вий стояли
	при някой, който зло кове.
	Дъхът на пролетта ме гали
	със нежните ви гласове
	и влива хубост непозната
	във моя дух опиянен;
	очаквам радостно зората:
	запейте, славеи, за мен.
P$
