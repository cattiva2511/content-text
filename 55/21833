P>
	Щастлив е, който има на Одисей съдбата —
	успешно да пътува из тоя чуден свят
	и после да се върне със опитност богат,
	за да дочака старост сред близки и сред братя!

	Уви, кога ще видя дима в далечината
	над малкото ми село; кога ли благодат
	ще мога да изпитам пред оня праг познат
	на родната ми къща, най-свидна за душата?

	Убежищата скромни на моите предни
	за мен са по-красиви от римските дворци,
	кирпича предпочитам пред мрамор и пред злато;

	Лоара ме разбира от Тибър по-добре,
	за хълма палатински не бих сменил Лире*
	[* _Лире._ — Родното място на Дю Беле, близо до Анже.]
	и бих отдал морето за миг анжуйско лято.
P$
