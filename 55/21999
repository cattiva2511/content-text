P>
	Изгонен съм от старата пагода,
	че посред обреда съм се засмял;
	отците казаха: „Да е мълчал,
	когато пеехме достойна ода!“

	Отекват параграфите под свода,
	изречени от съдията, цял
	унесен в дамски поглед, заблестял
	над тоалет по най-последна мода.

	Безбройна публика е сбрана тука
	и не един прелива от наука,
	жени не липсват също, без съмнение.

	Осъден с прозвище „поет“, глава
	на ешафода слагам, щом това
	се иска от общественото мнение.
P$
