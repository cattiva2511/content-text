P>
	Тук цялата земя прославя без предел
	Помона с Бакхус и под небесата сини
	не помнят ни веднъж красивите долини
	да духне северняк, слана и студ повел.

	Опиващият бог корона си е взел
	от праскови, лози, бадеми и смокини,
	а палмите красят поляни и градини
	със плодове, за мед които бих приел.

	Из тоя кът блажен навред расте тръстика,
	от чийто стъбълца тъй сладка течност блика,
	че с нея бих сравнил амброзия дори.

	Съзирам цвят и плод на портокал чудесен
	един до друг; и тъй е топло от зори,
	че пролет с лято тук се сливат с име есен.
P$
