P>
	Филис, къде са днес онези дни?
	С файтон сновеше в улици познати
	без лукс и без лакеи отстрани,
	с един-единствен накит — хубостта ти;
	доволна беше; лошия обяд
	превръщаше в амброзия от рая;
	изневеряваше тогава, зная,
	на любещия те красавец млад,
	отдал на теб живота си до края!
	Небето ти поднасяше във дар
	наместо титли само онзи чар,
	със който възрастта ти разполага:
	непостоянен дух, усмивка блага,
	от мрамор гръд и хубави очи.
	Когато красотата тъй личи,
	възможно ли е да не си лукава?
	Измамница прекрасна беше ти
	и повече обичах те такава —
	дано Амур това да ми прости,

	Но тези дни, госпожо, са далече,
	със почести отрупана сте вече,
	а миналото кой ще възкреси?
	Вратарят едър, с белите коси,
	дома ви пази, госта заблуждава;
	у него сякаш Времето видях:
	прогонва някогашната Забава,
	Амурите и радостния Смях,
	като че непригодна е за тях
	великолепната ви обстановка.
	Уви! А през прозореца дори
	прехвърляше се тази група ловка,
	ехтяха в бедния ти дом игри…

	О, не, гоблените на Савонри,
	прекрасните килими, изтъкани
	вън Персия от майстори добри,
	и скъпите ви съдове и кани,
	които тъй е украсил Жермен,
	че те на всекиго сега са мили,
	или изделията на Мартен,
	китайското изкуство надвишили,
	и всички други крехки чудеса,
	японските ви вази, порцелани,
	изгрелите под вашата коса
	брилянтни обиди и всички сбрани
	вълшебства с най-различни имена
	във вашите чертози пребогати
	съвсем не струват колкото една
	целувка, дадена от младостта ти.
P$
