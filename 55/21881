P>
	Ставайте, красавице, елате!
	С блясък, с цвят простора тъй богат,

	че сравнено с красота такава,
	все изкуството ще изостава.

	Лъха дъх на рози разцъфтели,
	всички ветрове са занемели;

	сякаш Слънцето се е явило
	за любов, а не като светило.

	От лъчи със хубост несравнима
	шапка празнична като че има,

	сякаш бърза, украсено с нея,
	пак към дъщерята на Пенея*.
	[* _… пак към дъщерята на Пенея._ — Според древногръцката митология богът на слънцето Аполон се присмял на Ерос, който си отмъстил, като пронизал сърцето му със стрела, предизвикваща любов към Дафна, дъщеря на речния бог Пеней, а в нейното сърце забил стрела, убиваща любовта — затова тя побягнала от Аполон и той бил принуден да я гони. Когато разбрала, че ще бъде настигната, тя пожелала да се превърне в лавър. Баща й изпълнил молбата й, а печалният Аполон се накичил с лавров венец.]

	За наслада шепне всяко цвете,
	в настроение добро бъдете,

	грижата, що бръчките дълбае,
	оставете — за по-стари тя е.

	Топло е, но сянка под листака
	да ни приюти отдавна чака.

	Там забравяш аромати други
	сред ухаещите теменуги.

	А край нас, на клонче от чимшира,
	над жълтуги, тръни, без да спира,

	славеят вълшебство, ще покаже,
	та да слушат и скалите даже.

	Може би между цветята ярки
	ще съзрем овчари и овчарки,

	устни слели, да се впускат в кратка
	и изпълнена със нежност схватка.

	Любовта при тях е без принуда,
	скача и танцува до полуда,

	не признава ни една преграда,
	от която в градовете страда.

	Ще изпитам радост най-голяма,
	тъй поне веднъж да бъдем двама,

	щом предишната ми скръб горчива
	ви затрогне с примери такива!

	Най-ненужен идол е честта ви,
	тя неискрена наглед ви прави,

	ала кой обичан, с обич съща,
	на обичащия не отвръща?
P$
