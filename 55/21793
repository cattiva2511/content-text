P>
	Зората щом вещае ден,
	омразна гледка е за мен:
	мигът това е, отреден
	за нашата раздяла, знам.
	Денят, любими, ни дели
	и враг за мен е най-голям.

	Далеч си денем, няма как
	да бъдем двама, крие пак
	засади всеки храсталак,
	завистници слухтят без срам.
	Денят, любими, ни дели
	и враг за мен е най-голям.

	Когато слънцето блести,
	в леглото никой не шепти —
	до мен не се намираш ти
	и търся те напразно там.
	Денят, любими, ни дели
	и враг за мен е най-голям.

	Любими, тръгваш си, уви,
	да те закриля бог, върви,
	но моля те, помни с какви
	тревоги чакам, с трепет ням…
	Денят, любими, ни дели
	и враг за мен е най-голям.

	А който вярно люби, той
	да ми приглася в студ и зной.
	Да мрат злобарите безброй,
	ревнивецът да чезне сам!
	Денят, любими, ни дели
	и враг за мен е най-голям.
P$
