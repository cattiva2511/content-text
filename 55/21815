	[* _Балада за конкурса в Блоа._ — Написана през 1458 година. Тогава Вийон прекарал известно време в Блоа, в двора на Шарл д’Орлеан, който уредил поетичен конкурс за балада, започваща със стиха „Край извора от жажда ще загина“.]
P>
	Край извора от жажда ще загина;
	до огъня треперя вкочанен;
	в родината си сякаш съм в чужбина;
	като във пещ пламтя и съм студен;
	съвсем съм гол и царски пременен;
	усмихнат плача, чакам без отрада;
	посрещам мъката като награда;
	могъщ и слаб в един и същи час,
	от радостта не чувствувам наслада,
	добре приет и нежелан съм аз.

	Не вниквам в очевидната картина,
	а спорното е сигурно за мен;
	в незнаен път с доверие ще мина;
	в случайността съм твърдо убеден;
	печеля, но от загуби сломен,
	в зори усещам нощната прохлада;
	лежа, а пък пръстта под мен пропада;
	без пукнат грош съм по-богат от вас,
	наследник съм, но дял не ми се пада,
	добре приет и нежелан съм аз.

	Безгрижен съм, ала като мнозина
	от тежка участ съм опечален;
	гневът ми е възторг наполовина;
	от откровеността съм оскърбен;
	ще тръгна с онзи, който някой ден
	посочи лебед бял за врана млада;
	щади ме този, който ме напада;
	лъжата с истината смесва глас
	и спомням си забравена досада —
	добре приет и нежелан съм аз.

	Сбрах, господи, от знания грамада,
	а сред невежество духът ми страда;
	пристрастен, искам равенство за нас
	Залог ли търся? Чакам ли пощада?
	Добре приет и нежелан съм аз.
P$
