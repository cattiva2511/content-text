P>
#	XVIII

	Един разказва случки стародавни
	за бляскави владетелски дела,
	а друг се кичи със победи славни,
	създава трети сатира-стрела
	или споделя с нас каква била
	любимата му, сипе друг през рамо
	шеги — твори веселие голямо.
		А аз посрещам дневната заря
	обзет от теб, като повтарям само
	едно: благодаря, благодаря.


#	XXII

	Като Хеката* ме накара ти
	[* _Хеката._ — Като богиня на луната, Хеката била отъждествявана с Артемида — Диана. (За разлика от „тройната“ Хеката — триглава богиня на ада, отъждествявана с Персефона.)]
	сред сенките да скитам сто години;
	като Диана в звездни висоти
	въззе ме — там, отгдето озари ни;
	владетелка на пъклени градини,
	и облекчаваш, и разпалваш мъка.
		Като Луната вля се в мен с поръка,
	че беше, си и пак ще си Дели,
	така че вече никаква разлъка,
	дори и смърт не ще ни раздели.


#	CLXI

	Самотен съм, а друг сега е с нея,
	с кошмари спя, а тя — в леглото бяло.
	От ревност зла разкъсван аз беснея,
	а той прегръща голото й тяло.
		Ех, никаквец, а има я изцяло
	и тя търпи, и любовта погази
	със недостойна връзка като тази,
	скрепена от човеци, не от бог.
		Законе свят, защо ме тъй намрази:
	загдето тя греши, към мен си строг.


#	CXCVI

	Не дърпаш струни с пръстите си бели,
	а сякаш с ангелска хармония
	създаваш прелестна симфония,
	в която нежни звуци са се сплели
	в същинско съвършенство без предели.
		Щом вятър духа, пламък не гори
	или пък лумва по-добре дори,
	от полъха разпален; не така ли
	звукът на твоя глас ме покори —
	гаси ме в миг и сетне в миг ме пали.


#	CCXXXII

	Поглъщат мислите ми с жаден бяс,
	о нощ, дължимата от теб отмора;
	броя на пръстите си час след час —
	от вечерта до бялата Аврора.
		Ала преди да радва много хора,
	ще ме завари в мъка тъй приятна,
	че и след преумора многократна
	духът ми, с вечната отплата в любовта
	напразната надежда благодатна, —
	до края на света би бдял в нощта.


#	CCCCXCI

	Художник може със боята
	да предаде цвета на сняг,
	но на снега студенината
	да ни покаже няма как.
		Сам бих се чувствувал глупак,
	ако опитам с реч гореща
	да изразя мощта ти веща,
	която ме превърна в раб.
	Духът отлично я усеща,
	но да я изрази е слаб.


#	CCCLXIV

	На сбогом как да се реша,
	когато тъй целуваш ти, че
	усещам своята душа
	през устните ми да изтича.
		Сълза в окото ми наднича —
	да си отиваш трябва, знам.
	Където и да идеш, там
	ще е сърцето ми обаче,
	затуй сега във изблик ням
	единствено окото плаче.


#	CCCCXXXIII

	Отдръпвам се понякога от нея,
	но не от зли одумки застрашен,
	а чувствата си за да овладея —
	от близостта й бивам заслепен,
	изпитвам свян, когато тя е с мен,
	не й се радвам толкова тогава.
		Че сетивото слабо си остава —
	като сънуващ, който сили няма
	и плаче, вместо да се наслаждава
	на тъй напразна, прелестна измама.


#	CCCCXXXIV

	Отдалечен от нея — в часовете,
	когато разумът е призовал
	спокойно паметта, която свети
	тъй, както лъч светлинен би залял
	предмета, в който с обич си се взрял,
	изпитвам по-изтънчена наслада
	от чара в добродетелта й млада,
	отколкото пред нейните очи;
	и още нещо имам за награда —
	тъй никой недостатък не личи.


#	CCCCXLVI

	Потребно ми е малко за раздяла
	с отпадналата жива моя плът;
	това душата би го пожелала,
	защото двете щом се разделят,
	очаква към безсмъртието път
	и смята не за дълго да умре.
		И тъй, нима е по-добре
	от друг живот да чакам аз изгода?
	Денят помръкна, кой ли ще го спре,
	а здрачът наш е утро в Антипода.
P$
