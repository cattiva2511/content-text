P>
	От где да почна — питам се с тревога,
	сред мъките да подбера не мога,
	за да опиша бедността си аз.
	О френски кралю* с добродетел строга,
	[* _… О френски кралю…_ — Луи IX.]
	подкрепа, моля, дайте ми за бога —
	ще проявите щедрост в сгоден час.
	Мнозина ми заемаха — у нас
	съчувствие събуди моят глас,
	но за разплащане съм в изнемога,
	разчитах да смирите тоя бяс,
	но бяхте вън от кралството; във вас
	е на спасението ми залога.

	Освен заемодавците ми има
	семейство — всеки с апетит за трима,
	каквото имах, стана пух и прах.
	А хора с алчност тъй неутолима
	ме срещат, всеки се стреми да взима
	и всеки бди над своето със страх.
	Смъртта ме ощети, та се видях
	без щедри близки, тъй изпаднах в крах,
	владетелю със милост несравнима,
	със вас пък бяха някои от тях
	във Тунис, тъй че изоставен бях
	като човек без дрехи в люта зима.

	Смилете се, о кралю с власт голяма,
	безпомощен съм, сякаш паднал в яма,
	а непосилно е това тегло.
	Странят от мене не един и двама,
	гладувам, цяр за кашлицата няма,
	смъртта простряла е над мен крило.
	И нямам ни завивка, ни легло,
	със никого така не е било —
	до днес съм спал единствено на слама.
	Къде да ида, Сир, навред е зло!
	Легло от слама — то не е легло,
	а пък леглото ми е само слама.

	Повярвайте ми, Сир, че аз дори
	за късче хлебец нямам днес пари;
	в Париж съм от блага обиколен,
	но ни едно от тях не е за мен.
	Да се сдобия с нещо, няма как
	и аз си мисля за свети Бедняк,
	а не за друг светец; и „Pater“ зная,
	но кой е „noster“ как да разгадая?
	Животът тъй жестоко ме обра,
	че нямам нито пукната пара,
	че „Credo“* ми отказаха без жал
	[* _… pater, noster, credo._ — Латински думи от широко разпространени молитви; pater — баща, noster — наш, credo — вяра.]
	и нямам нищо — тъй съм обеднял.
P$
