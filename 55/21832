P>
	Панжас*, послушай, тъй прекарвам тези дни:
	[* _Панжас._ — Поетът Жан дьо Панжас живял в Рим по времето, когато там бил Дю Беле.]
	за утрешния ден си правя сметка строга,
	обмислям после как кредитора ще мога
	да уговоря — пак падеж да отмени.

	Отивам тук и там, отбивам се встрани,
	с банкерите съм мил и с помощта на бога
	намирам заем нов, а после в изнемога
	напразно търся кой за миг ще ме смени.

	Донася ми един писмо, а друг — покана,
	пристига цял рояк, труда си щом подхвана:
	оплакват се, шептят, надават викове,

	задачи имам аз почти неизброими…
	След всичко туй, Панжас, приятелски кажи ми,
	не се ли чудиш как създавам стихове?
P$
