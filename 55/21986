P>
	Като те гледам тъй, красавице студена,
	с оркестъра във такт да преминаваш ти,
	догдето всеки миг, нехайно притаена,
	в дълбокия ти взор досадата трепти

	и светлината на газта догдето пада
	по челото ти с тъй болезнен, нежен чар,
	че от вечерен лъч зора изгрява млада,
	а твоите очи привличат с кротка жар,

	си казвам: колко тя е свежа и красива!
	Със образ увенчан от спомена суров,
	и нейното сърце чрез тялото разкрива,
	че е узряла тя за знаеща любов.

	На есента ли плод си с прелести предвечни?
	Надгробна урна, в дар очакваща скръбта?
	Или си блянът за оазиси далечни?
	Възглавница или си кошница с цветя?

	Аз зная, че очи меланхолични има,
	които не таят укрити чудеса —
	касетки без бижу, с дълбочина незрима,
	по-празни и от вас, дълбоки Небеса!

	Дори привидност ти да си — огря туй мое
	сърце, отбягващо навред истинността.
	И глупава бъди, и хладна — все едно е!
	Декор и маска, чуй: приветствам хубостта!
P$
