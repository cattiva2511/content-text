P>
	Замлъкна шум и суета.
	На хълм край пустата пътека
	седя и гледам как полека
	напредва впрягът на нощта.

	Венера блясва в небосвода;
	любовната звезда с една
	необяснима светлина
	облъхва цялата природа.

	И от незнайни висоти
	зашепва полъх в храсталака:
	като че над гробове в мрака
	се чува сянка да лети.

	И от светилото, което
	блести в небето, лъч един,
	със ласка на баща към син,
	за миг докосва ми лицето.

	О лъч, преминал бездни с мрак,
	защо ми пращаш ласка бяла?
	Дали в гръдта ми отмаляла
	да озариш духа ми пак?

	Съдбата бъдна ли каква е
	да ми разкриеш тук се спря?
	Не си ли светлата зора
	на оня ден, що вечно трае?

	Отблясъка ти в мен трепти
	с вълнения неизмерими,
	за мъртвите скърбя, кажи ми:
	душата им не си ли ти?

	Дошли от толкова далече,
	не са ли те в гъстака плах?
	Обзет от спомена за тях,
	по-близо ги усещам вече!

	Ако със този лъч и звук
	дошли сте вие, сенки скъпи,
	то щом отново нощ настъпи,
	при мен завръщайте се тук.

	Мира и любовта върнете
	в духа ми, както над леса
	се спуска нощната роса,
	щом в мрак заглъхнат шумовете.

	Елате! Ала отстрани
	мъгли се вдигат към небето:
	забулват те лъча, догдето
	потъне всичко в мрачини.
P$
