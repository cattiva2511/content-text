P>
			Свобода прекрасна, мила,
	по-желано благо на света не зная аз,
	имаш по-голяма ценност, власт и сила
			и от злато, и от чист елмаз!

			Из гората отзарана
	аз ловувах — нищо, че самият пленник бях,
	катерички гоних и успях да хвана
			жива най-подир една от тях.

			В дар на своята любима
	после аз я дадох; върза я с коприна тя.
	Вързана обаче и сладкиш не взима,
			и троха не слага във уста.

			Връзваха я с връв ръцете,
	погледът с насмешка бе към нея устремен —
	тя без страх накрая гибел предпочете
			пред живота в недостоен плен.

			Ах, завиждам й след тоя
	случай, ще го помня до последните си дни
	малкото животно свободата своя
			от живота повече цени.

			Колко е достойна тая
	жертва на сърцето — да предпочете дори
	смърт наместо робство, да поиска края,
			щом загуби родните гори!

			Тъй след боеве хиляда
	виждали са някой римлянин с живота драг
	сам да се разделя, за да не попада
			под властта на тържествуващ враг.

			Но дори в затвора тесен,
	след такива мисли, за живота ми е жал;
	също като лебед сладкозвучна песен
			за смъртта си още бих попял.
P$
