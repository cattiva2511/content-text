P>
	Изкуството е радост, слава.
	Във буря гръмко прозвучава,
	след нея ярко грее пак;
	света към светла участ води
	и от челото на народа
	блести като звезда сред мрак.

	Изкуството е песен жива
	с мелодия миролюбива;
	градът я пее на степта,
	мъжът я пее на жената
	и гласовете на душата
	във хор подемат песента!

	Изкуството със мисли верни
	громи навред окови черни!
	Изкуството е смел войник,
	и Рейн, и Тибър покорява;
	безправния свободен прави,
	а пък свободния — велик!

	О Францийо непобедима,
	запей така, че мир да има
	под слънчевия небосвод!
	Гласът ти, радостен, омаен,
	надежда за света сега е,
	мой роден и велик народ!

	Запявай сутрин, пей, когато
	проблесне залезът сред злато:
	след труд веселие ехти.
	Осмей, което си отива,
	възпявай любовта красива,
	възпей и свободата ти!

	Възпей Италия* свещена,
	[* _Възпей Италия…_ — Споменават се страни, в които вилнял свиреп терор след потушаването на революционната вълна през 1848–1849.]
	възпей и Полша повалена,
	Неапол, цял облян във кръв,
	Унгария, която крее…
	Потисници! Народът пее
	понякога с гласа на лъв!
P$
