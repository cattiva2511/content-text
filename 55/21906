P>
	Като умре съпруг, без плач не би могло.
	Но след шума голям съвзема се душата
	и Времето накрай ще отнесе тъгата
			на своето крило.
			Вдовица е неутешима,
			ала различен вид ще има
	подир година срок; човек не би познал,
			че същата жена това е.
	Отблъсква всички нас едната, буди жал,
	а другата блести, самотност не желае.
	Отпърво, на сърце поставила ръка,
			неутешима всяка бива,
			но след това не е така
			и тази басня го разкрива —
			разкрива го животът сам.

			Веднъж съпруг умирал; там
	съпругата била, крещейки с всички сили:
	„Почакай; подир теб и аз ще дойда, мили,
	духът ми с твоя дух ще отлети сега!“
			Мъжът заминал сам обаче.
	Баща й, умен мъж, изчакал да поплаче.
			Изтекли сълзи — цял порой,
			а сетне заговорил той:
	„И с твоя плач светът сега един и същ е
	за мъртвия — недей да плачеш вече, дъще!
	Край теб са живи все — за мъртви не мисли.
			Съвсем не казвам, че веднага
			да се омъжиш се налага —
			във траур още си, нали,
	но сетне, щом смириш и ти скръбта си строга,
	съпруг красив и млад да ти предложа мога.
			Послушай.“ — „Ще скърбя безспир,
			не искам мъж, а манастир!“
	След туй не бързал той въпроса да подеме.
			Минава месец време.
	А сетне всеки ден по нещо тя мени —
			прическа, облекло; при суета такава
			и траурът за накит става.
	И свитата на любовта —
			забави, танци, смях — допълва хода на нещата,
			и всички пак като преди
			се къпят в бистрите води
	от извора на Веселбата.
	Познавайки света, бащата чака тих;
			и най-насетне тя веднъж запитва кратко:
			„Къде е младият жених,
			когото обеща ми, татко?“
P$
