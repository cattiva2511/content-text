	[* _Крал Алфонс_ — „Мъдрия“ бил наричан кастилският крал Алфонс X, който се занимавал и с астрономия (1252–1284).]
P>
	Край Тахо, в стари дни, владеел крал, когото
		нарекли „Мъдрия“, но не защото
		се отличавал с качества безчет,
		а тъй като с наука бил зает —
	Алфонс бил астроном усърден при което
	не своята страна познавал, а небето;
		съвета си, при случаи безброй,
		напускал заради звездите той.
	Завръщал се след бдение веднъж; с надежда
		на царедворците си заявил:
	„Със уреда си нов ще мога аз, изглежда,
		да сторя туй, което съм решил —
	ще видя тази нощ и хора на луната.“
		Отвърнали с ласкателни слова:
	„Опитността ви, сир, е тъй добре позната,
		за повече сте годни от това!“
	Догдето казват туй, към тях се приближава
	с поклон един бедняк и моли за пари;
	увлеченият крал не чува го дори
	и му обръща гръб. Нещастникът тогава
	сподиря своя крал, с протегната ръка
	и със отчаян глас повтаря си молбата.
	Алфонс, в небето взрян, говори пак така:
	„Ще видя тази нощ и хора на луната…“
		Накрай беднякът, сетни сили сбрал,
	се вкопчва в плаща скъп на учения крал:
	„Дари ви бог със власт, но не ей там, в простора.
		а в този свят невежествен и слаб.
	Огледайте се тук и ще съзрете хора —
		но хора, на които липсва хляб.“
P$
