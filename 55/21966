P>
	Да, творбата става по-красива
	от материал, що би й дал
		съпротива —
	стих, емайл, мрамор и кристал.

	Не създавай трудности насила!
	Но за да пристъпваш леко ти,
		музо мила,
	тесните обувки не пести.

	Скулпторе, изостави веднага
	глината, търси по-труден път,
		щом избяга
	другаде опиянен духът.

	Силите си премери с Карара,
	Парос предизвикай ти на бой,
		имай вяра —
	чиста линия запазва той.

	Сиракуза нека ти достави
	своя бронз, най-ценен може би;
		ще са здрави
	летите от този бронз творби.

	С майсторство и точност на ръката
	ни създай чудесен медальон
		от ахата,
	с ведрия профил на Аполон.

	Не избирай акварел за мярка,
	на боята дай, творецо вещ,
		свежест ярка
	в мрака на емайловата пещ…

	Всичко мре. Изкуството едничко
	с трайност вечността постига, знам;
		бюстът всичко
	надживява във града голям.

	И намереният в древна почва
	от орачи дребничък медал
		ни посочва
	кой съдбата на света държал.

	Божествата гинат на небето,
	но остават стиховете пак
		властни, ето —
	по` са яки от метала чак.

	Дялай, чукай, слагай щрихи леки,
	отпечатай своя блян висок
		днес навеки
	в твърдия и неотстъпващ блок.
P$
