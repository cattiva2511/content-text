P>
	Изкуството е средство за израз на душата;
	ръцете само пишат — поети са сърцата.
	Под вътрешния порив човек не би успял
	да спре стиха, внезапно в главата му назрял.
	Дори да не желаеш, стихът се появява,
	просмуква мисълта ти и литва ток тогава…
	Сърцето ти диктува и пишеш. Все така
	нататък ще го следва послушната ръка.
	Ако на любовта ти със обич се отвръща,
	ако безбурна радост и младост всемогъща
	в лицето ти преливат сияйния си цвят,
	стихът ти е изпълнен с цъфтеж и аромат
	и отразяващ здраве, намира, че добре е
	да се живее, даже и да се остарее…
	Ала ако сърцето наскоро е било
	измъчено, понесло непоправимо зло,
	и хубостта, която желаеш за съпруга,
	забравя те и лесно се впуска в обич друга,
	ако болезнен пясък* отвътре те гори,
	[* _… болезнен пясък._ — Шение е страдал от бъбречно възпаление.]
	стихът ти е във траур и вижда мрак в зори
	и угнетен от мъка, твърди, че във всемира
	единственото благо е туй: да се умира…
	Сърцето си разкрива поетът — всеки ред
	проблясва от възторзи или от гняв е блед.
	Напразно мисълта е менлива и крилата —
	догдето литне, ето, задържа я душата.
	На себе си не може човек да измени —
	превръща в настояще отминалите дни
	и сам се опознава чрез мъдрата охота
	безспирно да прелиства духа си и живота.
P$
