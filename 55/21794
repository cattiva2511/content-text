P>
	Сеньори, който не отиде там,
	където бог умрял и оживял,
	и който кръста не поеме, знам,
	едва ли в рая би се озовал.
	Комуто божията мощ е драга,
	ще тръгне вече, няма да отлага
	и ще освободи светата пръст.

	Ще си останат тук, за техен срам,
	които бог не любят — уж от жал:
	„Жена ми ще изпитва страх голям!
	Раздяла с близките не бих желал…“
	За нас най-близък — чуйте ме веднага —
	е онзи, който със усмивка блага
	заради всички бе разпнат на кръст.

	Обаче тръгват храбреци безброй,
	които бог и славата ценят,
	които търсят в бога смисъл свой —
	болнави само в къщи да стоят.
	Слепци същински са за мен, не крия,
	онези, що отричат най-добрия
	стремеж към слава, дърпат се назад.

	А бог за нас на кръст бе разпнат — той
	ще каже, щом тръбите затръбят:
	„Помогнахте да нося кръста мой,
	елате, гдето ангели блестят,
	да ме съзрете с майка ми Мария,
	а непомогналите ще затрия,
	ще ги низвергна в гибелния ад!“

	Желае всеки здраве, отдих благ
	и да не страда от зловредна страст,
	ала го поразяват грях и враг,
	защото няма сили, нито власт…
	Но ти ги вразуми, велики боже,
	и въздигни ни в святото си ложе,
	за да погледнем твоите черти!

	Владетелко, която всичко може,
	за нас, о Дево, помоли се ти
	и няма злото да ни сполети!
P$
