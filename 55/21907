P>
	И тримата били светци и ги обзел
	един и същ стремеж, избрали обща цел.
	Но всеки пожелал различен път да вземе.
	Накрая всеки друм нали отвежда в Рим?
	А кой къде вървял, сега ще проследим.

	Единият, разбрал, че губим нерви, време
	и множество блага при всеки нов процес,
	с делата се заел, но без да ги отлага,
	и бивал справедлив, без никаква облага.
	Откакто са в света законите, до днес
	изгубва всеки част от времето си в речи,
	и половин живот за тях е малък дял —
	процеси неведнъж са глътвали и цял.
	Та съдникът решил на тази страст да пречи.
	А вторият светец болногледач пък бил
	и този избор бих горещо одобрил,
	прекрасно е да бдиш над онзи, който страда.
	Но и преди, и днес все същата награда
	болногледачът би получил най-подир —
	оплаквали се все от него разни болни.
	„За свои близки той старае се безспир,
			а не за нас, не сме доволни!“
	Обаче всичко туй било нищожно зло,
	сравнено със далеч по-тежкото тегло
	на съдника злочест. Щом стигнел до решение,
			страните от процеса в хор
			със него влизали във спор,
			от всеки — възражение.
	Съвсем обезсърчен от хулите безброй,
	при втория светец накрай отишъл той.
	За всеотдаен труд добили огорчения
	и длъжностите си напуснали без скръб.
	Потърсили покой в гори от бук и дъб.
	И там, между скали и всякакви растения,
	в покоя несмутен и от най-лек ветрец,
	поискали съвет от третия светец.
	„У себе си търси — отвърнал той тогава, —
			какво ти трябва знаеш сам.
	Самопознание е подвигът голям,
	към който нас Властта върховна задължава.
	Но кой се опозна сред шум и суета?
	Потребен е престой в откъснати места.
	Потока размъти` — ще можеш ли в такава
			вода да се огледаш ти?
	И с онзи извор там опитай — размъти!
			Кристалният му лъч угасна,
	като под облак сив, под кал изчезна той.
	Сега го остави за малко във покой —
			ще отрази картина ясна.
	Във себе за да взреш, в пустиня остани!“
			Такъв съвет им дал накрая
	отшелникът, и той им бил от полза, зная.
	Не казвам занаят със друг да се смени.
	Догдето би могъл човек да си изпати
	от болести безкрай и от простъпки зли,
	навсякъде в света ще са добре дошли
	и лекари, и най-умели адвокати.
	Увличаме се — там е цялата беда.
	О, хора, с мощ и власт над всички, господа
			съдии, принцове, министри,
	решаващи съдби човешки с мисли бистри,
	главозамайват ви успехите безчет,
	не виждате света и себе си самите,
	самокритичност щом за малко проявите,
			прекъсва ви ласкател клет.
	С урока слагам тук на тази книга края:
	на бъдни векове в наследство ще я дам!
	Да служи на крале и мъдреци желая:
			завършек по-добър не знам.
P$
