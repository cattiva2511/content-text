	[* _Зимното тегло_ — Употребената в оригинала старофренска дума „griesche“ означава тегло, трудност, неудобство, но същевременно и название на старинна игра на зарове.]
P>
	Срещу сезона, който рони
	листата тъй, че всички клони
			стърчат без тях,
	сезона, в който изживях
	жестока бедност, студ и страх,
			сезона зима,
	във който зли несгоди има —
	е странната и лоша рима
			на моя стих.
	Със слаба памет се родих,
	пари, имот не наследих
			и щом повее,
	направо в задника ми вее,
	не знам закътано къде е,
			та всеки ден
	от вятъра съм вкочанен;
	теглото винаги е с мен,
			по всяко време
	си имам свое тежко бреме.
	Пара щом видя, ще я вземе
			това тегло,
	та бедността с упорство зло
	ме мъчи и не би могло
			злина такава
	да се отбегне — тя остава
	и в студ, и в зной… Сънят забрава
			не би ми дал,
	събуждам се, едва заспал.
	Не зная своя капитал —
			и как, кажете,
	да зная нула? Бог зает е
	мухи да ми изпраща лете
			със черен цвят,
	а зиме в тоя грешен свят
	ми праща бели — непознат
			ми е покоя;
	понякога попявам в зноя,
	но секва всяка песен моя
			след първи сняг.
	Като си нямам дом и праг,
	светът съвсем не ми е драг.
			Себично всеки
	върви по своите пътеки.
	Опитах и със средства леки
			и с хитрини
	да преживея в лоши дни,
	но кой човек ще промени
			със ум съдбата?
	Безспирно се въртят нещата
	в поредица неопозната…
			Хитрецът стар,
	на заровете господар,
	за мен отрежда малък зар;
			на мен се пада
	все зар, от който да се страда,
	все зар ме мъчи без пощада
			и ме уби
	със най-нещастна, може би,
	измежду всичките съдби;
			накрай ми взеха,
	като венец на неуспеха,
	последната бедняшка дреха
			лъжците зли.
	Измамни времена, нали!
	Печалба никой не дели,
			сдобих се само
	с бедняшкото тегло голямо,
	превило слабото ми рамо.
			Със мен върви
	рояк беди, и то какви!
	Не ще се отърва, уви.
			Ако докрая
	ме мъчи бедност като тая
	и зарът ме преследва, зная,
			ще кажа: не!
	Играта всичко ми отне
	и ще престана аз поне
			да хвърлям зара,
	че инак клопката му стара
	и следващ дълг ще ми докара,
			а сетне — нов,
	след който удар по-суров
	да се притури е готов.
			Студът не пита,
	върху плътта ми непокрита
	така безмилостно връхлита,
			че плача чак,
	теглото е при мене пак
	и да избягам няма как!
			Съсед, роднина,
	бездушно всеки ме отмина.
	Един ми каза: „Хитрост фина
			ти трябва, брат.
	В деня пред някой празник свят
	иди при продавач на плат;
			кажи обаче,
	че си останал без петаче.
	Щом той грижовен продавач е,
			веднага с яд
	ще те изпъди; ти назад
	върни се — нека стар и млад
			да видят, нека
	повикат стража, ти полека
	им обясни… Пусни човека,
			стражарю, спри! —
	така ще кажат, а дори
	ще ти подхвърлят и пари…“
			И се подсмива…
	Съветите им са такива;
			не мога тъй.
P$
