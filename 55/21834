P>
	Обичам свобода, ала във робство тлея,
	дворецът ме гневи, а трябва да съм там,
	притворство не търпя, но го прилагам сам,
	обичам простота, а съм далеч от нея.

	За злато не ламтя, но в алчен свят живея,
	от почести къде да бягам, сам не знам,
	честта си най скъпя, а трябва да я дам,
	за добродетелта напразно все копнея.

	Почивка бих желал, пък все съм уморен,
	забавите, и те досадни са за мен;
	обичам да мълча, а трябва да говоря.

	Макар че съм болнав, изпращат ме на път,
	за музи съм роден, а служба ми тъкмят:
	не съм ли най-злочест, Морел*, от всички хора?
	[* _Морел._ — Учен и изтъкнат хуманист.]
P$
