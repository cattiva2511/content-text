P>
	Към Франция загледан през мъглите,
	веднъж стоях на дувърския бряг*
	[* _… стоях на дувърския бряг._ — Баладата е написана по време на двадесет и пет годишния плен на Шарл д’Орлеан в Англия.]
	и си представях как човек честит е,
	отново щом прекрачи бащин праг;
	сърцето ми въздиша, чака пак
	да види небосклона озарен
	на Франция, обичана от мен.

	Не трябва тъй да си прекарвам дните,
	обсаждан от въздишки цял рояк,
	защото виждам: пътят днес открит е,
	за да настъпи мир, на всички драг;
	но моето сърце до късен мрак
	тупти с едничък порив, устремен
	към Франция, обичана от мен.

	Далече, мисли мои, се стремите,
	надеждата за вас е кораб; чак
	отвъд морето бързайте — земите
	на Франция стигнете с поздрав благ!
	Дано за мир от бог да дойде знак,
	та да посрещнем чакания ден
	във Франция, обичана от мен!

	Мира да извисим на своя стяг,
	войната мразя, тя е злобен враг —
	заради нея съм отдалечен
	от Франция, обичана от мен.
P$
