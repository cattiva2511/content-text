P>
	Заглеждаха се те в небето помътняло,
	в Египет, тънещ в сън под тежките звезди,
	и в гъстата река, насочила води
	към делтата — Саис* където глъхне вяло.
	[* _Саис._ — Древноегипетски град.]

	И римлянинът, в плен на своя блян изцяло,
	под бронята дори на своите гърди
	усещаше, щастлив, по-силно от преди,
	във нега да трепти разкошното й тяло:

	Със бледно чело под коса кафява, тя
	опияни го с дъх, поднесе му уста
	и своите очи искрящи в него впери;

	в големите очи, изпълнени с безброй
	златисти точки, щом се взря, съгледа той
	едно море без бряг, със бягащи галери.
P$
