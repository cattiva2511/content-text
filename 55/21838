P>
	Не мога да следя със благосклонен взор
	придворните лъжци — като маймуни стари
	повтарят всичко те след своите господари,
	дори чрез облекло не влизат с тях във спор.

	След кралската шега засмиват се във хор,
	на своите уста поставят катинари,
	ако дотрябва туй; и който както свари,
	нарича ден нощта и славата — позор.

	Щом някой е приет добре от господаря,
	към него са добри, но завист ги изгаря;
	за гонения те не дават пет пари.

	Противно е това: пред краля тези хора
	със лицемерна жар се смеят без умора,
	не знаейки кому и за какво дори.
P$
