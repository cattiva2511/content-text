P>
	Тиар, упрекван бях от не един критик,
	че моите творби народът не разбира,
	а днеска ме корят, че имам груба лира,
	че пиша с простоват и принизен език.

	Кажи — самият ти създаваш с труд велик
	безсмъртни книги, — как мълвата се възпира?
	Чудовище е тя, с упорство в мен се взира
	и сякаш всеки миг променя своя лик.

	Стихът ми прогърми — уплашен всеки бяга,
	простена ли с тъга, присмиват се веднага.
	Та може ли човек да победи във бой

	със този нов Протей, приел лица безброй?
	Не почвай с него спор, самият се излага
	със своите слова — да си приказва той.
P$
