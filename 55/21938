P>
	О хълмове, поля, спокойна селска къща!
	До старата гора прикътана е тя
	посред зеленина, която я обгръща —
	като гнездо, потулено в листа…

	Поляни, помня аз добрата прелест ваша,
	о дом, на чийто праг баща ми е седял,
	посрещайки стада, пристигнали от паша,
	пред теб заставам с трепет и печал!

	Стопанин пълен тук е богът на полето,
	във този скромен дом долавям пак покой;
	дочувам сякаш глас — оплаква ме и ето —
	за първите ми дни припомня той.

	Да, моя люлко, днес към теб се връщам вече,
	закрила ти ми дай, о кът безкрайно мил!
	От всички градове да бъда по-далече —
	между пастири аз съм се родил!

	Когато бях дете, пред стадо закъсняло
	изтичвах — у дома за да го доведа;
	сред агънцата бях и руното им бяло
	обичах да измивам със вода.

	По клоните висех, безгрижно много пъти
	до някое гнездо изкачвах се по тях —
	под птичка не една, започнала да мъти,
	измъквах аз яйце със бърз замах.

	Обичах всеки глас, долитащ глухо в здрача:
	далече тежък впряг полека се влече;
	из близката гора козичка си подскача
	и звънко пее нейното звънче…

	Откакто надалеч вихрушка ме помете,
	напомням съд, пропит с предишен аромат —
	отправям поглед все далеч от градовете
	към този отморяващ, кротък свят!

	Вземете ме сега под сянката си свята,
	обичани места! О плачещи върби
	край бащиния праг, склонете се над брата,
	от вас оплакван с болка може би.
P$
