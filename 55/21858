P>
	Желая, скъп Бело, да си осведомен
	за онзи, който бе към тебе приобщен
	от Музите така, че и след много време
	потомъкът ни млад ще трябва да приеме,
	че неделим човек били Ронсар с Бело
	и че едно сърце у двамата било.

	По род съм от страна, где зиме мраз настава,
	где Дунавът студен край Тракия минава.
	Отвъд Унгария е то, добре познат
	бил там маркиз Ронсар, сеньор с имот богат
	от хора и земи, от градове и злато.
	От синовете му едно момче сърцато
	връстници сбрало — все жадуващи за път,
	повело ги далеч от родния си кът
	и прекосили те земя унгарска, немска,
	Бургундия, Шампан, и с храброст старовремска
	с Филип дьо Валоа* развели знамена,
	[* _Филип дьо Валоа._ — Френският крал Филип VI (1293–1350), по времето на когото избухнала Стогодишната война с Англия.]
	че тъкмо в ход била със Англия война.

	Младежът за Филип спечелил лаври само,
	та кралят го дарил с имение голямо
	покрай Лоара — тъй забравил дом, страна
	и братя, и баща; намерил си жена,
	семейство си създал — а то било начало,
	което след това баща ми е създало.
	Баща ми пък е бил на служба при Анри*,
	[* _Анри._ — Син на Франсоа I, Анри II бил крал на Франция от 1547 до 1559 година.]
	сина на Франсоа; в Испания дори
	последвал го — Анри там за заложник взели, —
	със своя господар служителите смели
	защо да не делят не само добрини,
	но и несгоди, щом светът се промени?

	От майчина страна познавам имената
	на моите предци, известни във страната,
	това са Шодрие, Тримуй, Руо, Бушаж,
	които са били бойци с голям кураж —
	с достойнствата на Марс във битките блестели,
	догдето Ла Рошел от Англия отнели.
	В прослава на един от тях — храбрец голям —
	днес улица една е назована там.

	Ако ме питаш ти за житието мое,
	освен за моя род, чети и знай какво е,
	любезни ми Бело, ще бъда откровен.
	Започвам от деня, във който съм роден.

	Нали пред Павия крал Франсоа пленен е —
	туй лято* — бог тъй дал — рождено е за мене.
	[* _… туй лято._ — Битката при Павия е станала на 24 февруари 1525 година, а Ронсар е роден на 11 септември 1524 година.]
	На единайсети септември се родих
	и Парка ме дари веднага с жребий лих.
	Не съм бил първи син в семейството честито —
	пред мен са пет деца родени, от които
	умрели скоро две; останалите три
	различни са от мен по нрав и ръст дори.

	Години девет бях навършил и в колежа
	бях вписан; не можах успех да отбележа —
	напуснах го, стоял шест месеца едва
	да слушам на Вели премъдрите слова.
	Отидох в Авиньон, а там войската цяла
	на краля Франсоа за бой се беше сбрала
	със Карл Австрийски; паж при дука д’Орлеан
	ме дадоха; след туй да следвам бях избран
	шотландския монарх с младежи все отбрани
	за трийсет месеца, а шест бях с англичани.

	Дойдох си; паж ме взе отново този дук,
	но нито ден в покой не ме остави тук.
	В земи фламандски бях и всичко бе готово
	Шотландия след туй да посетя отново,
	но кораба ни слаб, подет от буря зла,
	едва не се разби край Англия в скала.

	Три дни вилня така стихийната заплаха:
	светкавици, вълни и град ни връхлетяха.
	В пристанище, от нас жадувано безспир,
	пристигнахме, а там разби се най-подир
	съда ни в бряг скалист, но никой не пострада,
	освен от мокрота, освен че изпопада
	багажа ни, подет от вятъра встрани
	и за играчка взет от палави вълни.
	Престанах да съм паж; едва шестнайсетина
	лета навършил бях и тъкмо през година
	четирийсета бе, когато със Баиф
	в Германия живях; тогава с пример жив
	показа той пред мен какво е добродетел.
	След туй се разболях и, бог ми е свидетел,
	жестоко болестта засегна моя слух,
	така че и до днес оставам полуглух.
P$
