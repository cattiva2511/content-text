P>
	Откакто тя умря, са три години —
	добрата баба — и като сега
	си спомням как със истинска тъга
	оплакаха я близки и роднини.

	Единствен аз не плачех час по час,
	обхванат повече от изненада,
	отколкото от скръб, а пък се пада —
	ми казват с укор — да тъжа и аз.

	Но времето на шумна скръб изтече,
	различни случки през години три —
	сред тях и революции дори —
	изтриха спомена за нея вече.

	Единствен аз я помня, натъжен
	все повече, отколкото по-рано;
	тъй както име в дънер издълбано,
	за нея споменът се впива в мен.
P$
