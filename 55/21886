P>
	Да, рядко пиша аз, признавам го самия;
	и не че леността не мога да надвия,
	но взема ли перо, усещам се така,
	в галера сякаш съм, с греблото във ръка;
	от Музата едва дочул един-два стиха,
	въстава моят ум срещу властта й тиха.

	Понякога, все пак, ако й се отдам,
	кълна се, затова заплащам скъпо сам.
	Роден съм под звезда, що Муза отреди ми,
	но ми добавя в дар и болки нетърпими
	в главата всеки път; така от дълги дни
	над мене този гнет, уви, не се мени,
	измъчва ме това страдание проклето,
	но в робство ме държат духът ми и небето.
	Най-лошо е, че туй така жестоко зло
	и да се изцери сега не би могло;
	лекарства ни веднъж не са го намалили,
	напротив, сякаш те му дават нови сили;
	опитах не един изпитан лек, а сто,
	но повече дори сега ме мъчи то.
	Попаднал под властта на зло неизцеримо,
	без ропот да търпя не е необходимо,
	напротив, буйно все проклинам тая плът
	дотам, че да умра желая някой път:
	какъв поет съм, щом главата ми не чини?
	Не виждам за печал по-истински причини,
	по-леко би било да съм прокажен клет
	или от шарка скрит под белези безчет.
	Да можеше бесът, когато ме обземе,
	да се съобрази със хора, с място, с време,
	по-отстъпчив по нрав да беше той поне,
	то бих се утешил отчасти с туй, но не —
	не идва зиме — щом съм се затворил в стая,
	през ледените дни на зъл ноември в края;
	тогава Аполон да би ме завладял,
	със нещо би смекчил горчивия ми дял.

	Но в най-приятни дни, щом блесне лъч в простора,
	Зефир щом проследи красавицата Флора,
	когато в свода син запеят пак ята
	за сладката тъга, дошла от любовта,
	или пък Серес щом се украси с корона,
	щом Бакхус, закопнял, въздъхне за Помона
	или шафранът щом последен разцъфти
	под знака скорпион — ела да видиш ти!
	Тогава тая страст във примката ме стяга
	и разумът, надвит, отстъпва й веднага,
	без оглед на часа и всичко друго аз
	се вслушвам в тоя бог и в неговия бяс.
	Така и в тия дни най-хубави, когато
	Кибела с плодове отрупва се богато
	и селянин честит, работейки със жар,
	напълва всеки свой таван или хамбар,
	а пък Юнона към засяваните ниви
	обръща в знак добър очите си красиви;
	когато от шума парижки надалеч
	побягвам най-подир от царедворска реч
	сред селския покой, където сменям тона.
	Не се говори тук за църква, за Сорбона,
	за тоя род неща; в шеги се впускаш, щом
	си с котки, кучета и с всички в своя дом.
	Из тая равнина реката ни Оаза
	красиви брегове със щедрост ми показа
	(тук бил е оня крал*, от който със кураж
	[* _… оня крал._ — — Анри IV.]
	на френския народ Сидон бе даден дваж).
	Намират свобода еднакво дух и тяло,
	дори от любовта избавен си изцяло,
	опасната й страст във теб тук не пламти,
	с властолюбив ламтеж не се измъчваш ти.
	Обречен съм, уви, на друга несполука.
	В мига, когато Феб деня предвожда тука,
	напомням бухал стар, подгонен от лъчът:
	едва пробуден, аз потърсвам скришен кът;
	в леса на Раямон ги има със стотици —
	убежища добри за вълци и лисици —
	и там подхващам стих, на болките напук,
	измислям си един или оглаждам друг.
	А как ли Аполон към тях ще се отнася?
	Във Двора може би ще породят гримаса
	и някой щом реши там да ме почете,
	ще бъда награден със: „Хубавки са те.“.
	Но аз не ставам роб на хорските преценки,
	човека съм познал и в светлини, и в сенки.
	Знам: колкото един човек е по-невеж,
	то с толкова по-строг и по-надут брътвеж
	свидетелствува той или реди присъда.
	За хули и хвалби еднакво глух ще бъда,
	на Емпедокъл аз оставам ученик,
	а пък от него знам: достоен и велик
	е само онзи, що без разлика къде е,
	на себе си е крал и себе си владее.
P$
