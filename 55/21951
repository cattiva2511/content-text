P>
	Възможно не било, понеже е далеч?
	Грешите във това, о вий, които с меч,
	случайно, с някой брак, с лъжи или с угрози
	и с попски хитрини сте станали херцози,
	султани и царе; о вий, които в гнет
	държите и сега човеците навред,
	а Рим и Истанбул, и Петербург, и Мека
	издигате сега за сметка на човека
	и смятате, че вий сте всичко на света;
	зората вижте днес — предупреждава тя,
	че няма да сме все покорно стадо ние,
	че бъдещият ден във този лъч се крие.
	Успокояват ви: „Утопия!“ О, не!
	Гърчете се от страх! Вий имате коне,
	топове, меч и трон, камшици и палачи;
	ний имаме мечти и светлина обаче!
	Ний имаме лъча на идеал велик;
	надеждата е с нас — тя с роба бледолик
	бе още в древността; с евреи, с хугеноти
	докрай остана тя; ний имаме в живота
	една достойна цел. Пред нашите очи
	проблясва светлина от божите лъчи —
	пред нея мракът гъст потрепва, избледнява,
	вълкът надава вой, щом тя се приближава.
	Да, раят засиял от нашите мечти,
	където светлина за всекиго блести,
	в небето с лъч червен разпръсва тъмнината;
	за вас пожар е туй, за нас пък е зората.
	Ще стигнем този рай. Та той и в този час
	е вече наш почти, щом вижда се пред нас.
	Прекрасният светлик добре се забелязва!
	Видяхте го и вий. Вдигнете взор, ви казвам!
	Не смятайте, че щом личи сега едвам,
	не е осъществим. Не гасне този плам!
	Вий казвате, че бил примесен с мрака нощен?
	Потребно е това. Вий питате все още
	дали е нещо той? Внимавайте добре:
	та този лъч червен е всичко, о царе!
	За него шепнешком говорят из дворците!
	Вий можете сега да мъчите, горите,
	но той върви напред. Далече е, отвъд,
	но движи се насам със строгостта на съд,
	с възторга на мечта. Задава се в небето,
	действителност е той. Царувайте, грабете
	народи и земи. Изсмуквайте съвсем
	и въздуха дори, догдето в задух мрем;
	пирувайте безспир сред толкоз гладни хора;
	нещастният търпи; спасението скоро
	ще дойде! О царе, безчинствайте без жал,
	владейте във Сибир, владейте в Сенегал,
	изпращайте в затвор, в каторга млади, стари!
	Догдето все така за вас ехтят фанфари
	и голи саби бдят пред вашите врати,
	в зенита светлина започва да трепти —
	животът почва там, това е светлината
	на нашия прогрес, на лампата, която
	и Торквемада* би желал да скрие в мрак;
	[* _Торквемада._ — Основател на испанската Инквизиция.]
	гори, напредва тя и хвърля блясък чак
	над мрачния олтар, над ложето на царя!
	Кометата така — полека — се разгаря.
P$
