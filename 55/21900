P>
	Във миг на пълен мрак ми връщаш светлина,
	целувко, чийто дъх в сърцето ми се впива,
	чаровна рожбо на устата най-красива,
	която е била дарена на жена.

	Изгарям в треска — тя отне ми всички сили,
	прогони мисълта за всякакви дела,
	изпил съм, о небе, от тези устни мили
	и сладостен нектар, но и отрова зла.

	Ах, моята душа в блаженство се стопява!
	Насладата е смърт, когато е такава,
	от този свят, Елиз, след миг ще отлетя.

	Целувката ти бе към гибелта ми стъпка:
	тъй както и змия се случва под цветя,
	намерих си смъртта в трендафилова пъпка.
P$
