P>
	Понякога в стремеж към нещо непознато —
	сред облаците чак да полетя сърцато
	и чам да доловя от чудни песни ек,
	каквито досега не е дочул човек —
	събуждайки се, тъй понякога желая
	и вместо своя труд да доведе до края
	— а с толкова любов започнат вечерта, —
	като дете в игра се втурва мисълта
	към своите мечти; да тръгне тя тогава
	решена е, със цел в поезия да плава.
	Приготвям се за път, не чакам миг дори,
	на кораба ми лек изскърцват макари
	и котвата след туй на борда е; платната
	очакват само бриз да лъхне в небесата,
	на мостика събран е екипажът цял
	и всеки надалеч тревожно се е взрял.
	Потеглям, сбогом, бряг! — Но спящо е морето,
	по-тихо е дори от езеро и ето,
	не лъхна ни веднъж от никоя страна —
	на мачтите висят отпуснати платна.
	Със скръстени ръце кормчията се вглежда
	в зелената вода, замряла без надежда,
	чиято гладка шир със полет обигран
	прелита гларус бял или пък корморан.
	До края на деня в далечината бледа
	кормчията е взрян, та облак да съгледа
	или да види флаг трептящ — за вятър знак;
	ще впива поглед тъй и подир залез чак,
	в настъпващата нощ, догдето в мрачината
	на мачтата върхът се губи сред мъглата.
P$
