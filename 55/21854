P>
	Стани лечител, Феб, на моята любима —
	побързай, застани до нейното легло;
	съгласен си, нали, че редно би било
	една богиня бог за лекар свой да има.

	Изкуството ти, знам, е с мощ непобедима,
	ела и помогни, защото би могло
	така да ни смрази диханието зло,
	че пролетта за миг да се превърне, в зима.

	Не позволявай блед печат да заличи
	светлика засиял във нейните очи
	и в нейното лице с прическа свилокоса.

	В молбата ми сега ако се вслушаш, Феб,
	двамина ще дължат живота си на теб:
	когато две сърца се любят, те едно са.
P$
