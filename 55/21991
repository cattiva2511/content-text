P>
	Чудесен клоун беше той!
	Човечеството, след безброй
	години, в полет устремено,
	ще го съзре ранен в гръдта
	и слял в красива пъстрота
	зелено, жълто и червено.

	Дори и до Мадагаскар
	известност бе получил в дар:
	през обръчите от хартия
	летя, преодоля без страх
	след туй по-трудното от тях
	без ни най-малка мъчнотия.

	Притеглянето превисил,
	съвсем не би се затруднил
	от стълбите на Пиранези*.
	[* _Пиранези._ — Италиански архитект и гравьор (ок. 1720–1778).]
	От светлина облян съвсем,
	изглеждаше с пламтящ перчем
	във мигове като онези.

	Нагоре тъй високо бе,
	че друг скачач към туй небе
	напразно би напрегнал сили.
	Да го надминат — няма как
	и шепнеха: „Какъв живак
	тече в проклетите му жили?“

	Със „браво“ целият народ
	го поздравява; с нов възход
	ще бъде в бездната висока
	съперник на Саки*; почти
	[* _Саки._ — Прякор, под който била известна прочутата циркова артистка Лалан.]
	недоловимо той шепти
	на непознат език пред скока.

	Тъй на трамплина си любим
	шепти: „Театър несравним,
	о вдъхновена тъй дълбоко
	и развълнувана дъска,
	нагоре ме тласни така,
	че да подскоча по-високо!

	Машина крехка с мощен кръст,
	усещам се сега така чевръст,
	че и пантерата едва ли
	ще стигне моя порив млад,
	вдигни ме по-високо — над
	нотариуси и бакали!

	Ако дотрябва, ти дори
	и чудо някакво стори,
	та да достигна висините,
	където своя ален път
	с планети и слънца делят
	светкавицата и орлите.

	Където пак набират мощ
	сред ужасяващата нощ,
	от гняв безсилен отмалели,
	пияни вихри, чийто бяс
	е усмирила до захлас
	гръдта на облачета бели.

	Нагоре — до лазура чист,
	до покрива от аметист
	на нашата подвижна клетка!
	Где боговете страх и гняв
	превръщат във пламтяща сплав
	след сетната си равносметка.

	По-горе! Още си личи
	под мен с пенснето на очи
	търгашът до критика с тая,
	достопочтената глава.
	По-горе! Въздух! Синева!
	Крила! Крила! Крила желая!“

	Накрая неговият скок
	излезе толкова висок,
	че той с глава проби тавана
	на цирковия свод платнен
	и от любов опиянен,
	да плава сред звезди остана.
P$
