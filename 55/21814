>
P>
#	I

	Достигнах трийсета година,
	до дъното срама изпил,
	мъдрец и луд наполовина.
	Злощастен неведнъж съм бил
	и всичко ми е причинил
	Тибо от Осини* — все той…
	[* _Тибо от Осини._ — Орлеански епископ, по чиято заповед Вийон бил затворен през лятото на 1461 година.]
	Епископ е, не бих прикрил,
	на другите, но не и мой.


#	X

	Понеже слабостта си зная
	пред болести и враг жесток,
	преди да е настъпил края
	на силите, които бог
	ми е дарил за кратък срок —
	ей Завещанието мое.
	Повтарям, израз най-дълбок
	на сетната ми воля то е.


#	XI

	Написах го в шейсет и първа.
	Тогава имах тежък дял —
	в затвор, где слънце не надзърва,
	във Мьон* и днеска бих лежал.
	[* _… във Мьон._ — В Мьон-сюр-Лоар поетът бил затворен навярно за леко провинение или във връзка с престъпление на свой другар.]
	Спаси ме мъдрият ни крал;
	до гроба чак да не отслабва
	предаността ми бих желал:
	доброто да се помни трябва.


#	XII

	Сега — след не една тревога,
	въздишка, плач и трепет плах,
	които да възпра не мога,
	след мъки и беди, разбрах,
	че всичко аз дължа на тях,
	а не на мъдри коментари
	към Аристотел*, скрити в прах
	[* _… към Аристотел._ — Вийон споменава арабския философ Авероес (починал през 1198 година в Мароко), който превеждал и коментирал съчиненията на Аристотел.]
	из философски книги стари.


#	XIV

	Че грешник съм, съвсем не крия;
	но бог не иска да умра,
	а пример взел от по-добрия,
	поуката да разбера:
	не е смъртта ни цел добра,
	живот е бог и иска само
	да води съвестта-зора
	към разкаяние голямо.


#	XV

	И както пише във „Романа
	на Розата“*, със порив млад
	[* _„Романа на Розата“._ — Средновековна поема в две части: първата е от Гийом дьо Лорис, а втората — от Жан дьо Мьон (XIII–XIV в.).]
	живей през младостта засмяна,
	че няма връщане назад,
	а предстои гробовен хлад.
	Затуй сега не ме корете:
	когато бъда белобрад
	и мен ще плашат ветровете.


#	XVI

	Да знаех, че смъртта ми може
	да хвърли лъч сред този мрак,
	смъртта си бих поискал, боже,
	не питайки кога и как.
	Но чужд съм ви — умра ли, пак
	към мен не ще се промените.
	Заради някакъв бедняк
	не се поместват планините.


#	XXII

	Тъжа за времената млади
	(когато исках от света
	безспир забави и наслади).
	Далеч отмина младостта —
	дали пеша побягна тя
	или на кон? Върви я спри!
	Внезапно сякаш отлетя
	и нищичко не ми дари.


#	XXIII

	Отиде си, а аз съм тука —
	лишен от знанието-фар,
	във всичко срещнал несполука,
	печален, без пари и жар,
	а сетния ми бивш другар
	сега не ме познава вече,
	забравя дружба, спомен стар,
	понеже бедност ме повлече.


#	XXIV

	Да се разкайвам няма нужда,
	в разврат не съм пилял пари,
	не съм гулял за сметка чужда,
	не може да ме укори
	приятелят ми пръв дори
	във разточителство голямо.
	А щом е тъй, мъже добри,
	защо да се очерням само?


#	XXV

	Обичал съм, това признавам,
	и пак да любя съм готов:
	но тъжен, гладен днес оставам,
	затуй не мога с порив нов
	да се захласна във любов.
	При глад (без труд ще проверите)
	заглъхва всеки страстен зов —
	за сити хора са игрите.


#	XXVI

	Ако прилежно бях се учил
	в безумните младежки дни,
	съзнавам днес, че бих сполучил
	да имам дом на старини.
	Но сред четирите стени
	в училище не влизах често…
	Не можеш нищо промени
	сега със плач, сърце злочесто!


#	XXVII

	Премного следвах аз съвета:
	„Използвай, сине, младостта!“
	От същия мъдрец* е взета
	[* _… от същия мъдрец._ — Вийон перифразира Еклезиаста, където се казва: „Laetare ego, juvenis in adolescentia tua…“ и също: „Adolescentia enim et voluptas vana sunt.“]
	и друга мисъл: „На света
	с невежество, със суета,
	с излишества се проявява
	младежът.“ Проверете: тя
	така записана остава.


#	XXVIII

	Отлитат с бързина голяма
	годините. Тъй (според Йов)
	тъкачът със пламтяща слама
	гори стърчащи нишки — нов
	килим накрая е готов
	и тъй за кратко подравнен е.
	Така смъртта със жест суров
	на всичко слага край пред мене.


#	XXIX

	Къде са милите младежи,
	с които нявга близък бях —
	галантни, речовити, свежи,
	изкусни в спор и в дружен смях
	Умряха някои от тях
	и не оставиха следи,
	днес в рая са — че нямат грях.
	Над всички живи бог да бди!


#	XXX

	На някои честта се падна
	да са велможи — все на пир;
	а други имат участ гладна,
	за хляб мечтаят си безспир;
	едни избраха манастир —
	от разни ордени монаси…
	Еднакви бяхме, а подир
	съвсем различни в участта си.


#	XXXI

	Навред за всички господари
	отрежда бог живот честит —
	не трябва с труд да се товари
	богатият, и пак е сит,
	а за бедняка упорит —
	търпение и друго няма!
	Онези, с герб на своя щит,
	излапват мръвката голяма.


#	XXXII

	Гощават се с вина отлични,
	с меса, каквито аз не ям,
	със сладки, сосове различни…
	Не са като зидаря, знам —
	не може той да смогне сам,
	та някой тухли му подава,
	а те сами с успех голям
	се тъпчат без излишна врява.


#	XXXIII

	Напразно аз се отклоних
	и по-добре е да си трая;
	не съм роден за съдник лих,
	та тоя да изпращам в рая,
	а в адските недра — оная.
	Това е работа за друг,
	Исусе, пръв съм грешник, зная!
	Каквото писах, то е тук.


#	XXXIV

	Но да му сложим пепел; край.
	Да дирим по-приятна тема,
	че тази на мнозина май
	досажда, радостта отнема.
	Когато празен е корема,
	за остри думи идва ред
	или пък мисъл зла обзема
	бедняка благ и тих наглед.


#	XXXV

	Роден съм в черна немотия,
	подобно дядо ми Орас,
	баща ми също бе от тия —
	родените в злощастен час.
	Отколе мъката е с нас
	и както моите деди
	в бедняшки гроб ще легна аз,
	над мене няма герб да бди.


#	XXXVI

	Но щом се заоплаквам, вече
	духът ми с мене влиза в спор:
	„Недей оглася бре, човече,
	със жалби целия простор,
	че не приличаш на Жак Кьор*,
	[* _Жак Кьор._ — Прочут на времето си богаташ, банкер на Шарл XVII. Починал в немилост през 1456 година.]
	живей и спи в постеля лоша,
	наместо да изцъклиш взор
	на златна гробница в разкоша.“


#	XXXVII

	Сановник! Но е бил преди,
	а нищо днес не представлява,
	И псалмопеецът твърди:
	изчезва всеки във забрава.
	Но не за мен е реч такава,
	че грешен съм пред бога строг;
	а в тази област подобава
	да се изказва теолог.


#	XXXVIII

	Не съм — това добре го помня —
	на ангели небесни син,
	белязан от звезда огромна.
	Баща ми е умрял. Амин.
	Нещастна, без другар един,
	ще мре и майка ми, изглежда.
	Останал на света самин,
	в какво да търся аз надежда?


#	XXXIX

	Разбрал съм: бедни и богати,
	духовници и прост народ,
	и здрави хора, и сакати,
	с различна вяра, произход,
	сгодени или във развод,
	жени със чудна красота —
	напразно всички търсят брод
	в реката мътна на смъртта.


#	XL

	Елена, Парис — също… Всеки
	умира — с болка при това;
	минават часове нелеки,
	оклюмва пламнала глава,
	избива пот — и то каква!
	Безсилен в тоя миг е брата,
	страданието със слова
	не могат да смекчат децата…


#	XLI

	Смъртта придава краска бледа
	и изтънява се носът —
	не е приятно да се гледа
	подпухналата, мека плът.
	Жена, огряла всеки кът
	с усмивката си приветлива,
	ще минеш ли по тоя път?
	Не се отива в рая жива…
P$

>	Балада за някогашните жени*
P>
	[* _Балада за някогашните жени._ — В нея се споменават _Флора_ — прочута римска куртизанка; _Архипиад_ — атинянинът Алкивиад, поставен от средновековната традиция наред с жените; _Таис_ — древногръцка куртизанка от IV век; _Ехо_ — нимфа, която се влюбила в Нарцис и се превърнала на скала; _Елоиз_ — любима на Пиер Абелар (1079–1142), прославен парижки професор, „рицар на диалектиката“, кастриран заради любовта си; _Буридан_ — парижки професор, схоластик от школата на номиналистите (според преданието отдавнашна френска кралица участвувала в студентски забавления и студентите, които й харесвали, били хвърляни в Сена) _Берт_ — майката на Карл Велики; _Жан_ — Жан д’Арк; останалите цитирани имена не са идентифицирани исторически.]

	Кажете ми къде, в коя страна е
	красавицата Флора, първа в Рим;
	Архипиад, Таис… Къде блуждае
	онази Ехо с чар неповторим?
	Дори на звук, със мъка доловим,
	над ручеи, реки или поляни
	отвръщала — неземна, сякаш дим…
	Ала къде е днес снегът от лани?

	Къде е Елоиз, със кротостта си
	увлякла тъй Пиер Есбаиар,
	че бил скопен и заживял с монаси?
	Ами кралицата, която с жар
	издала заповед в чувала стар
	да свържат Буридан и без подкани
	да хвърлят в Сена този жив товар?
	Ала къде е днес снегът от лани?

	Кралица Бланш, по глас като сирена,
	а пък по цвят — на лилия сестра,
	и Берт, с крака големи надарена,
	и Беатрис, със блясък на зора,
	и Жан, лотарингийката добра,
	която падна в плен у англичани
	и във Руан на клада изгоря?
	Ала къде е днес снегът от лани?

	Владетелю, ще търсиш дълги дни
	къде са всички те сега събрани
	и този припев пак си припомни:
	ала къде е днес снегът от лани?
P$

>
P>
#	XLII

	Монахът, важната особа,
	и оня, който е роден
	в дворец — отиват всички в гроба
	и всеки бива заменен.
	Та аз ли — прост бедняк от Рен*,
	[* _… бедняк от Рен._ — Изразът се употребявал, за да покаже немотия и не е свързан с произхода на автора.]
	не ще умра? Ала желая
	да поживея някой ден,
	преди да е настъпил края.

#	XLIII

	Светът е преходен, макар че
	забравя алчният това;
	умират всички; всяко старче
	повтаря същите слова,
	защото лудата глава
	на младини ти подобава,
	а щом си немощен, каква
	утеха друга ти остава?


#	XLIV

	Дори просия за старика
	понякога е сетен дял,
	отчаян, той смъртта си вика,
	сърцето го боли от жал,
	самоубийство би желал,
	а страх от бога го възпира,
	но не един от свой кинжал
	напук на господа умира.


#	XLV

	На младини е бил приятен,
	а днес — досаден стар човек.
	Ако мълчи, е непохватен,
	ако продума — няма лек,
	ще кажат, че това е ек
	от твърде извехтяла песен.
	Маймуна от предишен век
	е номер най-безинтересен.


#	XLVI

	Затуй нещастните женички
	без прежен чар и красота
	ревнуват младите и всички
	запитват бога — на света
	защо преди безброй лета,
	а не сега, са се родили.
	И бог мълчи — че с лекота
	въз спора биха го надвили.


#	XLVII

	Жена красива е била
	онази Омиер*, която
	[* _Омиер._ — Красивата Омиер наричали прочута парижка куртизанка от началото на XV век.]
	оплаква в зимата си зла
	отминалото свое лято:
	„О, старост, зло, навред познато,
	защо ме повали така?
	Какво ли спира ме, когато
	протягам към смъртта ръка?


#	XLVIII

	Щастлива бях, но бе отдавна —
	моминската ми красота
	посрещаха с възхита явна;
	без разлика във възрастта
	за поп и за търговец тя
	примамка бе, която радва
	и вдъхновява щедростта,
	а днес и просяк ме отбягва.


#	XLIX

	Отхвърлих всеки хубавец —
	разбирам днес, че съм сгрешила —
	заради онзи млад хитрец,
	към който бях безкрайно мила;
	обичах го с огромна сила,
	а той не криеше дори,
	че друга страст го е пленила —
	да пипне моите пари.


#	L

	Търпях, и то с усмивка блага,
	ритници, удари безчет;
	целуваше ли ме, веднага
	с проклетника, от страст обзет,
	забравях жребия си клет,
	от ласки и любов пияна.
	На други давам днес съвет —
	за мен позор и грях остана.


#	LI

	И ето че откак умря,
	година трийсета минава,
	отмина възрастта добра,
	не съм, каквато бях тогава,
	и огледалото ми дава
	жестоки поводи за срам:
	превита, суха съм — такава,
	че сдържам своя гняв едвам.


#	LII

	Къде е челото ми гладко
	и кожата с прекрасен тен,
	и погледа, пред който рядко
	остава мъж непокорен,
	врата, от бръчици лишен,
	косата, прицел на копнежи,
	и сетне, най-доброто в мен:
	червените ми устни свежи?


#	LIII

	Изящните ми рамене,
	ръцете гъвкави и бели —
	коя магия ги отне?
	Напразно от години цели
	се питам где са отлетели
	богатствата на тази плът?
	Гръдта ми бе с извивки смели,
	добре оформен бе кракът…


#	LIV

	По челото ми бръчки вече
	се впиват; погледът — замрял
	и не проблясва отдалече,
	не буди страст, а само жал;
	разкривен е носът ми цял,
	косата — оредяла, сива
	и никой днес не би познал,
	че съм била и аз красива.


#	LV

	Със всяка хубава жена
	така е то от памтивека —
	ще има свити рамена
	и гръд отпусната и мека,
	към старост ще върви полека;
	къде е прежният ми чар —
	краката ми са два дирека,
	бедрата ми са от сухар.


#	LVI

	Така доброто старо време
	оплакваме — глупачки стари —
	и всяка, просълзена, дреме
	край огъня в безброй кошмари.
	Часът за всяка ще удари,
	така живее този свят —
	слана без време ще попари
	без време цъфналия цвят.“


#	LVII

	Красавицата някогашна
	съвети дава днес безброй;
	речта й в книгата си прашна
	Фремин записа — писар мой
	завеян; вместо мене той
	за всяка дума отговаря —
	по писаря познават кой
	или какъв е господаря.


#	LVIII

	Опасност в любовта се крие,
	не идва никога сама;
	ала ще възразите вие:
	„Послушай, любовта нима
	с такава някоя «мома»
	едничка е и няма друга?
	Не е жена за у дома,
	не е достойна за съпруга!


#	LIX

	Говориш за жени, които
	обичат само за пари,
	сърцето с тях не е честито,
	пък и плътта не е дори,
	освен за кратко, разбери;
	но и жени почтени има —
	човече, по-добре се взри,
	сред тях си избери любима.“


#	LX

	Приемам, че така ще каже
	критикът мой след някой ден,
	донякъде със право даже.
	Но който тъй оспорва мен
	и със въпроса нерешен
	би трябвало да се заеме:
	не е ли бил съвсем почтен
	животът им в предишно време?


#	LXI

	Почтени те са отначало,
	далеч от упреци и грях,
	догдето пламенно, всецяло
	се влюби някоя от тях.
	Една обиква млад монах,
	а друга писар — всяка има
	в гърдите си не пламък плах,
	а буйна страст неугасима.


#	LXII

	Обичат се според Декрета*
	[* _Обичат се според Декрета._ — Иронично подмятане за прословутия Decretum Gratiani, според който вината може да се опрости, ако е останала скрита.]
	на скришно място той и тя.]
	Но за жена, от страст обзета,
	насита няма в любовта
	и тя е (тъй върви света)
	готова да предпочете
	пред първия партньор в страстта
	да бъдат неколцина те.


#	LXIII

	Защо е тъй? Не е целта ми
	да укорявам и дори
	да хуля днес достойни дами,
	но в Реймс, в Троа, като сестри
	с еднакъв нрав са, разбери,
	девиза им узнай във рима:
	от трима майстори добри
	работят по-добре шестима.


#	LXXI

	Отхвърлих женските съблазни —
	не искам в омагьосан кът
	да се въртя с надежди празни;
	да крета друг по този път…
	Това е изблик на духът,
	а не хулителство нездраво:
	в предсмъртния си час мъжът
	да каже всичко има право.


#	CLVI

	Деца красиви, запомнете,
	погубва за позорна цел
	най-хубавото свое цвете
	човекът, който е поел
	към Монпипо и към Рюел*;
	[* _… към Монпипо и към Рюел._ — Според тогавашния жаргон „да тръгнеш към Монпипо“ означавало да крадеш, а „да тръгнеш към Рюел“ — да убиваш.]
	затуй пазете свойта кожа —
	Колен Кайо*, макар и смел,
	[* _Колен Кайо_. — Вийонов състудент, екзекутиран през 1460 г. като непоправим престъпник.]
	разбра, че не помага ножа.


#	CLVII

	Не е играчка, няма спор —
	човек душата си залага;
	ако загубиш, мреш с позор,
	да се разкайваш, не помага:
	спечелиш ли, със теб не ляга
	Дидона Картагенска*, знай,
	[* _Дидона Картагенска._ — Дъщеря на тирския цар, основателка на Картаген, възпята в „Енеида“.]
	И луд е, който всичко слага
	на карта за невзрачен пай.


#	CLVIII

	Добре ме чуйте, казвам пак
	говорят с право, че изпива
	коларят всичко до петак.
	Излиза всяка сметка крива
	и много бързо си отива
	спестеното — до грош дори.
	Довеждат до съдба горчива
	престъпно взетите пари.
P$

>	Нравоучителна балада
P>
	Някой с индулгенции ограбва
	куп пари от грешниците клети;
	а на втори пък барбут му трябва;
	може да е сръчен майстор трети
	във подправянето на монети;
	всичко туй какво ще промени?
	Где са сумите, в печалба взети?
	Харчат се за вино и жени.

	Може ловко да измисляш рими,
	лютня може да държиш умело,
	с хитрости, шеги неизброими
	може да вървиш от село в село,
	на берлан и глик* да лъжеш смело,
	[* _… берлан и глик._ — Разпространени по онова време игри на карти.]
	кегли да събаряш — погледни:
	резултатите от всяко дело
	харчат се за вино и жени.

	Чакай, може би решил си вече
	за пороци да не губиш време?
	Е добре, ори, коси, човече,
	и засявай нивите със семе,
	щом неук си, дявол да го вземе!
	Що ти са стада, коноп, храни,
	щом парите (сигурно съвсем е)
	харчат се за вино и жени?

	Всякаква премяна най-красива
	може за пари да се смени.
	После грош след грош къде отива?
	Харчат се за вино и жени.
P$

>	Заключителна балада
P>
	Завършва, както сте разбрали,
	Вийон сега завета свой.
	Камбанен звън като погали
	слуха, елате в пъстър рой:
	умря на любовта герой,
	носете дрехи с ярък цвят —
	да има радостен престой,
	отивайки на оня свят.

	Че той е мъченик, едва ли
	ще спори някой — много бой
	е изтърпял, ала похвали
	получил е нищожен брой.
	Така е, вярвай, друже мой,
	с любовни мъки е богат
	Вийон и не натрупа лой,
	отивайки на оня свят.

	Облечен беше във парцали
	на път към вечния покой
	и вятърът не го пожали,
	обсипа го с игли безброй,
	прониза го със своя вой,
	да види колко е сърцат;
	но кой е бил спокоен, кой,
	отивайки на оня свят?

	О, княже, в студ или във зной
	един бе нравът му познат;
	червено винце сръбна той,
	отивайки на оня свят.
P$
