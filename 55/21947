P>
	От шест хилядолетия войната
	харесва на народите в света,
	напразно бог с десницата си свята
	звезди създава и твори цветя.

	Небесният простор с лъчи от злато,
	гнездото нежно и цветецът лек
	не отстраняват лудостта, която
	владее заслепения човек.

	Победа кървава над враговете —
	това е жребият, от нас мечтан;
	наместо със звънци на вратовете
	тълпи-стада вървят след барабан.

	И кървавата слава с колесници
	лети победно в облаци от прах,
	прегазва всички майки мъченици
	и всички страдащи дечица с тях.

	Стремим се все към щастие сурово:
	„Да мрем!“ Това е нашата съдба:
	да имаме в устата си отново
	вкуса горчив на бойната тръба.

	Блести стомана, лагер задимява,
	войникът, бледен, тръгва да руши,
	топовният гърмеж възпламенява
	невзрачните и мрачните души.

	И всичко туй — за разни господари,
	които подир всяка схватка зла
	ще си разменят комплименти стари,
	догдето гният вашите тела,

	догдето из праха и треволяка
	чакали, лешояди от леса
	по костите ви ще тършуват в мрака
	дали остават някакви меса!

	И ни един народ не позволява
	съседа му да бъде жив и здрав;
	внушават ни във бой да търсим слава,
	раздухват глупостта ни в бесен гняв.

	Руснак е този! Сваляй го от коня!
	Хърват е онзи! Огън бий, безспир!
	Това е правилно. Защо пък оня
	не носи син, а чието бял мундир?

	Премахвам някого, подир което
	изпъчвам гордо своите гърди,
	защото той престъпник беше, ето:
	посмял оттатък Рейн да се роди.

	За Розбах и за Ватерло* ще трябва
	[* _За Розбах и за Ватерло…_ — Места, където френската армия загубила сражения.]
	да се мъсти! Човек е помрачен
	и силата на разума отслабва,
	сред сеч и мрак угасват ден след ден.

	От ручеите може да се пие,
	в гората да се вдишва аромат,
	в мечти и обич да живеем ние,
	но всеки готви смърт за своя брат.

	Секат се, стръвно мушкат вдясно, вляво,
	в борба се сплитат мишци, рамене
	и ужасът с ръце се вкопчва здраво
	във гривите на буйните коне.

	А тук зората грее над простора!
	Наистина се удивлявам аз,
	че е възможно да се мразят хора,
	догдето пеят птиците над нас.
P$
