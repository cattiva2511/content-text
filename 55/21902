P>
	Наслада, сладък дар, без тебе бихме ние
	наричали едно живота и смъртта;
	за всяко същество родено на света
	магнит си ти — във теб могъщество се крие!
		Владееш поданик и цар —
		за теб, заради твоя чар,
		поемаме тегла и грижи;
		стремеж към теб единствен движи
	войника и дори министъра могъщ —
		влече ги път един и същ.
	А бихме ли и ний, поетите, творили,
	ако в безсънна нощ, останали без сили,
	не чувахме накрай със очарован слух
	вълшебни звуци в мрака глух?
	И славата, шумът на речите витийски,
	и гордият венец в игрите олимпийски
	прикриват само теб, Наслада — божество.
	Живееш ти в плътта на всяко същество.
		Защо са багрите на Флора,
		лъчите слънчеви в простора,
		Помонините плодове
		и Бакхус, който ни зове,
		горите и полята свежи —
		кърмачки на безброй копнежи?
	Защо ли се множат изкуствата безспир,
	любимата жена защо е скъп кумир?
		За теб, за твоята прослава.
	И повече дори: когато някой сам
		във нещо се ограничава,
		наслада в туй намира, знам.
	Любимка си била отдавна, о Наслада,
		на най-добрия ум в Елада;
	не ме отбягвай днес, поспри се у дома,
		не ще останеш тук сама.
	Обичам аз игри, любов и своеволия,
	и музика, и стих; за мене са добри
		различни дарове — дори
	и чара приглушен на лека меланхолия
P$
