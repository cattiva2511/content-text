P>
	На вечния Лазур насмешката сияйна
	потиска с прелестта на свежите цветя
	поета слаб, проклел таланта си, в безкрайна
	пустиня призован безплодно от Скръбта.

	Побягнал, зажумял, усещам в мен да впива
	с неумолимостта на порив май дълбок
	очи. Да бягам — где? Коя ли нощ бурлива
	да хвърля — дрипав плащ — над присмеха жесток?

	Завейте, ветрове, с вълни еднообразни,
	с парцали от мъгла в простора, цял облян
	от мрачните води на есени напразни,
	вдигнете ни голям и мълчалив таван!

	И ти сега излез от Лета, донеси ни,
	Досадо, чак оттам тръстика, гъста кал
	и запуши със тях ония дупки сини,
	които птици зли направиха без жал.

	Неуморими все, комини без пощада
	да пушат — тъй от дим затворът сътворен
	да угаси накрай в летящата си сграда
	на слънцето лика, жълтеещ се над мен!

	Небето мре. Прати, материйо, забрава
	на Идеала зъл и гибелния грях
	за мъченика — той да сподели остава
	с човешките стада обора, стар за тях.

	Понеже моят ум е празен — тъй буркана,
	за дамски грим стои опразнен в някой кът, —
	без пудра, червила, идеята остана;
	с прозевки към смъртта се този моя път…

	Напразно! Възвести Лазурът пак прослава
	с камбани. О, мой дух, лиши те от покой,
	за да те сплаши, зъл, с триумфа си и става
	чрез живия метал вечерня синя той.

	И, древен, пак лети, агонията твоя
	разсича като меч, покрил мъгли, мочур…
	Къде с ненужен бунт да бягам от безброя?
	Обречен съм. Лазур! Лазур! Лазур! Лазур!
P$
