P>
	Студенината мързелива
	на зимата си отлетя:
	настъпва ерата игрива
	и прелестна на пролетта.

	С трева пръстта е украсена,
	тревата пък — с цветя безброй;
	от птичи песни огласена,
	гората върна чара свой.

	В зори момата е готова,
	за да превари слънчев пек
	и да откъсне роза нова
	със аромат и свеж, и лек.

	А сетне със цветеца ярък
	гърдите си ще украси
	или ще го даде — подарък
	на момък с къдрави коси.

	И щом това красиво цвете
	е знак на нейната любов,
	ще бъдат ведри часовете
	за момъка и в ден суров.

	Но вслушайте се — след овчаря
	засвирва сякаш всеки лист,
	а песента им се повтаря
	от славея с гласеца чист.

	Любувайте се на водата —
	тъй бистра в буйния поток,
	погледайте зеленината,
	изпълнила леса дълбок.

	Вълни морето не надига,
	в небето — светли цветове;
	и чак до Индия достига
	гемия с благи ветрове.

	Рояк вестители крилати
	кръжи навред с приятен звук;
	опиянен от аромати,
	роякът с жар работи тук.

	Събират в кошера пчелите
	от най-добри цветя нектар:
	глада си за да утолите,
	ще ви предложат сладък дар.

	Отекват песни в небесата
	от птичи гласове безспир:
	от чучулига — над полята,
	от лебед — в езерната шир.

	Край къщите — от ластовички,
	от славеи — в леса зелен,
	и бодри песни пеят всички,
	щастливи в пролетния ден.

	Гласът ми ще ги придружава,
	за любовта ще пея аз —
	как пламъкът й поразява
	или пък радва всички нас.

	За мен да пея е наслада,
	дано светът я сподели —
	че цялата природа млада
	възражда се сега, нали?
P$
