P>
	Дочува се тръба в казармен двор тъдява
	и утринен ветрец фенерите обвива.

	От сънища рояк злотворен е сковал
	младежките глави върху чаршафа бял;
	налято с кръв око е лампата трептяща —
	над утринния лъч петно червено праща;
	духът под тежестта на тялото е — той
	прилича на деня със лампата в двубой.
	Като усмивка с бриз от сълзите изтрита
	е въздухът — трепти; достига до насита
	поетът в своя стих, жената — в любовта.

	Започват да димят комини на места.
	Продажните жени в съня си тъп са свели
	над зинала уста клепачи потъмнели;
	бедничките, в копнеж за топъл миг желан,
	разпалват с дъх кибрит или студена длан.
	Родилката във дом, където огън няма,
	се свива в тоя миг от болка по-голяма;
	и като стон раздран от изблика на кръв,
	мъглите къса с глас ехтящ петелът пръв;
	море от сивота обгръща всяка сграда,
	сред болничния мрак умиращият страда
	и воплите му в хрип превръщат се накрай.
	Разпътници едва се влачат след гуляй.

	В зелен и розов цвят зората пременена
	се движи бавно към пустеещата Сена.
	Разтърквайки очи, Париж се вдига, сив,
	и грабва сечива — старик трудолюбив.
P$
