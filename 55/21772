	Живял някога един човек, който много обичал да прави от дърво различни фигурки. Името му било Кичи.
	Веднъж приятелят му казал:
	— Кичи, колкото и добър майстор да си в правенето на дървени статуетки, не можеш да се мериш с Хидари Джингоро. Аз имам една дървена фигурка на мишка, изработена от него. Изглежда съвсем като жива. Искаш ли да ти я покажа?
	— Твоята е фалшива. Истинската е при мен — казал Кичи.
	— Добре, нека ги сравним. Тогава ще видим коя е истинската! — казал приятелят му ядосано и се прибрал в къщи.
	Когато излязъл, Кичи въздъхнал угрижен.
	— Стана тя, каквато стана. Кой ме караше да се хваля, че имам фигурка от Джингоро. Та аз нямам нищо негово. Ами сега, какво да правя?
	Кичи скръстил ръце и се замислил.
	— Хрумна ми чудесна идея — усмихнал се след малко той.
	После отишъл до стенния шкаф и извадил от там калъпче сушена риба. Взел чукче и длето и чука — трака, чука — трака измайсторил една мишка.
	На другия ден Кичи сложил мишката в едно сандъче, увил го с шарена кърпа като вързоп и се отправил към къщата на приятеля си.
	— Добър ден. Донесох това, което ти бях обещал. Тази е истинската мишка, която Хидари Джингоро е направил — казал той.
	— Не, това не е вярно. Истинската изработка е тук — отвърнал приятелят му и извадил своето сандъче. Отворил капака и там наистина имало една чудесно изработена дървена мишка. Двамата сравнили двете мишки. Мишката на Кичи била много сполучлива, на не можела да се сравнява с другата.
	— Ха-ха-ха. Твоята мишка прилича на жаба. Да не би това да е някоя омагьосана жаба — смеел се силно приятелят на Кичи.
	В това време до мишките се промъкнала домашната котка и ги обиколила с мяукане. После светкавично се хвърлила върху мишката на Кичи, грабнала я с уста и избягала.
	— Я, гледай ти! — останал страшно учуден приятелят на Кичи.
	— Котката отсъди, коя от двете е истинската мишка. Нея не можеш да заблудиш. Тя реши, че моята е по-истинска. Е, признаваш ли се за победен? — попитал Кичи, като се престорил на много горд.
	— Признавам се — отвърнал съкрушено приятелят му.
	Кичи се върнал в къщи много доволен. Но после разказал всичко на съседа си.
	— Всичко това беше шега. Тази мишка не е изработена от Хидари Джингоро. Аз я направих.
	— А защо тогава котката взе твоята мишка?
	— Всъщност, съседе, моята мишка не беше от дърво. Направих я от сушена риба.
	— Така ли? Ха-ха-ха. Ето защо котката е предпочела твоята мишка. Ха-ха-ха — дълго се смял съседът му като разбрал цялата истина.
