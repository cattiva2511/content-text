P>
	Към нови брегове понесли свойто бреме,
	сред безконечна нощ залутани съвсем,
	не бихме ли могли сред океана време
		поне за ден да спрем?

	О езеро! Едва годината измина,
	а ето идвам пак по същите места
	и — гледай — сядам сам на камъка застинал,
		където беше тя!

	Връхлиташе така със рев върху скалите
	тъй както днеска ти; и вятърът така
	навяваше и хлад, и пяна от вълните
		по нейните крака.

	Спомни си — вечер бе; вървяхме с нея двама;
	земя и небеса отдъхваха във мир
	и ритъм на весла далеч ехтеше само
		над звучната ти шир.

	Но в миг неземен звук разнесе се тогава,
	омаяният бряг откликна му едва,
	гласът за мене скъп дочух да прозвучава
		със следните слова:

	„О време, спри за миг, та твоята стихия
	в покой да се екове,
	за да се насладим сега докрай на тия
		най-свидни часове!

	Нещастници безброй те призовават тука,
	лети за тях — завчас
	да минат всички дни на мъка и на скука;
		но забрави за нас!

	Ала напразно аз минути прося — ето
	че времето лети;
	прошепвам на нощта: «Поспри!», а по небето
		зора ще заблести.

	Да любим, от мига да вземем красотата;
	човекът е, разбрах,
	без пристан в бурите, без бряг са времената —
		текат, и ние с тях!“

	Нима мигът щастлив, когато до забрава
	опива ни любов, ще литне без следа
	с такава бързина, с каквато отлетява
		мигът на зла беда?

	И диря ли дори не би могло да има?
	Съвсем ли чезне той? Завинаги ли? Как,
	туй време, що на нас го дава и го взима,
		не го ли връща пак?

	О вечност, минало, бездънни бездни в мрака,
	какво направихте със дните ни безчет?
	Не се ли връщат те, нима човекът чака
		напразно все ответ?

	О езеро, скали, вас времето щади ви,
	гора, на теб дори възвръща млада мощ!
	Бъдете вий поне свидетели красиви,
		помнете тази нощ!

	Да пазиш спомена и в бури, и в отмора,
	прекрасно езеро, и в твоя бряг засмян,
	и в черните елхи, в скалите, във простора
		да бъде този блян!

	В зефира, отшумял и пак възвърнал сила,
	в шума, от бряг на бряг повтарян всеки миг,
	в звездата от сребро, която те застила
		със своя блед светлик!

	И твоят въздух лек и всяко клонче даже,
	и вятърът, готов листата да смете,
	и всичко, що звучи и диша, нека каже:
		„Обичаха се те!“
P$
