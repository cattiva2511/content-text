P>
	Дърварю, чуй ме ти и спри за миг ръка —
	дървета не сечеш, замахвайки така,
	не виждаш ли кръвта на нимфите, които
	под тяхната кора живееха честито?
	Ако крадец, отнел по-незначим имот,
	с бесило бива тук лишаван от живот,
	какво възмездие приляга за такива
	ръце, чиято стръв богините убива?

	Гора, просторен дом на пойните ята!
	Елени и сърни сред твоите листа
	не ще прошумолят; зелената ти грива
	от зноя няма пак в прохлада да ни скрива.

	Не ще намира пън овчарят, пожелал
	под твоите листа да свири на кавал,
	и няма със душа от любовта обзета
	със песни да зове красивата Жанета;
	ще стихне всичко тук и Ехо ще мълчи,
	поле ще станеш ти и няма да личи,
	че тука шумен лес е расъл отначало
	и в твоята земя ще се забива рало,
	ще те напусне Пан и вече никой път
	сърненца няма в теб безгрижно да растат.

	Прости, вековен лес, играчка на Зефира,
	където най-напред опитах свойта лира,
	където най-напред се вслушах как трепти
	лъка на Аполон, пробуждайки мечти;
	от Калиопа чар, където пих, където
	стихът й със възторг изпълни ми сърцето,
	а от Евтерпа бях обкичен със цветя
	и ме закърми тъй със млякото си тя.

	Прости, вековен лес, завинаги простете
	поляни, няма тук да никне горско цвете,
	а всеки минувач напразно в пътя свой
	ще търси сенчест хлад и в слънчевия зной,
	измъчен и смутен от пустата картина,
	убийците ти зли със право ще проклина!

	О дъбове, на вас ще кажа сбогом днес.
	Прославени чеда на Зевсовия лес,
	повели хората по своята пътека —
	неблагодарен е наистина човека:
	забрави, че е взел от вас безброй блага,
	хранители-бащи убива той сега.

	От земните блага не трае ни едничко!
	О боже, колко прав е философът: всичко
	загива най-подир и по закон суров
	възвръща се в света, приело образ нов!
	Полето някой ден от хълм ще е покрито,
	а гдето е Нептун, ще зрее едро жито;
	материята си остава, запомни,
	и само формата след време се мени.
P$
