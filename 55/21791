P>
	Уви, Любов! Мъчителна раздяла
	ще ме откъсне в недалечен ден
	от най-прекрасната, в света живяла.
	Такава обич тя пробуди в мен,
	че ще замина много натъжен.
	Какво говоря, боже! За възхвала
	на бога тръгва тялото; но в плен
	сърцето мое тя е завладяла.

	Отивам в Сирия, че за васала
	да служи господу е дълг свещен;
	ако откажеш днес, за вечност цяла
	към бога ще останеш задължен.
	Помнете, този миг е отреден
	да блесне смелостта ни, засияла —
	да стигнем почести и рай блажен,
	и обич, на съблазни устояла!

	Земята божия е във обсада —
	добри от лоши бог ще отдели;
	където господ бе разпнат да страда,
	сега се впиха турските стрели.
	Не тръгват само болните или
	пък старци и бедняци: влизат в ада,
	ако не дойдат с нас, а са били
	богати, здрави и във възраст млада.

	И само на свещеника се пада
	да не напуска своя дом — нали
	да не пустее божията сграда?
	За дамите пък бог ще повели
	добро и зло, според това дали
	са верни на дълга си; за награда
	неверните ще срещнат хора зли —
	добрите тръгват, не скъпят наслада.

	Затънали в беди като сред блато,
	нещастията си търпим едвам;
	във битки, с дръзновение крилато,
	да защитим Исусовия храм,
	в прослава на негаснещия плам
	на вярата; ще дойде ден, когато
	родината ще се отплаща нам
	и с чест ще ни възнагради богато.

	Без полза сме воювали сърцато —
	сега да проявим кураж голям,
	да отмъстим за раната, която
	у всички ни разпалва гняв и срам,
	защото вражески тълпи са там,
	където мястото за нас е свято.
	Ако се побоим, ще бъде, знам,
	с насмешка името ни споменато.

	Облят във сълзи, аз пристъпвам ням
	към изпитанието непознато,
	но мисля повече, признавам сам,
	за нея, за сърцето й от злато…
P$
