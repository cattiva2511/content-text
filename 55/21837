P>
	Доколкото човек успява да говори
	език чрез друг език или да въплъти
	природата във стих; доколкото черти
	на живия човек портретът ще повтори,

	дотолкова успя — та кой ли ще оспори,
	че си предал стила, изпълнен с красоти,
	на древния поет; и както него ти
	разказваш как Еней пътува и се бори.

	И онзи царствен дух, и острите стрели,
	които с векове латински са били,
	с които е богат Вергилий, ти ги стори

	напълно френски днес; така ни радват те,
	че трябва, Демазюр*, за да те почете,
	да има Меценат, да дойде Цезар втори.
	[* _Демазюр._ — Луи Демазюр (1515–1574) се прославил със своите преводи от латински.]
P$
