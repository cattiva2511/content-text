P>
	И тъй, какво видях? — Крайпътните дървета
	са бягаща войска, от паника обзета,
	и сякаш ветрове браздят под мен вълни,
	та люшка се назад земята и встрани.

	Черковни кули в бяг за миг човек ще види,
	подскачат подир тях и къщи с керемиди,
	като че ли овце, на гръб със знак червен,
	минават на стада в ливадите край мен.

	Край хълма разлюлян снишава се реката,
	като боа така опасала нивята,
	че да ги задуши с прегръдка би могла…
	— По пътя съм заспал, събудих се в кола!
P$
