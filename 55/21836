P>
	Не се сърди, Ронсар, затуй, че ръкописи
	във Франция сега създават се безчет:
	безсмъртната творба във всеки свой куплет
	паспорт за вечността съдържа, припомни си.

	Дали ще дава плод и в бъдеще, зависи
	от автора — дали е истински поет;
	ако не е така, я чака жребий клет —
	гробовният покой под стройни кипариси.

	Вергилий бе велик, Хораций също бе
	със дух благословен от щедрото небе,
	но други имена забравата покрива.

	Ако се взрем сега и в слабите творби,
	ще можем по-добре да съдим може би:
	защо след Мевий* днес да нямаме такива?
	[* _Мевий._ — Посредствен древноримски автор, осмян от Вергилий и Хораций.]
P$
