P>
	Главата ми под сняг натрупан побелява
	и слънце щом над мен проблесне — и тогава
	не се стопява той; над моите гърди
	елате, снегове, събирайте се вие
	и над сърцето днес, та буйно да не бие,
	че пепел е жарта, що пламък бе преди.

	Но приживе нима ще трябва да угасна?
	Изчезна ли лъчът от светлина прекрасна?
	Божественият плам не крее ли поне?
	И пред олтара свят принасям жертви, ето:
	на страст нечиста — лед, а пламък — на небето;
	свещен и чист светлик, надгробна факла — не!

	Наслади няма, но и мъките са спрени.
	Със славея мълчат коварните сирени,
	не се берат цветя, не пада плод узрял;
	понякога лъжа в надеждата не дреме:
	блажена старостта — със нея иде време
	да ползуваш това, което с труд си сбрал!

	Но близка е смъртта; за нещо непознато
	след нея иде ред — настъпва час, когато
	животът ще е жив, а пък смъртта ще мре.
	Пред гибел в буря кой покой не предпочита?
	И кой ли би желал да скита без насита,
	а да не се стреми в пристанище да спре?
P$
