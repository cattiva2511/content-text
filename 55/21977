P>
	Човече, ще цениш морето в своя път!
	Съзираш своя дух като във огледало
	в това море, на бяг отдадено всецяло,
	и бездна също тъй горчива е духът.

	Обичаш в своя лик да се потапяш, ето —
	с очи или с ръце прегръщаш го, и тук
	сърцето ти за миг забравя своя звук,
	заслушано в гласа несдържан на морето.

	И двама скришни сте, човече, ничий взор
	във твоето сърце не стига дълбините,
	не знаем, о море, богатствата ти скрити;
	търсача вечно вий посрещате с отпор!

	Но въпреки това не стихва все борбата,
	която между вас се води по света,
	дотолкова за вас любима е смъртта,
	о вечни врагове, непримирими братя!
P$
