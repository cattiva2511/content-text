P>
	Нима се чудите, когато
	за мен на музата гласът
	в осемдесетото ми лято
	подхваща стих по някой път?

	Така в полята заледени
	се мярва мъничко трева,
	но тези стръкчета зелени
	повяхват скоро след това.

	И птичка може в късна есен
	да пее в храсти без листа,
	но няма нежност в тази песен
	и не възпява обич тя.

	Така, допра ли свойта лира,
	не чувам отклик в нея аз —
	опитам да издигна глас
	във миг, във който той замира.

	„Умиращ искам — заявил
	Тибул на своята любима —
	да виждам твоя поглед мил,
	да сме в прегръдка неделима.“

	Но щом за смърт настане време
	и сетен зов човек е чул,
	отгде за Делия ще вземе
	и взор, и ласки сам Тибул?

	Човек в минутата зловеща
	забравя своя земен дял.
	Та кой ли смъртен е желал
	посред агонията — среща?

	И Делия на своя ред
	към вечния покой отива
	без знак, че е била красива
	и тъй обичана навред.

	Съдбата на човек това е:
	не знае пръв и сетен ден,
	от бездна тръгва, устремен
	къде?… Туй само господ знае.
P$
