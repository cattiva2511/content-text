P>
	Да сме един със друг най-често, всеки ден,
	да любим без лъжа, без хитрост, без измама,
	без угризение и да живеем двама,
	отдавайки сърца във порива блажен;

	за всеки в мисълта на другия да няма
	неясност — любовта сред светлина голяма
	да блесне, не сред мрак да бъде сън стаен —
	за Лаура тъй пял певецът вдъхновен.

	И вие, чийто взор като че ли нехае
	в безгрижие, с венец на своята глава,
	ми казвате: любов е именно това.

	А аз, скептик, роден без вяра да блуждае,
	отвръщам ви накрай със следните слова:
	в живота тъй не е, но любовта това е.
P$
