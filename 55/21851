P>
	Когато натежи над тебе старост сива,
	ще шиеш неведнъж до късно край свещта
	и мои стихове ще казваш с мисълта:
	„Ронсар възпя ме тъй, когато бях красива.“

	Слугинята след труд усилен ще почива,
	но името ми щом дочуе във нощта,
	от дрямката си в миг ще се събуди тя,
	с хвалебствия към теб ще смесва скръб горчива.

	Тогава ще съм в гроб, нетленният ми дух
	под някой кипарис ще спи, за всичко глух;
	за любовта ми ти ще спомняш със охота,

	ще се разкайваш, знай, за строгостта към мен.
	Повярвай ми: живей, не чакай следващ ден,
	а днеска откъсни цветята на живота.
P$
