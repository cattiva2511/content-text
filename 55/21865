P>
	Не е щастлив човек, желаното щом няма.
	Това, що нямаш, щом не пожелаваш, знай,
	че си блажен — пред теб са радости безкрай,
	а алчният е в плен на мъка най-голяма.

	Да искаш е беда, разпалваща пожари
	в човешката душа, и затова със страст
	не искай нищо, щом не е във твоя власт —
	дочакай радост, щом и твоят час удари.

	От алчност корабът попада на пирати,
	на бури, на скали, на страшни ветрове;
	човекът все ламти, за да се озове
	сред трудности — далеч от пътища познати.

	За почести един жадува — пред мнозина
	угодничи, честта си стъпква той дори,
	а друг пък, закопнял за повече пари,
	предава бог и крал и своята родина.

	Когато е обзет човек от страсти груби
	и към наслади все безумно се стреми,
	завършва зле, това разбрали сте сами —
	и време, и живот напразно ще изгуби.

	Един ламти за пост с усърдие голямо,
	мечтае за имот и за пари безброй —
	след вятъра търчи в заблудата си той:
	желанието е безплоден повей само.

	А друг е жалък роб на любовта, но, зная,
	и той пред ветрове прегръдка е открил:
	ще бъде награден със отказ груб, немия,
	или с едно лице повехнало накрая.

	А трети се стреми с усилия безкрайни
	да стане приближен и драг на своя крал,
	но току-виж, такъв безследно е умрял —
	на своя господар узнал е много тайни.

	Да искаш е злина, която все те дразни,
	с надежди не живей като в магьосан лес,
	а да се насладиш, човече, бързай днес,
	забулват твоя ум копнежите напразни.

	Ламтежът е лъжа и сянка на нещата —
	подмамвайки духа към празна суета,
	в заблуда ни държи, тъй както през нощта
	със образи сънят излъгва сетивата.
P$
