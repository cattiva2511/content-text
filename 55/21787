P>
	Когато дълъг е денят — през май, —
	приятно пее птичката далечна;
	като изслушам песента докрай,
	припомням си за любовта далечна.
	Вървя така, а птичият летеж
	и ароматът на трендафил свеж
	ме радват колкото студена зима.

	Надявам се и вярвам — боже, дай
	да видя своята любов далечна.
	Ала мечтата ми за този рай
	изплъзва се, изглежда тъй далечна…
	Защо не бях поклонник, смел младеж
	с тояга, с наметало, с бърз вървеж
	да се явя пред своята любима!

	И там, във нейния далечен край,
	да ме посрещне любовта далечна!
	Да бъда с нея — боже, засияй
	над мен, поклонник от страна далечна!
	Каква наслада — да се събереш
	с любимата си, да я увлечеш
	в беседа нежна и неповторима!

	Щастлив ще бъде моят земен пай
	след срещата със любовта далечна.
	Но ще успея ли? Любима, знай,
	ще прекося и пустош по-далечна
	заради своя пламенен стремеж!
	Не съм пророк: пред мене пречки — гмеж,
	така че сетна дума бог ще има.

	Не искам друга обич; дух, дерзай,
	възпявай своята любов далечна,
	защото тя сред всичките е „най“ —
	и в близък кът, и във страна далечна.
	Така прекрасна е, че щеш не щеш,
	сред сарацини ще се озовеш
	заради прелестта й несравнима.

	Навред е бог, човече, не гадай,
	от него е и любовта далечна,
	от него дар е този чар без край
	във образа на любовта далечна;
	ако поискаш да ме разбереш,
	помни, че няма начин да ме спреш,
	чрез нея аз съм по-щастлив от трима.

	Така си е, невернико, признай,
	че съм подвластен на любов далечна,
	не чувам вестоносец, глашатай,
	а само зов от любовта далечна.
	Но как съдбата да пресъздадеш?
	Орисан съм да чезна във копнеж,
	отдаден на любов несподелима.

	Но как съдбата да пресъздадеш?
	Кълна, че съм орисан тъй — в копнеж
	да чезна от любов несподелима.
P$
