P>
	Червен е пясъкът, море е той, което
	отпуснато, без глас, в леглото си трепти.
	Във въздуха димящ бакърени черти
	бележат хоризонт, поглъщан от небето.

	Не се дочува звук. Нахраненият лъв
	отдавна вече спи във пещерата своя;
	жирафата сега потърсва водопоя,
	където леопард е минал вече пръв.

	Под жарките лъчи, на пластове дебели,
	омарата тежи и птици не летят,
	а само, в сън дълбок, боа по някой път
	полюшва своя гръб със люспи заблестели.

	Просторите горят под светъл небосвод,
	ала догдето в сън мълчи светът, тогава
	минават слонове — в пустинята лилава
	на път към роден край се движат с бавен ход.

	От хоризонта те — кафяви, тежки маси —
	прииждат, вдигат прах; че техните крака
	събарят дюните, нехаят те — така
	не губят нито миг, отиват към целта си.

	Начело — стар водач. Като кора на дъб,
	от старост издълбан, е кожата му твърда;
	с глава като скала, уши широки мърда,
	огъва във дъга огромния си гръб.

	Не ускорява той и не забавя крачка —
	спокоен патриарх, редиците повел,
	и стадото върви към сигурната цел,
	из пясъка следи дълбае, пречки мачка.

	От мощните тела, окъпани във пот,
	във въздуха над тях безспир се вдига пара,
	горещ бръмчащ рояк ги следва в надпревара,
	но всеки слон, подвил сред бивните хобот,

	не трепва от това, че слънцето изгаря
	напукания гръб, че жаждата расте…
	Догдето тъй вървят сега, мечтаят те
	за своите места отвъд — в гората стара.

	Очаква ги река, дошла от снежен връх,
	където плава с рев и шум хипопотама,
	където под луна сияйна и голяма
	да пият идват те, пристъпвайки по мъх…

	Така — със мудността, на ръста им присъща,
	превръщат се далеч в катранена черта…
	Пустинята ехти и пак заглъхва тя,
	догдето хоризонт далечен ги поглъща.
P$
