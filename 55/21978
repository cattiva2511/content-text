P>
	Очи като затворя, догдето се здрачава,
	потънал в аромата на топлата ти гръд,
	крайбрежия щастливи съзирам аз — отвъд,
	където мудно слънце гори като жарава;

	и остров виждам, гдето природата създава
	дървета причудливи — на леност туй е кът;
	мъжете там са дребни, но с издръжлива плът,
	а взорът на жените е искрен до забрава…

	От твоя дъх поведен към мамеща страна,
	съзирам залив пълен със мачти и платна,
	все още уморени от битки със вълните.

	Догдето ароматът на тамарин зелен,
	изпълвайки простора, издува ми гърдите
	и с песен на моряци примесва се у мен.
P$
