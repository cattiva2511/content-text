P>
	Душите влюбени и учените бледи
	обичат котките — могъщи същества,
	които много им приличат по това,
	че търсят топлина и че са домоседи.

	Жадуват знание и пламенна наслада,
	покоя търсят те и в бездните дори;
	да може гордостта у тях да усмири,
	за свой вестител би ги взел, навярно, ада.

	Замислени стоят във поза благородна —
	големи сфинксове в пустиня неизбродна,
	унесени във сън от блянове без край;

	блести игрив рояк от искрици магични
	по техните тела и златен прах сияй
	и влива звезден чар в очите им мистични.
P$
