P>
	Под свод от акажу, сред въздух натежал
	и пълен със мухи, висят безброй лиани,
	обвивайки стебла и дънери смълчани;
	люлеят леко те и пъстър папагал,
	и паяк жълтогръб, и стадо павиани.
	Ей тук убиецът на биволския род
	край стволове със мъх покрити леко стъпва,
	жесток и уморен, със равномерен ход;
	опашката му все край хълбока потръпва;
	от жажда натежал, с раззината уста,
	ръмжи и всява страх сред гущери, заспали
	обедния си сън навред в околността,
	където слънцето достига да ги гали.
	В самотен кът, закрит от топлите лъчи,
	на някоя скала удобна се изтяга
	и лапата си той облизва и веднага
	отпуска се да спи с притворени очи;
	ала след миг плътта му трепва, разлюляна
	от порива на бърз и първобитен ток:
	сънува той, че сред далечната поляна
	забива нокти с рев, подир огромен скок,
	в плътта на някой бик, обзет от страх жесток.
P$
