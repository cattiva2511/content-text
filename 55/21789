P>
	Когато видя чучулига как
	към слънцето излита и в забрава
	от нега отмаляла, слиза пак
	надолу към ливадата, тогава,
	със завист към щастливците безчет,
	усещам как сърцето бие лудо
	в гръдта ми и наистина е чудо,
	че жив съм — тъй съм от копнеж обзет.

	Уви, залъгвах се, че всичко знам
	за любовта, но тя била загадка —
	обичам безпределно, а съм сам,
	единствено със мъката си сладка.
	Любимата изтръгва всеки ден
	сърцето ми, душата ми смутена,
	любимата е цялата вселена,
	а жажда и копнеж бушуват в мен.

	Не съм на чувствата си господар
	и сам не си принадлежа изцяло —
	оглеждам се в очите й със жар
	като във най-прекрасно огледало.
	Загледан в тази нейна красота,
	и аз се давя в мъката жестока,
	тъй както Нарцис паднал във потока
	според легендата от древността.

	За мен добър урок ще е това
	и няма никога да вярвам в дами,
	сега — когато вече знам с каква
	отплата е дарена верността ми.
	Догдето мъката ми все расте,
	с утеха никоя не се притече
	и на жени не се осланям вече,
	защото са еднакви всички те.

	И тя е като всички тях — поклон
	пред тези женски качества лукави, —
	не иска туй, което е закон,
	а забраненото охотно прави.
	Така е, аз пострадах твърде зле,
	загдето хукнах като луд по моста,
	в стремеж към полет се увлякох доста
	и ето ме с прекършени криле.

	Понеже няма никаква цена
	за нея чувството ми тъй горещо,
	за обич няма да й спомена,
	страстта си няма да издам със нещо.
	Отказвам се от всякаква любов
	и нека да загина, щом това е
	едничкото, което тя желае —
	в изгнание да ида съм готов.

	Тристане, аз загубих вяра в нея
	и болката ще бъде с мен навред,
	оттеглям се, отказвам се да пея,
	без обич и без радост занапред.
P$
