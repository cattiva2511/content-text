P>
	С изящна плът, с очи — загадка,
	с коса — зловеща тъмнина,
	на кожата й свежест гладка
	е дал самият Сатана…

	Жени я хулят черногледски,
	но всеки мъж я е желал;
	архиепископът толедски
	в краката й „Te Deum“* пял.
	[* _„Те Deum“._ — Литургия.]

	Над шията с извивка дива
	огромен кок е свила тя —
	разпусне ли го, плащ обвива
	прекрасната й голота.

	В лицето бледно устни — цвете,
	един ли в блян ги съзерца!
	Във пурпура им ще прозрете
	кръвта на множество сърца.

	Сравнени с циганка такава,
	красавиците губят чар,
	със поглед тя възпламенява
	и у преситени пожар.

	Прашинка сол у нея има
	от тия същите води,
	отгдето гола, несравнима,
	за власт Венера се роди.
P$
