P>
	Сред тъмните гори, убежища на сови,
	където шушнат в страх листа и вейки нови
	и сякаш дебне зло из мрачния гъстак,
	понесла своя син — новороден юнак,
	понесла го със страх в прегръдката си здрава,
	когато види как нощта ги обкръжава
	и чуе вълчи вой — тогава чудеса
	да стори би могла дивачката в леса.

	Така е със Париж. Със столицата — мярка,
	която с право, с чест и със култура ярка
	закърмя туй дете: настъпващия ден.
	Зората с буен впряг за полет вдъхновен
	подготвена е тук. И столицата свята
	превръща в ден съня, бленуван от Земята,
	на мъдреци безброй закърмя мисълта,
	сестра е днес на Рим и на Атина тя;
	сред пролетни лъчи, под свода, що сияе,
	и обич, и живот, и светла радост тя е.
	Под небосвода син, пречистен и дълбок,
	приспива своя син — могъщ невръстен бог.
	Показва тя сега, и горда, и щастлива,
	един вековен блян, превърнат в рожба жива —
	зародиша трептящ на нов човешки род,
	настъпващия ден, насочен към възход!
	За него отсега светът със жар започва
	да впива остър плуг във благодатна почва;
	към погледа му чист, с невинност заблестял,
	прибавя тя лъча на своя идеал;
	усеща се, че тя е столица на скъпи
	надежди и любов; ала ако настъпи
	внезапно грозен мрак и пръсне страх навред,
	ако надвисне звяр над хоризонта блед
	и всичко, що пълзи, ръмжи и поразява,
	ако заплаши в миг детето й, тогава
	ще скокне с ярост тя, с ужасен вик и; виж —
	ще се превърне в твърд изпълнен с гняв Париж
	и столицата с чар всемира запленила,
	ще всее ужас вред със страшната си сила.
P$
