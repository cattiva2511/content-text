P>
		„Сторете място, ще летя!“ —
		извика щраус тлъст и ето:
		гората стихва, чака тя
		да види нов летец в небето.
		„Хей, не пропускайте това,
		на мен летежът ми приляга,
		ще се окъпя в синева
		и ще се извися веднага,
		внимание!“… И той върви —
	следят го ластовица, кос и чучулига, —
		нескопосно крила повдига,
	но твърде къси се оказват те, уви.
	Безплоден напън! Той остава на земята,
		далеч от сини висоти,
		краката си напразно мята,
	безспир крила размахва, без да полети.
		Така се случва и в живота
	и сред писателите не за първи път.
		Литературни щрауси с охота
		крещят: „Ще полетя!“ и все пълзят.
P$
