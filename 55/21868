P>
	Ти знаеш, Музо, моя Музо тъй самотна,
	че в песните ти няма пошлост, но сега
	ги приравняват с всяка песен неграмотна.

	Ти знаеш: щом създавам някакви блага
	на големци неблагодарни за прослава,
	загубвам време и спечелвам си тъга.

	Ти знаеш: днес харесват туй, с което става
	човекът на маймуна; правдата добра
	потъпкана от грехове лежи в забрава.

	Ти знаеш: до Насладата не се добра
	светът, макар че търси я навред, защото
	Страстта увлича умовете в зла игра.

	Ти знаеш: Добродетелта заспа в леглото
	на тъмна нощ, напълно се усамоти
	и глуха, няма, сляпа днес е тя пред злото.

	Ти знаеш: който все по нейните пети
	изглежда, че я следва, той е най-далече
	в действителност от нея; туй помни го ти.

	Ти знаеш, че мъдрец глупецът се нарече,
	с ласкатели обиколен, но той е, знам,
	като шаран, налапал въдицата вече.

	Ти знаеш: не един бездарник с шум голям
	се извиси, ала такъв човек накрая
	самовъзхвалите опровергава сам.

	Ти знаеш, че догдето аз съм жив на тая
	земя, ще те отритват все: добри слова,
	се казват срещу някаква услуга, зная.

	Ти знаеш, че науката не е това,
	което бе преди: потъпка славно име,
	за старата почтеност спомня си едва.

	Ти знаеш: въпреки че страдам лете, зиме,
	на Добродетелта да служа бих желал
	и за награда тя в затвора си държи ме.

	Ти знаеш: на ума не съм подвластен цял,
	сърцето ми добро е, но с усмивка блага
	за всяка подлост да простя не бих успял.

	Ти знаеш, Музо, колко много ми дотяга
	да бъда критикуван тъй, че да личи
	невежеството на преценките веднага.

	Ти знаеш: види ли ме с по-добри очи
	един владетел, философ ще се намери
	към своите закони да ме прикачи.

	Ти знаеш с колко труд поетът се катери
	към висоти, за да го нарекат накрай
	смешник и стихоплет и пленник на химери.

	Дори да се заема с нещо друго, знай —
	с пътуване, с военно дело, с търговия, —
	пак добродетелите ще ми пречат май.

	Накратко: завистта не мога да надвия,
	дори у най-големите вирее тя,
	а там опре ли работата — остави я!

	Ала и друго знаеш (само с празнота
	не може да завърши моята тирада,
	съвсем безсмислено часът не отлетя!).

	Ти знаеш, че в света едничката награда
	за Добродетелта остава тя сама:
	заради нея добродетелният страда.

	Единствена достойна тя е в цялата земя,
	за нея никога не бих пожалил сили,
	догдето сам помръкна в своята тъма.

	Не биха твърдостта ми с нищо променили,
	остава правдата едничка моя цел,
	в самия мен са моите утехи мили,

	да бъда на мълвата роб, не бих приел.
P$
