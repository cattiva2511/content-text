P>
	Обичам твоите морави
	с цветя, окъпани в роса,
	селата, селяните здрави
	и сините ти небеса!
	На миналото ти следите
	обичам — младост в тях сияй,
	обичам и Париж в мъглите,
	о Францийо, мой роден край!

	Обичам бурите, покоя
	под твоя щедър небосвод,
	обичам учените твои
	и веселия прост народ,
	и храбрите борци, които
	светът ще помни и ще знай,
	и революциите, трите,
	изгрели в моя роден край!

	О, щедра ти бъди отново
	към доблестните си чеда,
	които в битката сурова
	се бориха за свобода,
	та във изгнание ги прати
	тиранът… Ти подслон им дай —
	достойни те са за земята
	на свидния си роден край!

	Като умра, дали ще има
	в земята френска кът за мен,
	дали сред теб, страна любима,
	ще легна в гроба някой ден,
	приспан от чудните ти песни?
	За теб сърцето ми мечтай,
	за теб, отечество чудесно,
	о Францийо, мой роден край!
P$
