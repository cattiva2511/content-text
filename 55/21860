P>
	Подир години шест и седмата година
	за мене все така почти докрай измина
	далече от копнеж, надежда и любов —
	свободно дишам аз и всеки изгрев нов
	посрещам несмутен от грижа, от тревога
	и във спокоен сън да отпочивам мога.
	Единствен господар на своя земен дял,
	разхождам се навред, където бих желал,
	и взимам си другар духа ми да въздига —
	от Платон, Еврипид и Аристотел книга.
	Съветници добри, не ме ядосват те
	и ведър е човек, когато ги чете —
	извеждат моя ум над дребните съблазни,
	но без да го смутят с ласкателства напразни!
	Наситил дух, след туй обръщам аз очи
	към всякакви цветя — в букета им личи
	огромна пъстрота от форми непознати,
	от багри, от безброй приятни аромати;
	картина сякаш аз разглеждам, възхитен,
	природата безспир е източник за мен
	на чудна красота… И казвам на цветята:
	почти за божество би могъл да се смята
	човекът, отстранен от оня долен свят
	на царедворци — свят с лукавство зло познат.
	Веднъж навлизам в лес, из който друг не скита,
	а сетне — сред скали; преброждам до насита
	гъстака, приютил елени и сърни,
	и няма грубост там мира да накърни…
	Обичам да вървя покрай реката, гдето
	вълна подир вълна се спускат през полето
	и слива се вода с водата в устрем нов;
	обичам на брега да почна риболов —
	догдето дебна миг, за да смутя покоя
	на люспестия свят, и с въдицата своя
	догдето рибка аз извадя най-подир,
	налапала стръвта ми в някой сенчест вир,
	щастлив съм и не бих се разменил с велможа,
	след целодневен лов добил еленска кожа.
	Бих бил щастлив, ако, със порив споделен,
	стръвта любовна вас примами както мен —
	от погледа ви пих любовната отрова,
	но вие за това не сте била готова…
	А сетне, Веспер щом забули всичко с мрак,
	отправям аз очи към небесата пак:
	със ясни писмена в небето бог тогава
	на всички същества съдбите очертава.
	Не му е нужен лист, мастило и перо,
	за да ни просветли с послание добро:
	небесните звезди са буквите, с които
	показва той какво във бъдното е скрито.
	Но хората нали са смъртни — е, добре,
	така е, няма кой в небето да се взре…
	А щом съм със сърце от мъка най-обзето,
	потърсвам сладък цяр във онзи кът, където
	избликва извор свеж и бистър като лед —
	под името ви той известен е навред;
	от него пия все утеха и забрава,
	а той шепти за вас, където преминава:
	със музите е тъй — надвиват с лекота
	за дълго, ако не завинаги, смъртта…
	Сега си мисля как накрая ми се падна
	нищожен дар в ответ на любовта грамадна;
	в жена да вярваш, то е опит да възпреш
	ветрец или портрет в поток да създадеш;
	но вярвам, че поне когато възрастта ви
	като вълшебник зъл чертите ви преправи,
	в косите ви сребро когато проличи
	и не блести копнеж във вашите очи,
	ще ви вълнуват пак дълбоко стиховете,
	написани за вас, и ще ме споменете.
	Година седма тъй навършва се, и мен,
	Елено, занапред не ще държите в плен.
	Достигне ли човек до възраст като тази,
	природния закон е задължен да спази.
P$
