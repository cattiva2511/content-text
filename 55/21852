P>
	Писмо, във любовта довереник бъди ми,
	за буйната ми страст безмълвно говори,
	към дамата ми ти литни — преди зори
	да знае как горя във мъки несравними:

	денят за мен е нощ, а пък летата — зими…
	Вестителю, иди, в лицето й се взри,
	дали ще затъжи за мен, или дори
	и теб с безгрижен взор ще гледа — разкажи ми.

	Приказвай вместо мен: със нея щом съм сам,
	замлъквам всеки път, изпадам в смут голям
	и само моят вид единствено разкрива,

	че аз съм обладан от мъка най-горчива.
	Отивай, по-добре е в миг подобен, знам,
	мълвяща тишина от реч несполучлива.
P$
