	[* _Spleen_ — Меланхолия, скука (английски).]
P>
	Когато натежи като капак небето
	върху духа, съзнал печал и нищета,
	и хоризонта цял обгърне, при което
	ни праща черен ден, по-тъжен от нощта;

	когато този свят прилича на килия
	и като прилеп чер надеждата, едва
	размахала криле, се блъска и боли я,
	в разкапания свод ударила глава;

	когато дъжд струи и бързите му дири
	с решетка на затвор огромен бих сравнил
	и мълчалива сган от паяци-вампири
	изплита мрежи в кът на мозъка унил,

	камбани с бесен звук отекват в надпревара
	и небосвода цял от ужас е обзет,
	като че духове подир прокоба стара
	витаят по света с ридания безчет.

	И катафалки, без мелодия привична,
	без барабанен гръм, се влачат бавно в мен;
	Надеждата е в плач и мъка деспотична
	развява черен флаг над моя лоб смразен.
P$
