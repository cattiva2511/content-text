P>
	Други в планините пият до насита
	свежестта, с която вятърът връхлита,
	къпят си челата сред простора чист;
	други, окрилени от платната леки,
	над вълни чертаят пенести пътеки,
	волни като вятър, сред лазур лъчист;

	други, всекидневно, дар от светлината
	вземат — гледка ярка, с цветове богата;
	и навред свободно взорът им снове;
	други в мир живеят край нивя със жито,
	всеки ден работят само на открито
	и заспиват вечер с птичи гласове:

	все за тях се сипе слънчевото злато,
	те са се родили под звезда, която
	щедро ги огрява, винаги в зенит;
	волята на бога, който тук раздава
	бедност и богатство, робски труд и слава,
	им е отредила жребий по-честит.

	Ние пък живеем с участта на роба
	и затвор за нас е земната утроба —
	не че сме сгрешили пред закона строг,
	а защото още щом сме се родили,
	бедността и злото, тези тъмни сили,
	върху нас прострели знака си жесток.

	Ние сме миньори в Англия богата —
	къртовски живеем долу, под земята,
	надалеч от всички земни красоти
	всяка наша копка въглища добива,
	мракът ни обгръща с мантия мъглива,
	гибел — бухал грозен — все над нас лети.

	Гибел за новака, щом не разпознае,
	че подвижен камък под крака това е!
	Гибел за старика, който сили няма!
	Щом вода нахлуе с ярост най-голяма,
	той ще се удави в мощния порой.

	Гибел за младежа, гибел за смелчака,
	който се решава да навлезе в мрака
	без онази лампа, дар от светъл дух!*
	[* _… лампа, дар от светъл дух!_ — Миньорската лампа, която не възпламенява гризу, изобретена от английския химик и физик Хъмфри Дейви.]
	Злата сила дебне по привичка стара,
	после в миг връхлита синкавата пара
	и го просва долу — вечно сляп и глух.

	Гибел чака всички! Бдителните даже
	често стават жертва — идва да ги смаже
	скален къс, отчупен от отекнал звук:
	във мига, когато още са мечтали,
	че дете прегръщат, че жена ги гали,
	гроба си намират под скалите тук.

	А във същност ние — сенки бедни, неми —
	движим горе всички планове големи,
	с късче от труда ни всяка пещ гори.
	Вашите гигантски мишци, о машини,
	действуват, понеже ние в тези мини
	жертвуваме здраве и живот дори.

	А пещта висока за гориво чака,
	въглища са нужни, за да тръгне влака
	и за да се движи сетния вагон;
	също са потребни въглища отбрани,
	за да прекосява всички океани
	гордият и мощен флот на Албион.

	От труда ни тежък своя блясък взема
	тази несравнима кралска диадема;
	всичко тук без него ще замре съвсем
	и да богатеят мигом биха спрели
	четири стотици лордове дебели,
	гледащи спокойно как от бедност мрем.
P$
