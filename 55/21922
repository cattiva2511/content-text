P>
	Девойко, ти мълчиш, не се усмихваш вече
	и сякаш изведнъж от всички се отрече.
	Напразно те зоват коприни с пъстрота,
	престана да твори иглата ти цветя.
	Блуждаеш в самота, мечтаеш до забрава,
	в устата ти цветът на роза побледнява.
	О, зная аз каква е мъката ти зла —
	да скриеш любовта от мен не би могла.
	Пробуждат в нас любов красавиците мили,
	но влюбват се и те. Момците, придобили
	предаността им, най-щастливите са те!
	Но разкажи ми как взаимността расте
	и кой младеж, към теб пристъпвайки несмело,
	със своя поглед сив, със светлото си чело…
	Но ти се изчерви? Нали отгатнах кой?
	Така. Край твоя дом минава често той.
	Бродерията в миг захвърляш ти тогава
	и скритом гледаш все, догдето преминава.
	Изчезва в миг — пред теб показал се едва,
	но дълго го следиш със поглед след това.
	Друг няма — в тоя наш съседен лес, където
	да се надбягват с впряг на празник е прието —
	с такъв изискан вид и сигурна ръка,
	друг няма буен кон да укроти така.
P$
