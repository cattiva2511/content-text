P>
#	IV

	Венеро светла, бродеща в небето,
	гласа ми чуй; в небесни висоти
	догдето твоето лице блести,
	така ще пея — с болка на сърцето.

	В очите ми ще блика скръб, догдето
	в нощта лъчите си ми пращаш ти,
	и няма мъките ми да спести
	сиянието ти, с тъга прието.

	Когато нощ настъпи, всички хора
	очакват от съня добра отмора.
	За мене дневните блага са зли,

	но мъката и нощем не отслабва —
	като си легна, цяла нощ ми трябва,
	за да изкажа колко ме боли.


#	VIII

	Като потърся, както се полага,
	в постеля мека отдиха желан,
	напуска ме духът ми изтерзан,
	за да се устреми към теб веднага.

	Тогава чак духът ми разполага
	с мечтаното — постига своя блян,
	заради който денем съм в капан,
	от който няма как да се избяга.

	О сладък сън, о нощ за мен щастлива,
	пратете ми покой и красота
	и сънищата мои продължете.

	Щом влюбената ми душа не бива
	да има радост в действителността,
	поне насън с възторзи я дарете.


#	XIII

	В очите ми догдето сълзи има,
	да плача за добрите времена
	на близост с теб; и слабост ни една
	не пречи да съм тъй неутешима;

	догдето мога с лютнята любима
	на спомена да дам храна
	и твоят образ — сякаш светлина —
	ме придружава в лято или в зима,

	не ми се иска да умирам аз.
	Но щом одрезгавее моят глас
	и погледът ми острота загуби,

	и щом душата ми сред самота
	не би могла да изрази, че люби,
	тогава чак ще призова смъртта.


#	XXIII

	Не ме корете, дами, че хиляда
	пламтящи факли чувствувах у мен
	и че обичах с дух опиянен;
	горчиви сълзи имам за награда,

	не ме съдете вие без пощада.
	Животът ми е вече помрачен,
	не ставайте и вие зли към мен,
	от обич всяка може да пострада.

	И без вулкан в гръдта ви да гори
	и без да срещнете млад бог дори,
	ще може любовта да ви надвие.

	Ако попаднете под нейна власт,
	обзети от могъща, странна страст,
	и по-нещастни може да сте вие.
P$
