P>
	Тъй както сетен лъч и полъх на зефира
			бележат край на хубав ден,
	под ешафода* аз сега настройвам лира.
	[* _… под ешафода…_ — Стихотворението е написано в затвора Сен Лазар. Шение прекарал там близо пет месеца, преди да бъде осъден и гилотиниран.]
			Редът е може би за мен.
	И може би преди часът, от памтивека
			върху емайла с ход зает,
	да е обиколил с походката си лека
			кръга от крачки шестдесет,
	смъртта очи в очи ще трябва да погледна;
			едва започнатия стих
	преди да съм довел до думата последна
			и, току-виж, съгледал бих
	вестителя зловещ, на сенки събирача,
			с войници устремен насам,
	да викне гръмко мен на коридора в здрача,
			където сред тълпата сам
	проклинам тези, що громят престъпност мнима
			и честност бранят, но каква?
	На устните ми тъй ще секне сетна рима,
			ще ме завържат след това
	и ще ме повлекат; тълпа ще наблюдава —
			на всички в нея съм събрат,
	но след като съм бил повикан, оттогава
			за всички ще съм непознат.
	Достатъчно живях! Коя проява ярка
			на полет към прекрасна цел
	и кой свещен завет, коя достойна мярка
			за доблест и за подвиг смел,
	коя Темида, с гръм наказваща злодея,
			коя антична красота,
	коя човечна жар, коя добра идея
			така ще променят света,
	че да заслужи той за него да се жали?
			Страхът е богът всепризнат
	и долни подлеци в живота сме се сбрали,
			да, всички! Сбогом, земен свят,
	Ела, ела, о смърт! Смъртта ще ме избави!
			Ала нима ще се предам,
	от злото съкрушен? Не, принципите прави
			очакват подтик да им дам;
	щом жертва е човек на недостойно дело,
			в затвора, пред смъртта дори
	по-смело вдига глас, по-дръзко вдига чело,
			в което пламък горд гори.
	Щом писано е тъй — на меча злото жило
			да не размахам в кървав бой,
	друг меч ще потопя в горчилка и мастило,
			на хората да служи той.
	Ако, о Истина и Справедливост, вие
			твърдите, че не е било
	да ви обидя аз, че моят взор не крие
			дори и помисъл за зло,
	ако с успеха свой позорен сган презряна
			и с почитта си уж към вас*
	[* _… с почитта си уж към вас._ — Робеспиер обичал да се позовава на истината и справедливостта.]
	във вашите сърца нанася тежка рана,
			спасете ме; до сетен час
	останах предан вам, пратете ми закрила.
			С меч в ножницата да умреш!
	И без да си пробол сганта със съвест гнила —
			палачи, скрити зад брътвеж!
	Това са червеи, които са се впили
			в трупа на Франция. Перо,
	предмет най-скъп за мен! Отрова, жлъчка, мили,
			чрез вас се боря за добро!
	И както, щом смола пламтяща се добави,
			припламва пламък закърнял,
	аз страдам, но чрез вас живея; твърдостта ви
			с надежди ме изпълва цял
	и ме крепи. Без вас отровата горчива
			на толкова злини бих пил:
	другари — под ярем, лъжецът — кръв пролива
			и скиптъра си укрепил,
	крушение и смърт налага на мнозина —
			че в скръб за родната земя
	от своя собствен нож бих искал да загина.
			Но как, поне един нима
	не ще остане жив — да каже как отнеха
			живота на мъже добри;
	вдовици и деца да подкрепи с утеха,
			да каже всичко, та дори
	в мъчителите срам и трепет да извика.
			Да слезе и до ада чак
	и там да развърти на гневна мъст камшика,
			да ги жигоса с вечен знак?
	Да плюе върху тях с омраза безпощадна?
			Но стига вече, замълчи;
	ако умра, с душа за справедливост жадна,
			о, Добродетел, заплачи.
P$
