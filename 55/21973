	[* _Nox_ — Нощ (лат.).]
P>
	Притихващият бриз по склоновете в мрака
	унася бавно в сън бухлатите гори,
	замлъкнали ята заспиват в гъсталака
	и златен звезден лъч вълните озари.

	Оврази и скали се гушат в пара сива,
	която заличи помръкналия път,
	луната със тъга листака чер облива,
	не чува вече ек от разговор слухът.

	Но в пясъка далеч прибоят прозвучава,
	от тежки клони шум долавя се добре
	и сливат се в едно из въздуха тогава
	въздишка на гора и песен на море.

	Не спирайте в нощта, о звуци, да летите —
	земя и небеса свържете в смел размах,
	издигайте се пак, попитайте звездите
	не води ли един предвечен път към тях.

	Морета и гори, о звуци величави,
	дарихте ме с ответ, когато бях сломен,
	безплодната ми скръб смирихте — песента ви
	остава да звучи завинаги у мен.
P$
