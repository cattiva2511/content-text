P>
	Сега, когато в мрак догарят моите дни
		и нямам вече важни цели;
	когато траур лих и късни старини
		до гроб почти са ме довели,

	а по това небе, което възмечтах,
		изчезват в облаците сиви
	като пометен в миг от вихър ситен прах
		тъй много часове красиви;

	когато казвам: да, сега е хубав ден,
		а утре всичко е измама;
	край мрачните вълни минавам, уморен,
		прегърбен от тъга голяма.

	И виждам над брега, обвит от храсталак,
		и над морето буйно, младо
	пред орловия клюн на вятър-северняк
		да бяга облачното стадо.

	Дочувам вятър див, вълни покрай брега,
		жътварска песен в небосвода
	и съпоставям пак в сърцето си сега
		човека с цялата природа…

	Оставам да лежа така по някой път
		на дюните или в тревата,
	догдето се явят и тъжно заблестят
		очите мрачни на луната.

	Издига се и лъч простира сънно тя
		над бездната от мрак грамадна
	и тъй очи в очи се гледаме в нощта:
		блестяща — тя, а аз — отпаднал.

	Къде са тези дни, в които съм живял?
		И кой ли всъщност ме познава?
	Нима във моя взор поне отблясък вял
		от младостта ми не остава?

	Без нищо ли съм днес? Гласът ми в смут мълви
		зове, а всичко пак е нямо.
	О, ветре! О, море! Вълна ли съм, уви!
		Или, уви, съм полъх само?

	Обичаното с плам не ще ли видя пак?
		Потъвам в нощната утроба.
	Земя, със върхове, изчезнали сред мрак,
		нима трупът съм, ти пък — гроба?

	Изчерпах ли живот, надежди и любов?
		Очаквам, моля се горещо;
	да изживея днес отново съм готов
		по капчица от всяко нещо!

	Как всеки спомен все към укори лети!
		И колко плач навред ни чака!
	И колко хлад, о смърт, у мен навяваш ти —
		ключалка на врата към мрака!

	Замислен, слушам как ветрец горчив снове
		върху вълни с бездънни сили;
	а лятото е тук — в лилави цветове
		разцъфват по брега бодили.
P$
