P>
#	I

	Обичам звук на рог в гората вечерта,
	откликваш, на сърна, посрещнала смъртта,
	или понесъл зов прощален на ловеца,
	от лист на лист навред разпръсван със ветреца.

	И колко пъти сам в среднощния покой
	дочувах да звучи и да проплаква той!
	И вярвах, че това е призив, като тоя,
	след който рицар смел геройски гинел в боя.

	Лазурни планини, познавам ви добре!
	Скали на Фразона и циркус Марборе!
	О извори, реки, порои вечно млади,
	от пиренейски сняг пенливи водопади!

	На два сезона трон, о връх невъзмутим,
	с корона ледове над свеж тревист килим!
	Човек да седне тук — оттук да слуша трябва
	зовът печален как в далечен ек отслабва.

	И пътник неведнъж във тих вечерен час
	разбужда звучен ек със този тръбен глас;
	приглася с меден звън на песента му стара
	по някое звънче от близката кошара.

	Внимателна сърна не се спасява с бяг,
	а неподвижна бди над стръмния овраг
	и водопадът глух, в печален блян унесен,
	към древния романс прибавя вечна песен.

	Души на рицари, във кой ли сте чертог?
	Не е ли ваш гласът на този скръбен рог?
	Изглежда, Ронсево, че в урвата ти дива
	в спокойствие Ролан все още не почива?


#	II

	Загинаха до крак в борба до сетен дъх.
	Остана само той на кървавия връх,
	но още всява страх в сганта хилядолика.
	„Предай се, ще умреш! — Оливие му вика. —

	Бойците ти лежат в потока — ей ги там!“
	Отвръща с тигров рев Ролан: „Ще се предам
	о, африканецо, в ръцете ви злодейски,
	когато рухнат там скалите Пиренейски!“

	„Тогава се предай!“ — и мавърът свали
	с могъщ замах една от тежките скали.
	Със грохот падна тя сред бездната дълбока
	и нейните елхи разпениха потока.

	„Сполай — крещи Ролан, — че път ми очерта!“
	След туй с една ръка го хвърля в пропастта —
	същински великан в минутата сурова,
	и вражеската сган да хукне е готова.


#	III

	А Карл Велики сред велможите без страх
	се връща в този миг, говорейки със тях.
	Напредват бързо те, така че недалече
	и Люз, и Аржелес се забелязват вече.

	Войската във възторг ликува. Трубадур
	подхваща песен за върбите на Адур
	и френско вино пак във чашите се мярка;
	войник със гръмък смях говори на овчарка.

	На стража е Ролан — не плашат ги беди.
	На своя черен кон небрежно си седи
	Тюрпен, но изведнъж с тревога се заклати,
	протегнал във ръце ковчеже с мощи свити.

	„От огнен облак, Сир, в небето виждам дим:
	да спрем, че бога с грях голям ще разгневим.
	Кълна се в Сен Дени, душите на умрели
	минават с огнен лик във висините бели.

	Отекна двоен гръм и втори път го чух.“
	Тогава звук от рог се чу — далечен, глух.
	Владетелят се взря назад в далечината
	и своя боен кон възпря за миг с юздата.

	„Не чухте ли това?“ — попита. „Да, зове
	стадата си овчар под тези върхове —
	отвърна му Тюрпен — или с вълшебна сила
	говори Оберон на феята си мила.“

	Отново тръгва Карл, но чело е навел,
	от грижа помрачен е погледът му смел.
	За зла измяна той помисля си и ето
	че пак зовът на рог отеква из полето.

	„Нещастие! Ролан! А щом тръби към мен
	за помощ, значи, той е смъртно наранен.
	О рицари, назад се връщайте — земята
	испанска пак под нас в уплаха да се мята!“


#	IV

	С разпенени коне пристигат те. Какво
	ще видят долу — там, където Ронсево
	се къпе в късен здрач? Съглеждат те веднага:
	войската на врага към хоризонта бяга.

	„Тюрпен, какво видя в потока снежнобял?“
	„Двамина рицари — умиращ и умрял.
	Над тях тежи една скала непоклатима.
	По-силният в дланта си рог пречупен има —
	издъхвайки, към нас е пращал своя зов!“

	Как тъжен е звукът от рог в леса суров!
P$
