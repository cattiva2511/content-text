P>
	С богатство се сдобил търговец по море.
	Пред него бури зли оставали без сила,
	съдбата неведнъж над него се смилила
	и всеки негов рейс завършвал все добре.
	Атропос и Нептун към неговите хора
	внимателни били, Сполука без умора
	ги водела напред — към пристана желан.
	Сътрудници добри и вярна клиентела
	намирал той навред, продавал и канела,
		и захар, и тютюн, и порцелан —
		вървяло всичко все по неговия план.
			И тъй кесията му взела
	безспирно да расте, претъпкана с пари,
	накупил той коне и хрътки, и карети,
			не жалел златните монети
	и в делничните дни празнувал той дори.
	Попитал го другар: „Успехът ти отгде е?“
	— Способният човек във всичко ще успее!
	На себе си дължа сполуките — че знам
	кога и за какво парите си да дам!
	Харесали му тъй печалбите и ето:
	започнал сделки пак със своя капитал,
	но нищо този път да стори не успял —
			нехаен бил, подир което
	потънал му добър, но претоварен бриг
	и друг, едва снабден със два-три топа стар
			ограбили без труд корсари,
			а третият пристигнал в миг,
	когато в онзи град заглъхнал бил пазара
			и купувачи — ни един.
			Измамен бил по начин фин
	и от длъжник накрай; след тази надпревара
	в разноски, в лукс увлеченият мъж
			загубил всичко изведнъж.
	Другарят го видял в каруца най-мизерна
	и питал го: „Защо?“ — Съдбата ми е враг!
	Приятелят добър му казал: „Друже драг,
	чрез мъдрост забрави за гордостта безмерна…“

			Не знам какво е сторил той,
	но знам: на своя ум при случаи безброй
			приписват хората успеха,
	а щом се провалят, намират те утеха
			в това, че имат жребий клет.
			Така представяме нещата:
	доброто е от нас, а злото — от Съдбата.
	Човекът все е прав, но няма си късмет.
P$
