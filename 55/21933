P>
		Не си ли спомняш, мой живот, кажи ми,
		за онзи есенен далечен ден,
		отправил към леса опечален,
	за сбогом сякаш, звук и стон неутешими?
	Мълчаха птиците, възторгът им бе спрял,
	роса студена бе крилата им обвила;,
	припомняха си те със по-голяма сила
	другарки и гнезда в гъстака прецъфтял.

	От шумно празненство побягнах аз, готова
	далеч от твоя взор да търся собствен път.
	Но вялите поля добавяха отрова
	от своята печал в унилата ми плът.
	Полека минах аз през не една полянка,
	навлизайки без цел в безмълвната гора,
	и ето — любовта обви ме с твойта сянка
	и въпреки студа почувствах, че горя.
	Напразно пожелах с усилие голямо
	да бягам и от теб, и от самата мен
	и погледът ми, взрян дотук в земята само,
	с вълшебство сякаш бе пред мене устремен.
	Съгледах образ чист; узнаха сетивата,
	че в ужас и любов сърцето ми тупти.
	Проблесна слънце, с лъч разпръсна то мъглата,
	небето се разкри… Пред мен застана ти.
	Да заговоря с теб, не смеех; мълчалива
	стоях, но този миг до смърт ще помня чак;
	да заговоря с теб, не смеех, бях щастлива,
	че в твоята душа съм вникнала все пак.

		Но ти допря ръката ми трептяща,
	за миг се олюлях от трепета дълбок,
	в лицето ми се вля червенина пламтяща,
		какво ми бе не знае даже бог!
	Обаче устоях и не побягнах в мрака;
	че си самотен, ти тогава се оплака,
	ала разбра, че ний в света не сме сами
	и моята душа към теб се устреми!
	Ще помня този миг! А ти нима забрави
	чаровния ни смут; не помниш ли дори
	и нежните слова, които ми отправи:
	„Ако сега скърбя, то в рая скръб цари!“

	В гората тишина се беше разпростряла.
	За мене този ден е най-щастлив и драг;
	но отлетя и той, а неговият бяг
	предчувствие внуши за нашата раздяла!
		Зад облак скри се сетен лъч златист
	и разделени, в скръб остават оттогава
	сърцата ни, а в тях от този залез чист
		единствен само споменът остава…
P$
