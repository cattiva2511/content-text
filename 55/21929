P>
E>
	Песен, разпространявана в ръкопис през месец август 1814
E$
	Всеки автор грижа има,
	роб ще е от днеска той
	и на цензори безброй —
	плъхове, тълпа незрима.
	  Но смехът е с нас, нали?
		  Знай, човече,
		ще се смеем вече,
	  без да питаме дали
	  кралят ще ни позволи!

	Пресата министри кара
	да треперят все от страх;
	в бъдеще ще бъде грях
	пак това да се повтаря.
	  Но смехът е с нас, нали?
		  Знай, човече,
		ще се смеем вече,
	  без да питаме дали
	  кралят ще ни позволи!

	Сбраните почтени хора
	в парламента ни сега
	готвят хубава шега —
	пращат мисълта в затвора.
	  Но смехът е с нас, нали?
		  Знай, човече,
		ще се смеем вече,
	  без да питаме дали
	  кралят ще ни позволи!

	Цензорът ще впримчи здраво
	волния човешки дух;
	за творците ще е глух,
	в спора той ще има право.
	  Но смехът е с нас, нали?
		  Знай, човече,
		ще се смеем вече,
	  без да питаме дали
	  кралят ще ни позволи!

	Тъй решили господата
	днес — сред мрака на света;
	уж подрязват те свещта,
	а загасват светлината.
	  Но смехът е с нас, нали?
		  Знай, човече,
		ще се смеем вече,
	  без да питаме дали
	  кралят ще ни позволи!

	Где министърът ще бяга?
	Ето тая песен пак
	ще лети до него чак —
	в ръкопис ще се предлага.
	  Да, смехът е с нас, нали?
		  Знай, човече,
		ще се смеем вече,
	  без да питаме дали
	  кралят ще ни позволи!
P$
