P>
E>
#	Песен,
	пята в Лианкур на празника, даден от
		дук дьо ла Рошфуко
	по случай евакуирането на френската територия
		през месец октомври 1818
E$
	Видях Мирът да слиза на земята,
	да пръска злато, класове, цветя…
	Престана да гърми, замря войната
	и чух Мирът да казва на света:
	„По храброст вий сте равни, помислете,
	французи, немци — чуйте този зов,
	в свещен съюз, народи, се сплотете,
		подайте си ръце с любов.

	Тежи над всички ви омраза дива,
	насън ви стряска грозният й глас.
	Земята разделете справедливо;
	ще стигне тя за всекиго от вас.
	Далеч от щастие — към боевете
	ви води винаги деспот суров;
	в свещен съюз, народи, се сплотете,
		подайте си ръце с любов.

	Подпалвате съседен дом, но вятър
	пренася и при вас бедата зла,
	а щом изстинат от пожар нивята,
	затъва плугът в кървави тела
	и с кръв са напоени класовете
	край всеки опустял граничен ров…
	В свещен съюз, народи, се сплотете,
		подайте си ръце с любов.

	Пристига крал между развалините,
	останали в града след кървав бой,
	със скиптър сочи и брои душите
	и кралската печалба смята той.
	А вие? Тъй стоят със страх овцете
	пред вълк, дошъл в кошарата на лов
	В свещен съюз, народи, се сплотете,
		подайте си ръце с любов.

	От Марс се отречете, със закони
	във своите страни сложете ред;
	на алчните безделници с корони
	не давайте кръвта си занапред
	и от звезди лъжливи се пазете —
	угасват те в небесния покров;
	в свещен съюз, народи, се сплотете,
		подайте си ръце с любов.

	Да си отдъхне най-подир човека,
	злини предишни да не му тежат,
	засявайте нивята, пейте — нека
	изкуството да служи на мирът.
	Надеждата да сбира плодовете,
	които ще даде животът нов,
	в свещен съюз, народи, се сплотете,
		подайте си ръце с любов.“

	Така говореше Мирът пред мене
	към хората от всичките страни…
	Настъпи есен необикновена —
	напомняща за пролетните дни;
	със вино чужденеца почерпете,
	защото да си тръгва е готов!
	В свещен съюз, народи, се сплотете,
		подайте си ръце с любов.
P$
