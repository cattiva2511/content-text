P>
	Часовник, мрачен бог с душа непроменена,
	в заплаха вдигнал пръст, говориш ни: „Помни!
	Във твоето сърце звънтящите злини
	забити ще трептят като стрели в мишена.

	Насладата след миг изчезва — тъй със скок
	сценична нимфа би се скрила зад кулиси;
	мигът гризе безспир възторга, който ти си
	получил за един не твърде дълъг срок…“

	На час три хиляди и шестстотин закани
	отправя с глас бръмчащ Секундата: „Помни!“
	Мигът повтаря: „Съм, но Бях в предишни дни
	и със живота свой стръвта ми ти нахрани!“

	С Remember!, със Помни!, със Esto memor! аз
	(на всякакъв език) те гоня упорито.
	Минутите пред теб са жили, от които
	извличай ценността на златния запас!

	Помни: жесток играч е Времето, едничко
	печели само то, закон това е, знай.
	Скъсява се денят — расте нощта: накрай
	клепсидрата навън ще ти изсипе всичко.

	Пред теб Случайността ще спре или дори
	пък Добродетелта — все девствена съпруга, —
	или пък Съвестта (след нея няма друга!)
	да каже: „Късно е, подлецо стар, умри!“
P$
