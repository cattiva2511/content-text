P>
	Света и свойствата му опознах,
	изучих всякакви неща докрая,
	но толкова съм уморен от тях,
	че само за спокойствие мечтая.
	А сред злините няма като тая,
	която всичко разрушава с бяс,
	от нея по-голямо зло не зная,
	войната е проклятие за нас.

	При други занимания без страх
	човек се труди, свързва двата края
	и не посреща дните с трепет плах,
	а старостта дочаква в топла стая,
	не си завиждат хората за пая,
	не се ограбват, всеки ден и час
	законите се спазват както в рая:
	войната е проклятие за нас.

	При нея вършим всеки смъртен грях
	така усърдно, трябва да призная,
	че храмове превръщаме във прах,
	рушим, отвличаме, като в омая,
	която нямам власт да разгадая,
	погубваме се… Чуйте моя глас:
	за да ни пречи, дяволът избра я,
	войната е проклятие за нас.

	Владетелю, за в бъдеще желая
	спокойно да отглеждам житен клас
	и без война да чакам урожая —
	войната е проклятие за нас.
P$
