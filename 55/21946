P>
	Мигът преди здрачаване това е.
	С възхита наблюдавам как пред мен
	остатъкът от светлина сияе
	над сетния за днеска труд свещен.

	В полето, къпано от полумрака,
	окъсан старец още все снове
	и във браздите, със десница яка,
	засява бъдещите класове.

	И силуетът на снагата стара
	господствува над тези равнини;
	усещам сякаш крепката му вяра,
	че ненапразно ще преминат дни.

	Пристъпва той из тази жадна почва,
	от работата си погълнат цял,
	замахва, хвърля зърно, пак започва,
	а аз, в мечти унесен, съм се спрял,

	догдето сянката над долините
	обгръща всичко в плащ от черен дим
	и сякаш разпростира до звездите
	сеячовия жест неповторим.
P$
