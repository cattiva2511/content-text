P>
	Икар загина тук — храбрецът с полет лек
	посмя, макар и млад, да тръгне към Небето;
	остана без крила — умря, подир което
	заслужи завистта на всеки смел човек.

	Остава и до днес от славата му ек!
	Спечели от това, че падна във морето
	и неговата смърт победа стана — ето
	че надживя Икар победно своя век.

	Не трепна от страха, че може да пострада,
	не му достигна мощ, но не и дързост млада,
	загина от звезда — най-светлата в света;

	небето взел за цел, в морето гроб намери —
	не зная цел със тъй възвишени размери
	и не познавам гроб с такава красота.
P$
