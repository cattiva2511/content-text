P>
	Необходимост тежка! Безсмислена робия!
	В разцвета на живота съм длъжен да открия,
	че дните ми се вият в безпомощни дъги
	сред прилив на надежди и отлив на тъги.
	Понякога духът ми отказва да отпива
	от чашата на дните, която е горчива;
	отчаян от глупците под тоя небосклон,
	заглеждам се във гроба като в мечтан подслон;
	усмихнат, виждам края; ръцете са готови
	най-сетне да разкъсат жестоките окови
	и нож-освободител, водач по път желан,
	потрепва и проблясва във дясната ми длан…
	Но после в миг сърцето се вслушва в глас на слабост:
	родители, другари, успехи бъдни, младост,
	творби несъвършени — пред собствени очи
	допуснатия пропуск най-често не личи…
	И пак, дори когато го чака участ тежка,
	човекът слаб повтаря предишната си грешка
	и вместо да загине, претекст намира той
	отново да живее в терзания безброй.
	Изстрадал, пак ще страда и сляпата надежда
	от мъка пак към мъки нататък го отвежда,
	а пък смъртта, която скръбта ще отстрани,
	по-страшна му изглежда от всякакви злини.
P$
