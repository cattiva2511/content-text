P>
	Да се издигне всеки се стреми,
	желае мощ, имущество и слава;
	но да владееш хора и земи
	и почести светът да ти отдава,
	това е чест, която уморява.
	Затуй отбягвам всякаква интрига,
	животът нека ден за ден минава,
	да нямам ядове — това ми стига.

	А хората си пакостят сами,
	един богатство чуждо пожелава
	(съседски огън по-добре дими)
	и до убийства стигнал би тогава,
	а друг — лъжец или ласкател става,
	догдето трети с подлост се издига…
	А всяка ценност пушек представлява,
	да нямам ядове — това ми стига.

	Смъртта кого ли няма да сломи?
	Природата пощада не познава,
	с отрови, копия или ками
	накрая всяка страст се прекратява.
	Защо е нужна пламенност такава,
	когато всеки смърт накрай постига?
	Богатият душата си продава.
	Да нямам ядове — това ми стига.

	Владетелю, в света е тъй: ръми,
	а после грее — всичко приеми
	без гняв, като безгрижна чучулига!
	Не съм завистник, алчността не ми
	внушава „Чуждия имот вземи!“,
	да нямам ядове — това ми стига.
P$
