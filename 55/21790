P>
	Харесва ми великденското време,
	което връща цветове, листа,
	харесва ми в леса да се възземе
	далече из простора песента
		на радостното птиче ято;
	харесвам в пролетната долина
	да видя пак палатки, знамена,
		изпитвам щастие, когато
	сред равнината се подреждат в строй
	бойци с коне, приготвени за бой.

	Харесвам авангард да приближава
	и хора с вещи да се втурват в бяг
	и да пристига подир тях тогава
	голяма армия, развяла стяг;
		харесва ми, когато мога
	да видя някой замък обсаден,
	да рухват крепостни стени пред мен,
		войската, вдигната в тревога,
	зад ров да укрепява своя стан
	с укрития на хълм добре избран.

	Изпитвам също истинска наслада,
	когато смел сеньор се спуска пръв
	въоръжен, на кон, и тъй напада,
	че другите увлича с бойна стръв,
		опасността е твърде близка,
	но щом се впусне той с голям кураж,
	не трябва никого да викат дваж —
		да го последва всеки иска,
	че всекиго ще оценяват зле
	без подвизи на бойното поле.

	Връз меча — меч, сред грохот на копита
	пробити щитове ще видим там,
	където почва битка упорита,
	и удрящи васали в куп голям —
		коне препускат без ездачи,
	които повалени са били;
	когато влиза в страшен бой, нали,
		боецът, който името си тачи,
	връхлита с ярост вражеския щит:
	пред пленник предпочита враг убит.

	Не ми е тъй приятно, разберете,
	да ям, да пия, да отдъхвам в сън,
	отколкото да чуя вик: „Вървете!“,
	да чуя от оръжията звън
		и конско цвилене в простора,
	да чуя „Помощ! Помощ!“ силен вик,
	да видя как се свличат в ров за миг
		и рицари, и прости хора,
	пронизани от копия — по тях
	и знаменцата с гербове във прах.

		Барони, чест и гордост ви зове
		в борба за замъци и градове —
		елате с нас, да водим боеве.
P$
