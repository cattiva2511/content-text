	[* _Епитафия на Вийон във формата на балада._ — Предполага се, че е написана непосредствено след като авторът бил осъден на обесване.]
P>
	О хора, що след нас сте се родили,
	не ни упреквайте със думи зли —
	ако към нас добро сте проявили,
	над вас самите бог ще се смили.
	Висим шестима, виждате, нали:
	плътта на всекиго била е драга,
	но ето я — вони и се разлага
	и всяка кост във пепел се руши.
	Да се присмеете, не се полага,
	молете се за нашите души!

	Говорим ви като на братя мили,
	не ни презирайте, че сме били
	осъдени. Души с различни сили
	се раждат. Има и цветя с бодли.
	Простете ни, дано ни съжали
	Марииният син; да не избяга
	благословията му и пред прага
	на ада нека тя ни утеши.
	Не е виновен мъртвият бродяга,
	молете се за нашите души!

	Отдавна дъждове са ни измили;
	гори ни зной, когато не вали,
	а врани бяха клюнове забили
	във нашите очи като стрели.
	Да седнем няма как — като че ли
	безспирно ни полюшва и налага
	фъртуната със ледена тояга;
	останахме без вежди и уши,
	ала не ни охулвайте веднага,
	молете се за нашите души!

	Христе, пази ни със мощта си блага,
	че Адът, който паст към нас протяга,
	да ни погуби може, щом реши…
	Насмешка никой в думи да не влага,
	молете се за нашите души!
P$
