P>
D>
	На госпожица Маларме
D$
	Мечтателно, за да се гмурна
	в наслада чиста, ей така,
	задръж като в измамна урна
	крилото ми с една ръка.

	От здрача черпиш струи бегли
	при всеки повей в плен замрял,
	след чийто лъх ще се оттегли
	изящно кръгозорът бял.

	Въртеж! Просторът е голяма
	целувка луда в пътя свой,
	че е за никого и няма
	ни буен изблик, ни покой.

	Узна ли строгостта на рая,
	тъй както в миг погребан смях
	изтля на устните ти в края
	до дъното на порив плах!

	Спрял скиптър в розови простори
	сред златото на здрач трепти,
	затворен полет бял повтори
	до гривната си — пламък — ти.
P$
