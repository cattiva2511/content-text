P>
	Под твоите клепки умора е скрита!
	Задрямала тъй, почини си до мен,
	във поза нехайна, в която изпита
	мига на наслада внезапно роден.
	На двора шуми водоскокът и тая
	несекваща песен опива ме — тя
	поддържа ме нежно в екстазна омая,
	с която изпълни ме днес любовта.

		Шуми водоскокът — букет е
			тъй прелестен той,
		от Феба е дар всяко цвете
			с отблясъка свой
		и сякаш са дъжд звуковете
			от сълзи безброй.

	Така и душата ти също, догдето
	в пожар от блаженство си пламнала ти,
	безстрашно и бързо се вдига в небето,
	високо към свода вълшебен лети.
	А после се люшва без цел и надежда,
	разпръсва се, пада надолу; оттам
	по улей невидим накрай се процежда,
	умираща, право в сърцето ми, знам.

	Шуми водоскокът — букет е
		тъй прелестен той,
	от Феба е дар всяко цвете
		с отблясъка свой
	и сякаш са дъжд звуковете
		от сълзи безброй.

	Нощта те обгръща със своята тайна
	и тъй е приятно до теб да съм пак,
	да слушам напева на жалба безкрайна,
	в басейна от мрамор звучаща сред мрак!
	О струи звънливи сред времето спряло,
	о нощ и дървета под лунен покров,
	тъгата ви чиста е днес огледало
	на моята собствена тъжна любов.
P$
