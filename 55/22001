P>
	Ако душата ми изтлее в мрака,
	тъй както гасне лампата без газ,
	ако загубя цвят и бодрост всяка,
	в обезумял парцал превърнат аз,

	ако изцяло ме покрие плесен,
	от мен за да премахне всеки знак,
	ако, наместо говор или песен,
	заекване добия на глупак,

	ако умра пиян, затуй причина
	е, че далеч е моята родина
	от Франция и от Земята тук.

	Ала не бойте се, не готвя хули.
	Заради утрото не бихте чули
	към казаното да добавя звук.
P$
