P>
	Подир щастливи дни скръбта расте стократно!
	Жестоката Съдба след минало приятно
		е още по-голям товар!
	Ако към мен си бил способен на омраза,
	защо преди това, Амур, любов изказа
		и ме плени със своя чар?

	Пред моите очи дори и да те няма,
	ликът ти пак блести със сила най-голяма
		в сърцето ми като преди!
	Да бе потулил част от своята омая!…
	Но всичко аз видях: оръжията зная,
		с които ти ме победи.

	Съгледах красота подкупваща, могъща
	и този спомен мил при мене все се връща,
		в пустинята ме следва той.
	И днешната злина от туй по-лоша става.
	Кори ме паметта: „След загуба такава
		как още дишаш във покой?“

	Ала да сложа край на дните си не мога,
	възпира ме Амур — дори и в изнемога
		на него те принадлежат.
	Жесток е той, уви, и иска да живея
	измъчвана от скръб; убежище от нея
		не ми предлага никой кът.

	За мъката си тъй опита да разкаже
	Психея на леса, скръбта й трогна даже
		самия мрамор вледенен.
	Скали на този кът, дочули плачовете,
	прекрасния й взор във сълзи запомнете —
		какъвто беше в този ден.
P$
