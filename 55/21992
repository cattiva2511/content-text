P>
E>
	Версайски затвор, 8 септември 1871 г.
E$
	Минавайте, о часове, край мене!
	Над мъртвите да израстат цветя!
	Отмирайте, неща едва родени;
	платна вдигнете, кораби, в нощта.

	Минавайте, о вечери беззвездни,
	рухнете, стари планини, без звук;
	от гробници, тъмници и от бездни
	ще се завърнем ние скоро тук.

	Изгнаници или избити, ние
	ще се завърнем и ще сме безброй,
	от нас престъпник няма да се скрие,
	ще се завърнем в необгледен строй,

	едни от нас с мъртвешките савани
	ще се завърнат в родната страна,
	а други — още със кървящи рани,
	над тях — простреляните знамена…

	Какво ще стане? Храбреците, зная,
	загинаха; другарю, погледни —
	предателите властвуват накрая,
	за подлите настъпват щедри дни.

	А още вчера, братя, сред борбата
	ви виждах: всички към заветна цел
	вървяхте с „Марсилеза“ на устата
	като бащите си със устрем смел.

	О братя, вие сте непокорени,
	в куража ви бях влюбена без свян,
	обичах и престрелките червени,
	и стяга наш, от вятъра развян…
P$
