D>
	В памет на моя любим приятел Али Тайгун.
D$


>	Благодарности

	Изказвам безкрайната си благодарност на проф. д-р Огуз Текин за предоставените ми знания в областта на историята и османските монети; на д-р М. Сюалп Бенгидал, специалист криминолог, за ценните съвети в областта на криминалистиката; на директора на бюро „Престъпления“ в Адана Шехмуз Акдемир, на бившата директорка на музея „Топкапъ“ д-р Филиз Чагман за щедро споделените от нея задълбочени познания; на директора на музея „Ая София“ Халюк Дурсун, на заместник-директора на музея „Ая София“ Халил Акча; на археолозите Дефне Текай, Тюлай Урун; на д-р Мелтем Доган Алпарслан, на д-р Хюсейин Меше, предоставили ми важни подробности в областта на хирургията; на любимите ми приятели адвокатите Мехмед Ата Учум и Хатидже Учум, допринесли за написване на книгата ми с ценните си знания в областта на правото; благодаря и на ветеринарния лекар Халил Айкън за важните данни за живота на най-добре имитиращите човешката реч папагали жако; на архитекта Назир Коркмаз, който ме осветли по редица въпроси в областта на защитените зони; на Хюсейин Ерек за консултациите в областта на религията; на Мустафа Алагьоз за ценните мисли относно религиозния мюсюлмански мистицизъм; на директорката на Отдела за връзки с обществеността на издателство „Доган Китап“ Йозлем Яшарлар, чиято непосредствена подкрепа винаги съм чувствал; на уважавания редактор в издателство „Доган Китап“ Дениз Юдже Башарър за това, че изчете първите глави на книгата и сподели с мен своите впечатления; на Кадир Туран и Мурат Аксу за ценните сведения за квартал „Балат“, които ми предоставиха; на Анна Мария Асланоглу, помогнала ми с гръцките имена; на любимите ми приятели, които бяха и моите първи читатели и критици, Фиген Битирим, Кемал Кочак, Ердинч Чекич, Ерхан Чекич, Орал Есен, Айхан Бозкурт, Али Арда, както и на съпругата ми Вилдан Юмит и дъщеря ми Гюл Юмит Гюрак, на моя зет Гюркан Гюрак. На всички тях, без чийто безценен принос този роман нямаше да бъде написан, поднасям безкрайните си благодарности.

>
E>
P>
	Вчера те гледах от високото на хълма, мой свят Истанбул…
@	Яхия Кемал Беятлъ*
	[* Яхия Кемал Беятлъ (1884–1958) е известен турски поет. Роден е в Скопие, учи политически науки във Франция, от 1915 до 1923 г. работи като университетски преподавател в Истанбул, през 1923 г. е избран за депутат във Великото народно събрание на Турция. Бил е и дипломат във Варшава, Лисабон и Мадрид между 1926 и 1935 г., също и в Пакистан от 1946 до 1949 г. — Б.пр.]
P$
E$


>	Византион — легендарният град на крал Визас*
	[* Визас, Бизас или Бизантас е мегарски владетел, който се смята за основател на град Византион (или Бюдзантион) през 667 г. пр.н.е. Син на цар Нисос от Мегара. Името Византион има и латинизирана форма Byzantium (Бизантиум или Бизанциум). — Б.пр.]

	Богът се взираше в краля. Беше по време на освещаването. Ден за благодарност, ден за отплата, ден за почит. Богът им беше дарил тази прекрасна земя, извила се навътре в морето като орлова глава. Вятърът беше изпълнил с някаква магическа сила платната на гемиите, земята, като родилка, беше превърнала хвърлените в нея семена в ароматни плодове. Като щедра градина, морето ги беше дарило с най-вкусните риби на света. Богът предпазваше хората от всички злощастия и беди. Сега беше негов ред, на краля. Да изпълни владетелските си задължения, да удържи на обещанията си. Развъртя широкия си остър меч.
	Богът го гледаше право в очите. Синя светлина изпълни всичко наоколо. Навред се разнасяше мирисът на море. Върху пламтящото си чело кралят усети някаква влажна хладина. Същия хлад почувства и чакащият до жертвения олтар млад бик. Цялото му тяло настръхна. Изтръпнаха и четиримата воини, които едва го удържаха. Потрепери и оракулът, застанал на крачка зад бика. Но кралят дори не потрепна. Сякаш не усещаше невидимия полъх на вятъра, хладината, от която настръхваше кожата. Бавно извади меча си и се приближи.
	Богът го наблюдаваше. Кралят се изпълни с покой и се спря. Почтително вдигна глава. Взря се в страховития божествен тризъбец, който с един замах можеше да запрати обширната му страна на морското дъно. Преклонението му пред бога премина в страх и той бързо отмести погледа си от него. За миг всичко на площада замря — морският ветрец, потръпващата гневно кожа на черния бик, държащите го войници. Плашещата тишина обгърна в миг всичко наоколо. Още малко — и щеше да се превърне в безкрайно проклятие, още малко — и щеше да разгневи бога. Трябваше да изпълни обещанието си. Незабавно. Без да се бави нито миг повече.
	— Посейдоне! — провикна се гръмогласно. — Ти, повелителю на моретата, на земетръсите и конете! Ти, син на Кронос и Рея, брат на Зевс и Хадес! Най-могъщият от безсмъртните! Вечният сред най-силните! Благодаря ти стократно! Почитам те хилядократно! Обичам те безкрайно!
	Ти не отвърна поглед от нас! Не ни остави сами по пътя още щом тръгнахме от Мегара, та чак дотук! Винаги беше с нас! Сподели съдбата ни! Не изсипа гнева си върху главите ни! Не вдигна морските бури срещу нашите гемии! Не насъска мощен враг срещу нас! Укроти моретата, да бъдат милосърдни и щедри към нас!
	Ти, най-величественият сред боговете! Вечният повелител на моретата, пазителят на народа на Мегара, впуснал се в този път! Без теб щяхме ли да открием този рай, обграден от три морета? Ако не беше ти, нямаше да изградим върху тази благодатна земя нашия млад град, извисил се като храм към небесата! Ако не беше ти — нямаше да ни има нито на сушата, нито в морето! Ти ни обикна като свои чеда, ти ни пожали и приласка, ти ни защити. И ние искаме да изразим благодарността си към теб, жертвайки този бик. Моля те, приеми нашия оброк! Моля те, както винаги досега, смили се над нас, пази ни и ни гледай. Моля те, поискай и от другите богове да се смилят над нас! Защото ти си онзи, който ни обича най-много! Защото си силен! Защото си справедлив!
	Бог Посейдон все така гледаше младия крал на тази млада страна Визас с огнения си поглед. Кралят не се ядоса на равнодушието му. Преклонено падна на колене, сведе глава и го приветства. Сетне бавно се изправи и тръгна към бика, държан от четиримата воини, като боец към целта си. Бикът първо забеляза проблясващия му меч. Лъчите на слънцето, сякаш за да известят за приближаващото го злощастие, се отразяваха в блестящата повърхност на меча и заслепяваха очите на буйното добиче. Бикът, неспокоен от опасалите го множество въжета, се възбуди и напрегна. Искаше да избяга от тясното място, пропито от морския мирис, да се освободи от притягащите го отвсякъде въжета, да се спаси от режещия очите му блясък. Опита се да си пробие път през тясното пространство, повличайки със себе си и четиримата мъже. Но не успя — те здраво притегнаха силното животно с въжетата.
	Богът на моретата гледаше краля право в очите. Докато Визас бавно се приближаваше, животното ставаше все по-неспокойно и тревожно. Задиша гневно през разширените си ноздри. Войниците вече едва го удържаха. Оракулът, който държеше глинен съд, за да събере кръвта на бика, отдавна беше захванал молитвите си. Визас спря пред красивото и мощно животно, без да вади меча си. Загледа се почтително в жертвата си, която щеше със собствените си ръце да предаде на бога. Бикът също впери поглед в зениците му. С напрегнато любопитство, сякаш се опитваше да проумее случващото се. Кралят разбра, че не бива да кара нито бога да чака повече, нито жертвеното животно. Отново посегна към дръжката на широкия си остър меч и го завъртя. След още само една крачка го заби отдолу, в гърлото на бика. Той не помръдваше, макар кръвта му да шуртеше право в глинения съд на оракула. Но не след дълго целият потрепери от болка и се опита да се хвърли напред. Ако не го държаха, щеше да повлече и хората сред бликащите пръски кръв и да ги влачи чак докато се омаломощи. Яките им ръце обаче не го изпускаха. Не мина много — и животното изгуби сили, първо се строполи с треперещи крака, а после шумно се изтърколи на дясната си страна.
	Богът се взираше в краля. Но кралят вече не мислеше за бога. Дали заради опръскалата го от горе до долу кръв, дали воден от някакъв древен инстинкт, не можеше да откъсне поглед от очите на бика, който беше убил само миг преди това. В тях вече нямаше гняв, само обърканост и малко тъга. Кралят не съжаляваше за стореното. Беше спокоен като човек, изпълнил каквото му се полага да извърши.
	Но защо ли не можеше да отмести погледа си от черните изцъклящи се очи на своята жертва?


>	Случайност или жертвоприношение?

	Сивите очи на жертвата така си и оставаха вперени в Ататюрк. Изглеждаше около петдесетте — с навити ръкави, с притиснати една към друга длани, с вързани с найлоново въже китки. Разкрачените му крака гледаха към морето. Дългите му и прави коси се бяха разпилели върху мраморната основа. Сиви като сребро. Яката на тютюневото му кожено яке и бежовата риза бяха почернели от засъхналата кръв. Лицето му с красивата тънка посребрена брада беше опряло в гърдите, иначе съвсем лесно можех да видя дълбокия прорез на гърлото му — вероятната причина за смъртта на мъжа. Макар подобни гледки да бяха едва ли не ежедневни за мен, дали заради ранния утринен час, дали защото вече започнах да поостарявам, но сега ми стана някак си чоглаво да гледам трупа. Обърнах се към изсветляващото с всеки изминал миг море.
	Току пред мен минаха две измъчени корабчета на градските линии, тези усърдни морски труженици, оставяйки бели ивици пяна върху лениво потрепващата водна синева. Тук, на Сарайбурну*, беше излязъл лек ветрец. Светлината бе някак си млечносиня. Наоколо морето ухаеше омайно. Зад нас дърветата в подножието на двореца, покрай разделящия ги асфалтов път, отдавна бяха цъфнали. Опитах се да си спомня Истанбул от прекрасните дни на моето детство. Изплуваха някакви гледки, откъслечни гласове, накъсаната лента на далечни събития… но уви, ни един цял спомен не оживя в паметта ми. Внезапно почувствах тежестта на нечий поглед върху себе си. Вдигнах глава и очите ни се срещнаха. От небето ме наблюдаваше избледняващият полумесец. Уж чезнеше, но сякаш всъщност се раждаше — с всеки миг очертанията му се виждаха все по-отчетливо и ясно. Стана ми студено, потреперих, отместих поглед от него към яката на палтото си.
	[* Сарайбурну е носът в северозападната част на Истанбул, наричан още нос Свети Димитър, разделящ Златния рог и Мраморно море. Означава буквално „Носът на двореца“. В този район се намира дворецът „Топкапъ“, в Гюлханийския парк. Сарайбурну е включен в списъка на световното културно наследство през 1985 г. — Б.пр.]
	— Случайно ли е това? — прокънтя гласът на вятърничавия ми помощник Али и заглъхна насред малкия площад, погълнат от плясъка на морето.
	Всички гледахме към бронзовата статуя на Ататюрк. Не беше ясно кого от нас двамата пита, но Зейнеб ме изпревари:
	— Кое да е случайно?
	На красивото й лице се изписа тревога, да не би да е пропуснала някоя важна подробност. Али посочи към паметника с бръмчащата си радиостанция в ръка.
	— Мислех си дали е случайно, че са оставили трупа на жертвата пред статуята на Ататюрк? — Обърна изпълнения си с въпросителни поглед към мен и рече: — Какво ще кажете, инспекторе? Случайно ли е, или…?
	Не знаех отговора. Приближих се към паметника. Мустафа Кемал, в цивилни дрехи, с ръце на кръста, вперил поглед в сините води, беше потънал в дълбок размисъл. След като не му отговорих, Зейнеб продължи да размишлява на глас:
	— Какво искаш да кажеш — че са принесли човека в жертва на Ататюрк?
	— Не е ли възможно? — Гласът на Али прозвуча съвсем спокойно, сякаш говореше за нещо съвсем обичайно: — Какви ли не маниаци има в тая страна…
	Прав беше, но досега не бях чувал да се принасят човешки жертви на Мустафа Кемал.
	— Не мисля — промърмори Зейнеб, отново изследвайки мъртвия. — Според мен е пълна случайност. Ако е бил принесен в жертва, тук щяха да го убият — каза тя, посочвайки с дясната си ръка в гумена ръкавица към мястото под главата на мъртвия, и продължи: — Но няма никакви петна кръв. Това означава, че са го пренесли тук, след като са го убили някъде другаде. Не мисля, че това убийство има нещо общо с Ататюрк.
	— Не знам — рече Али, решен да продължи спора.
	Сирената на минаващия ферибот с колите заглуши думите му. Писъкът на сирената, напомнящ дивия рев на праисторически звяр, бързо заглъхна в тишината на утрото.
	— Тук има нещо — чу се и гласът на Зейнеб, която се опитваше да измъкне някакъв предмет измежду дланите на вързаните ръце на жертвата. — Нещо метално… Готово, ето го!
	Всички вперихме очи в малкото метално кръгче, което тя държеше между палеца и показалеца си.
	— Това е някаква паричка — тихо продума Зейнеб. — Прилича на стара монета.
	Али се опита да разчете надписите върху монетата.
	— По краищата има някакъв надпис, а в средата — фигурки… Какви ли са?
	Нямаше начин аз без очилата си да мога да видя изображенията върху монетата, които дори известният с орловия си поглед Али едва различаваше. Готвех се да ги извадя, но не стана нужда — Зейнеб вече изброяваше фигурките върху монетата.
	— Това не е ли звезда? А другото е полумесец! — Обърна широко отворените си от учудване очи към мен. — Да, инспекторе, има полумесец, а в средата — звезда. — Позамисли се малко и със странен глас тихо изрече: — Също като на знамето ни!


>	Първото име на Истанбул е Византион

	Образът на монетата светеше върху екрана в тъмната лаборатория без прозорци. Гледах звездата в средата на полумесеца, обърнат с двата си края нагоре. Макар краищата й да бяха поизтъркани, тя все така, както през изминалите хилядолетия, блестеше в своето великолепие. Някаква дума, състояща се от девет букви, обгръщаше и полумесеца, и звездата.
	— На какъв ли език е тоя надпис? — сочеше екрана с линийка в ръката си Зейнеб. — Не е на турски… Май е на руски.
	— Не — отвърнах й, твърдо убеден в правотата си. — На гръцки е… Това е гръцката азбука.
	Тя и стърчащият наоколо Али се обърнаха и ме погледнаха с учудване — откъде ли пък можех да знам това?
	— Учил съм гръцки в къщата на чичо Димитри. Беше поп в патриаршията. С жена си Сула живееха в „Балат“, точно в отсрещната къща с градината. Нямаха деца и ходех когато си поискам при тях. Имаха доста илюстровани книги от Гърция и запомних гръцката азбука, докато ги разглеждах. То е силно казано, че я помня, защото след толкова време вече бях започнал да бъркам буквите, но все пак една дума можех да прочета.
	— И какво пише там, инспекторе? — с любопитство попита Зейнеб.
	Все още не откъсваше очи от грапавия надпис върху монетата. Приближих се до екрана и посочих буквите:
	— И вие можете да ги прочетете. Пише „Византион“.
	— За Византия ли става въпрос? — тихо, но с нескривано любопитство запита Али.
	Зейнеб беше присвила очи, изпълнени със същия въпрос.
	— Амиии, не знам, вие го казвате.
	Отначало не обърнаха внимание на реакцията ми, после някак си виновно отместиха поглед.
	— Наистина ли не знаете? Византион. Византион е първото име на Истанбул, градът, в който живеете!
	Докато Али се опитваше да прикрие смущението си зад продължително мълчание, Зейнеб започна да се защитава:
	— Не беше ли Константинопол първото име на Истанбул?
	Поклатих разочаровано глава.
	— Разбира се, че не е, първото му име е Византион.
	Внезапно изображението на монетата върху екрана се промени и пред очите ни се появи женска глава в профил. Косите бяха събрани на тила, чертите на лицето й бяха твърде характерни. Това беше обратната страна на монетата. Али, за да се отърве от историческата ми лекция, беше сменил кадъра на екрана и сякаш се готвеше да каже: „А това Визас ли е, или Византия?“, но се усети, че без да иска, може да ме обиди, и се задоволи само да попита:
	— Инспекторе, как го казахте онова име?
	— Византион, Али, Византион!
	— А така — закиска се Али. — И тази жена сигурно е някоя византийска принцеса?
	Не бях много сигурен. И тримата мълчаливо се загледахме в женския образ върху екрана.
	— Не знам — рекох аз, запътвайки се към ключа на лампата върху стената. — В това и аз съм също толкова невеж като вас. Най-добре ще е да се посъветваме с някой специалист.
	Щом мъртвешката светлина на флуоресцентната лампа освети стаята, образът на античната жена изчезна от екрана. В същия миг усетих някакво чудесно ухание, каквото не бях свикнал да прониква в лабораторията. То се разнасяше от скромните лилави зюмбюли във вазата на Зейнеб.
	— Какви прекрасни цветя! — прошепнах аз. — Кой ли ги е донесъл?
	Въпросът ми беше отправен към Зейнеб, но забелязах, че лицето на Али пламна. Самата Зейнеб обаче без ни най-малко смущение, а напротив, с неприкрита гордост заяви:
	— Али ги донесе, инспекторе!
	Ето на това му се вика изненада! Нашият грубоватичък Али, дето под път и над път се препираше със Зейнеб, да й носи цветя! Смаяно го погледнах — от това моят помощник стана моравочервен, загледа се някъде настрани, само и само да отбегне погледа ми. Прииска ми се да го подкача, но беше толкова симпатичен в смущението си, че не ми даде сърце да го направя.
	— Много са хубави тези цветя! — казах аз, обръщайки се към Зейнеб и приключвайки набързо темата. — Трябва да намерим подходящите за този случай специалисти — историци, учени, занимаващи се с нумизматика и изследване на монетите, експерти, които да ни изяснят нещата.
	— Веднага ще се разтърся, инспекторе! — изрече Али, доволен, че темата се смени, и ентусиазирано се включи в разговора. — Да започнем със специалистите по нумизматика. Трябва да има някаква връзка между полумесеца и звездата върху тая монета и това, че са оставили трупа пред статуята на Ататюрк.
	Тази подробност, върху която наблягаше помощникът ми, си беше важна. Изсечена преди столетия монета с изображението на полумесеца и звездата и Мустафа Кемал… какво ли ще да е? Да не би да е някакво политическо послание? Убиецът или убийците не ще да са обикновени престъпници, може да са някакви терористи, които искат да постигнат целите си чрез подобно убийство. Но тази вероятност не ми се струваше твърде логична. Защото досега нито една терористична група, било от левите, било от десните, не беше използвала подобен подход. Действията им обикновено бяха насочени срещу абсолютно ясни и конкретни цели. Разбира се, ако зад тях не стояха някакви разузнавателни служби, които тайно да ги направляват. Никога не бях работил в Политическия отдел, но знаех, че голяма част от терористичните организации всъщност се ръководят от тях, от разузнаванията.
	— Охоо, целият отдел бил тук!
	Гласът на Шефик ме накара да погледна към вратата. Приветливият началник на лабораторията за разследване на местопрестъпленията стоеше на прага на стаята и весело ни гледаше, но щом усети, че вътре витае нещо тягостно, отново стана сериозен.
	— И аз се грижа за вас, инспекторе — рече той. — Самоличността на жертвата се установи.
	Ето това вече си беше добра новина!
	— Да не сте намерили личната му карта?
	— Открихме портфейла му, инспекторе — приближи се Шефик, държейки найлонов плик в ръката си. — На стотина метра от местопрестъплението. И личната му карта беше вътре. А на пътя намерихме счупения му мобилен телефон.
	— И портфейлът, и мобилният на едно и също място ли бяха? — попитах го аз, поемайки найлоновата торбичка от ръцете му.
	— Така да се каже… Отстрани на главния път от Сарайбурну към „Еминьоню“*… Портфейла му и парчетата от строшения телефон открихме само на десетина метра едно от друго. Убийците трябва да са го изтървали, след като са оставили трупа и са напуснали местопрестъплението.
	[* „Еминьоню“ е бил квартал на Истанбул, съседен на квартал „Фатих“, и е сърцето на града на император Константин зад очертанията на градските стени, център на изключително богат на исторически паметници район. Мостът „Галата“ пресича Златния рог, излизайки към пристанището Сиркеджи, а Босфорът се отваря към Мраморно море. Горе на върха е дворецът „Топкапъ“. През 2009 г. кварталът, вече с по-малобройно население, е присъединен към „Фатих“. — Б.пр.]
	Не знаех какво да кажа, но за да съм напълно сигурен, го попитах отново:
	— Убийците, казваш, но как може да си сигурен, че не е бил само един?
	— Жертвата е била пренесена от другаде, инспекторе. Както и вие знаете много добре, ако мъжът беше убит там, всичко наоколо щеше да е пълна касапница. А трупът не може да е бил пренесен само от един човек. Разговаряхте ли с хората наоколо? Има ли някой да е видял нещо? — бързо попита той, сякаш присещайки се за нещо важно.
	Али беше поразпитал този-онзи, така че той отговори вместо мен:
	— Войниците от гарнизона отсреща, които са били наряд, нищо не са видели. Също и служителите на паркинга… Пияниците по брега — и те не знаят нищо за случилото се. Разпитахме всички, които са били в Сарайбурну по това време на нощта, но никой нищо не е видял…
	— Убийците трябва да са били професионалисти — тихо, сякаш на себе си, прошепна Шефик. — И около паметника няма нищо — нито следа, нито някакво доказателство.
	Тези му думи още веднъж ме накараха да предположа, че това престъпление може да е работа на някоя разузнавателна служба. Но пък те нямаха навика да оставят каквито и да било послания, освен ако не искаха да ни насочат в погрешна посока.
	— Добре бе, ама защо пред статуята на Ататюрк? — не мирясваше Али и все повтаряше един и същи въпрос.
	— Чудна работа! — обади се и Шефик. — И той като всички останали не можеше да си обясни това. — Наистина е странно! Да не би убиецът да е искал да ни остави някакво послание?
	Можехме да го обсъждаме часове наред, но уви, без да можем да стигнем до някакъв извод. Особено предвид оскъдните факти, с които разполагахме до този момент. Вместо да се напъвам да мисля, изсипах съдържанието на найлоновия плик върху масата. Погледите на всички се впиха в тютюневия портфейл и разглобения мобилен телефон на жертвата.
	— И портфейлът му е хубав! Както се вижда, убитият ще да е бил някакъв богаташ! — рече Али.
	В гласа му вече не звучаха радостни нотки.
	— Това засега не знам, но явно е обичал да носи в себе си много пара — каза Шефик, сочейки към пачката банкноти, подаваща се от портфейла.
	— Убиецът не е ли взел парите? — заинтересува се Зейнеб.
	— Не мисля. Не знам дали човекът е имал още пари в себе си, но в портфейла му са хиляда двеста двайсет и пет лири.
	Що се отнася до мен, интересуваше ме повече самоличността на убития, отколкото парите му. Докато само с два пръста вадех личната му карта, внимавайки да не изтрия отпечатъците, Зейнеб продължаваше да разсъждава на глас:
	— При това положение, изглежда, престъплението не е било извършено за пари… Иначе убиецът щеше да вземе всичките, които е имала жертвата.
	— Така изглежда…
	Никой не обърна внимание на казаното от Шефик — всички се бяха вторачили в картата, която държах. На снимката прошарените коси на убития изглеждаха по-къси, но нямаше грам съмнение, че това е жертвата. Името му бе Недждет, фамилията — Денизел. Роден на 12 август 1959 г. в Истанбул. Неженен.
	— Ей тук пише „Д-р Недждет Денизел. Историк на изкуството. Археолог“.
	Визитката, която сочеше Шефик, не приличаше на скромните картички на университетските преподаватели — отдалече се виждаше, че беше отпечатана върху много скъпа хартия.
	Али обаче прояви интерес не толкова към визитката, колкото към професията на притежателя й.
	— Археолог, значи! Ясно е, че жертвата се е интересувала от вашия Византион, инспекторе!
	— В такъв случай трябва първо да посетим дома му — подкрепих го аз. — Така ще научим нещо и за д-р Недждет Денизел, и за самия Византион.
	— Византион ли? Че какво е това? — опули се Шефик.
	Али високомерно изгледа колегата си, преди да му отвърне:
	— Не знаеш, нали, Шефик? Жалко за теб! Много жалко! Това е първото име на града, в който живееш самият ти!
	Шефик не знаеше за случката преди малко и гледаше объркано към тях. Зейнеб му се притече на помощ.
	— Нали в ръката на жертвата намерихме една монета, върху която пишеше „Византион“.


>	Човекът не е много предано създание

	Адресът на жертвата от визитката беше в „Саматия“. В полите на един от седемте хълма, върху които се беше разположил Истанбул. Винаги съм го обичал, макар и не чак толкова, колкото „Балат“, където живеех. Беше един от най-старите исторически квартали, без които Истанбул нямаше да е това, което е. По-рано тук, в едно от най-приятните му места, са живеели най-вече арменци. Понякога, за разнообразие, с Евгения идвахме тук да пийнем по ракия, а не в „Татавла“*. Наричаше го със старото му гръцко име — „Псаматия“, което означаваше „песъчливо място“. Споменеше ли се „Саматия“, аз пък се сещах за каменните къщи с огрени от слънцето покриви и просмукани от мириса на море прозорци, старите църквици и джамии, тесните улички с безброй механи по тях, крайградските влакчета, всеки божи ден неуморно превозващи истанбулчани между хилядолетните крепостни стени. Но и „Саматия“ беше също толкова стара, уморена, овехтяла, досущ като „Балат“. Затова и не предположих, че двуетажната дървена къща на жертвата ще е толкова красива! Влязохме в малката градинка през желязна порта, между два буйно разцъфтели диви рожкова, обкичена с нежните му лилави цветчета. Пред нас се извисяваше огромна, килната на една страна, сякаш останала от византийски времена смокиня, разпръскваща тежкия си аромат под издигналото се високо в небето парещо слънце, който ни блъскаше право в носа чак до припадък. Отнейде долитаха пронизителните писъци на чайки. Дочуваше се детска глъч от съседната улица. Али изумено разглеждаше къщата и преглъщайки със слепнали уста, прошепна:
	[* „Татавла“ е името на днешния квартал „Куртулуш“, в който по-рано са живеели предимно гърци. — Б.пр.]
	— Ама че хубава къща бе! Има си и градинка! Тия археолози май вземат добри пари!
	Зейнеб, на няколко крачки пред него, вече беше стигнала до вратата, но се обърна и подметна:
	— Или пък е попаднал на някакво голямо съкровище при разкопките!
	— И затова да са го убили — че е прибрал и дяловете на приятелите си! — разбъбри се Али и не си личеше дали се шегува, или говори сериозно.
	— Тогава да проучим и другите му колеги археолози — рече Зейнеб, но по закачливата усмивка на лицето й личеше, че си приказва ей тъй, само да е весело. — И да им проверим на всичките имотите и парите, цялото им имущество! — добави тя.
	— Дали има, или няма съкровище, това не знам, но май ще трябва да направим както казваш — отвърнах аз.
	Усмивката изчезна от лицето на Зейнеб. Али отмести поглед от червените мушката и ме загледа очаквателно. Време беше вече за по-сериозната работа.
	— Да влизаме! — рекох им аз.
	Точно в тоя миг телефонът ми се раззвъня. Видях, че ме търси Евгения, и се притесних леко. — Минутка, малките! — подметнах аз и се поотдалечих.
	Вдигнах телефона, чак като стигнах под надвисналите цветове на дивия рожков.
	— Здравей, Евгения!
	— Здравей, Невзат!
	— Как си?
	— Добре съм, добре…
	Но не беше така. Не можеше да е добре, защото тази вечер тя за пръв път щеше да влезе в моето пространство, там, където живеех, щеше да диша същия въздух, за пръв път щеше да се срещне с моите видения и болки, с моята скръб. Беше напрегната, понеже минаха години, докато я поканя в къщата си, макар самият аз да бях ходил у тях, дори без покана. Бил съм и в нейната кръчма, сред нейните приятели от гръцката общност. Но станеше ли въпрос за у нас, винаги изникваше някаква пречка тя да дойде; някаква емоционална барикада се извисяваше внезапно; изправяше се някаква стена, варосана с траура ми; далечината, примесена с болката ми, сякаш се уплътняваше. С времето Евгения посвикна с това, и не само не го споменаваше открито, но дори не ми отправи и най-малкия намек. Сигурно затова, когато най-сетне след всичко това я поканих, на лицето й се изписа по-скоро тревожност, отколкото щастие.
	— Сигурен ли си, Невзат? Наистина ли си сигурен?
	— Сигурен съм — казах й аз, вдигайки леко вежди. — Разбира се, че съм сигурен. Ако не бях сигурен, нямаше да те поканя.
	Бях ли сигурен наистина? Всъщност не знаех, но би трябвало да съм. Докога можеше да продължава все така? Евгения беше най-близкият ми приятел, човекът, на когото вярвах най-много, беше най-важната от всички останали хора за мен, тя беше жената, която обичах… А Гюзиде и Айсун? Жена ми и дъщеря ми, които загубих? Техните мечти, стъпките им, вещите им, мирисът им, гласовете им, които все още чувах между стените на къщата ни… Признавам — все още живеех със спомена за тях. Но Гюзиде и Айсун ги нямаше вече. Колкото и да не приемах това, колкото и да не можех да се откъсна от тях — това беше реалността, тях ги нямаше вече, те не бяха между живите. Съдба ли бе това, проклятие ли, или някакъв малшанс. Както и да го наречем, онази страховита експлозия ми ги беше отнела — съпругата и дъщерята. Но животът си продължаваше. И да не иска, човек се среща с други хора, обича други. Любовта, изпитвана към другите, не би трябвало да отслабва връзката му с починалите близки. Ясно съзнавах, че трябваше сам да се убедя в това. Животът даваше предимство на живите. Образите на мъртвите, гласовете им, миризмата им, спомените за тях, стъпките им постепенно избледняваха и чезнеха. Тъжно, тежко — но изглежда, нямаше друг начин. Човек май не е много предано създание. И трябваше сам да си повярва, че не бива да забравя обичните си мъртви, че част от техните души се сливат с неговата и по този начин продължават да живеят в сърцето му. Казвам „трябваше“, понеже с времето ставаше все по-трудно да си спомним чертите на лицата им, а живите картини на битието ни с разтърсващата сила на събитията постепенно и все по-мощно ги изтриваха от паметта ни. Колкото и често да си повтарях обратното, това бе тъжната реалност, горчивата истина. И тя не след дълго ме сграбчи в хватката си. Повече не можех да й се съпротивлявам, бях стигнал до кръстопът в живота си и се бях предал. Там, на този кръстопът, ме чакаше Евгения. С нейна помощ се изправих от дъното, където бях пропаднал. Научих се отново да стоя на краката си, всъщност тя ме научи отново да вървя, носейки мъката със себе си. Ако изобщо има нормални хора, аз се опитвах да бъда един от тях. И за да изразя благодарността си към нея, направих онова, което преди много, много години трябваше да направя — поканих я у дома. След дълго колебание тя най-сетне прие, но не успя да се освободи от напрежението си. Боеше се, че всеки миг може да се отметна, да направя нещо, с което да я наскърбя. Затова и гласът й от другата страна на телефона беше толкова напрегнат, така скован. Трябваше да я успокоя, да я накарам да се отпусне.
	— Какво има? — казах аз почти с истинско недоволство в гласа. — Да не би да искаш да ми кажеш, че няма да дойдеш довечера?
	— Не, скъпи! Нищо подобно!
	Напрежението беше изчезнало от гласа й.
	— Само си мислех дали на идване да не взема малко от ония нашите мезета, които толкова обичаш?
	Майсторски се справях с ролята си.
	— Не, Евгения! Нали се разбрахме, тази вечер няма да правиш нищо, всичко ще е от мен…
	— Добре тогава!
	Беше се поуспокоила, очевидно бях успял да я убедя, но дали можех да кажа същото и за себе си? Малко се съмнявам.
	— Добре, какво ще има на масата? — опита да се пошегува Евгения.
	— Ястия, които никога не си виждала — продължих аз с още по-убедителен тон. — Няма да се изненадам, ако след като ги опиташ, ме накараш да започна работа във вашата механа.
	Засмя се и рече:
	— И преди да съм ги опитала, ще ти кажа същото, Невзат, скъпи! Стига вече си се занимавал с разните убийци и главорези! — Постепенно гласът й стана сериозен: — Наистина ти казвам! Защо не се пенсионираш и не дойдеш да работиш в „Татавла“?
	Все това повтаряше, макар да знаеше, че никога нямаше да кажа „да“. Опитах се да прикрия раздразнението си.
	— Аз да не съм билярдна топка да се търкалям насам-натам? То не е толкова просто — ще искам синдикати, осигуровки и най-вече — тлъста заплата, много повече, отколкото ми плаща държавата…
	— Съгласна съм на всичко! — рече тя, приемайки играта.
	А може и да не играеше? Може да бе искрена, както винаги?
	Продължи убедено:
	— Само да приемеш да работиш заедно с мен!
	Засмях се, за да не й дам възможност да се развълнува, а да приеме думите ми като на шега.
	— Чакай да помисля малко! Тъкмо и ти да можеш да видиш всичките умения на човека, когото ще назначаваш. Така ли се взема готвач — без да го пробваш какво точно може?
	Евгения обаче не се засмя, а гласът й звучеше все така развълнувано.
	— Ако това си ти, няма нужда да умееш каквото и да било!
	И аз би трябвало да й отвърна със същото и да кажа: „Ако това си ти, Евгения, и аз няма нужда да знам каквото и да било!“. Но не можах…
	Трябваше да й доставя удоволствие с няколко мили думи, но не го направих, в това време погледът ми се плъзна към Зейнеб и Али, които бяха отворили вратата на къщата и ме чакаха.
	— Благодаря ти! — само успях да й отвърна аз. — Много е приятно да те приемат по този начин!… И да не закъснееш довечера? Нали? Ще те чакам точно в осем.
	— Няма, ще бъда точно навреме!
	Не усетих и най-малка обида в гласа й, ласкав като пролетния вятър, галещ челото ми. Но и също толкова сигурен в себе си, като хилядолетните стени точно зад гърба ми, пазещи града от враговете му. Кой знае защо обаче, като й затворих телефона и тръгнах към къщата, усетих нещо да ме стяга отвътре.


>	Може да е бившата му любовница?

	Макар градината да беше облята в светлина, вътрешността на къщата тънеше в полумрак. Още на прага ни лъхна ухаещата на лавандула прохлада. Жертвата Недждет Денизел явно беше избрал този аромат, за да премахне мириса на мухъл, така характерен за крайбрежните къщи, страдащи от всепроникващата влага. Докато вървяхме през мрачния хол към открехнатата врата на стаята, през която едва се процеждаше слънчевата светлина, дочухме странен дрезгав глас:
	— Здравейте!… Аз съм Крал Визас, добре дошли в двореца ми…
	И тримата грабнахме оръжията си. Не очаквахме да има някой в къщата, защото, доколкото знаехме, убитият е живеел съвсем сам — най-близките му роднини били чак в Анкара. Тихо запристъпвахме към вратата на стаята, притискайки се към стената на тясното холче. Щом стигнахме дотам, отново чухме същия глас:
	— Здравейте!… Аз съм Крал Визас, добре дошли в двореца ми…
	Спогледахме се. Със знаци посочих на Али да отвори вратата, а Зейнеб да остане зад нас, за да ни пази гърбовете. Али мигом ритна вратата, а аз насочих оръжието си към онова място в стаята, откъдето идваше гласът. Светлината ме заслепи, но това нямаше значение.
	— Не мърдай! Полиция! — извиках високо.
	Гласът отново прозвуча, повтаряйки все същото, без ни най-малък признак на уплаха.
	— Здравейте!… Аз съм Крал Визас, добре дошли в двореца ми…
	Щом очите ми привикнаха към светлината, огледах се и не можах да сдържа смеха си — там, накъдето бях насочил оръжието, в доста голямата си клетка един сив папагал с червена опашка непрекъснато повтаряше добре заучената фраза.
	— Здравейте!… Аз съм Крал Визас, добре дошли в двореца ми…
	Али и Зейнеб, влезли след мен, след преживяното нервно напрежение избухнаха в неудържим смях.
	— Това бил, значи, нашият прочут крал! — рече Али. — Е, сега вече ще можем да разберем всичко каквото се е случило преди хиляда години.
	— Я го попитай и за тая работа с полумесеца и звездата — подкачи го и Зейнеб, прибирайки пистолета си обратно. — Любопитно ми е защо гърците са използвали този символ?
	— Имам още по-добра идея — отвърна Али, приближавайки клетката с птицата. Наведе се в поклон пред нея, като пред велик владетел, и попита: — Могъщи кралю! Ще благоволите ли да ни кажете кой уби Недждет?
	Крал Визас се разходи напред-назад по пръта в клетката, но вместо да отговори, само повтори въпроса на Али:
	— Кой уби Недждет? Кой уби Недждет?
	Докато Зейнеб се кикотеше, Али свърши едно добро дело — взе празната съдинка пред клетката и я напълни с храна за птицата.
	— Не знаем, ваше величие! Надявахме се вие да ни кажете нещичко.
	Като видя как напълно непознатият човек му сипа храна в паничката, Визас развълнувано плесна с криле.
	— Надявахме се да ни кажете, надявахме се да ни кажете!
	Зейнеб, която наблюдаваше разговора между Али и птицата, промърмори сякаш на себе си:
	— Само на един археолог може да му хрумне да кръсти папагала си Визас! Обаче май кралят няма никакво намерение да ни помогне! — продължи тя, подхващайки шегата на майтапчията Али.
	— Няма намерение, няма намерение! — повтори папагалът, поспирайки за малко да кълве храната от паничката си, сякаш благодарейки му по някакъв свой си начин.
	— Да, май птицата ще ни е съвсем безполезна — съгласи се с нея Али и се обърна към мен. — Опасявам се, господин инспекторе, че май сами ще трябва да си свършим работата.
	Което и направихме. Всички заедно започнахме да оглеждаме светлата стая. Кафяви кресла, удобен диван, плазмен телевизор, до него черна музикална уредба, отляво — сидита, на отсрещната стена — подредени дървени еднометрови долапи. Вниманието ми обаче привлякоха гравюрите върху стената. Седем на брой. Най-напред тази до входната врата. На нея беше изобразена почетна процесия пред султанския дворец в Сарайбурну. Султанът седи с цялото си величие на трона, пред него са държавните служители в странното си облекло, високопоставените придворни, еничарите, изправени като струни и очакващи заповедите му. На друга гравюра беше изрисуван „Чемберлиташ“*1. Виждаха се жителите на града, спокойно насядали или изправени пред историческия паметник, бавно и невъзмутимо разхождащи се около него… Вляво, на стената с прозореца, закрит с избеляло синьо перде, се виждаше трета гравюра — с изображението на може би най-внушителния храм в света — „Ая София“ („Света София“). Първо го бяхме обърнали от църква в джамия, а сега — в музей. В това светилище се покланяха хора от две религии, изобразени само като силуети в двора й. Не се разбираше от коя точно народност, раса, племе са, на коя вяра принадлежат. На съседната гравюра се извисяваше другият не по-малко забележителен молитвен дом — символът на Завоеванието, джамията „Фатих“. Художникът беше я нарисувал по същия начин, като „Ая София“ — с поглед отвън, откъм двора. Някои вземаха абдест*2, други се готвеха за намаза*3, трети си говореха за нещо… кой знае за какво. Това бяха нашите съграждани, живели стотици години преди нас. Гравюрата на отсрещната стена пък не изобразяваше храм, а обиталището на великата Османска династия — дворецът „Топкапъ“. Художникът сякаш го гледаше откъм днешния Салъпазаръ*4. С кулите, кубетата, комините си напомняше на огромен кораб, плаващ в приказно море. На гравюрата вляво се издигаше шедьовърът на Мимар Синан — джамията „Сюлейманийе“. Въпреки внушителния си вид, с четирите минарета в двора й, прострени към небето с упование, напомняше на някой отчаян и безпомощен човек. А на единствената гравюра, окачена на стената точно до вратата за към другата стая, се виждаше „Йедикуле“*5. Пред портата на величествените стени на крепостта стоеше човек с кош, пълен със зеленчуци, а зад него — две босоноги дечица… Дали бяха негови, или от бездомните деца на тогавашния Истанбул, не се разбираше ясно…
	[*1 Площадът „Чемберлиташ“ се намира на мястото на древния римски форум на император Константин и е известен с Колоната на Константин, построена около 330 г. — Б.пр.]
	[*2 Измиване по определен начин на мюсюлманите преди молитва. — Б.пр.]
	[*3 Петкратна молитва на мюсюлманите. — Б.пр.]
	[*4 Евтин пазар, който се събира всеки вторник в квартала „Кадъкьой“, в азиатската част на града. — Б.пр.]
	[*5 „Йедикуле“ (буквално „Седемте кули“) е един от кварталите на Истан-бул, свързан с квартала „Фатих“, на брега на Мраморно море. Той е на знаменитите Теодосиеви стени, носещ името си от броя на кулите, които по византийско време са били пет и са станали седем след завладяването на града от Османците. По османско време кулите са се използвали като затвор за високопоставени държавни служители или членове на династията. В квартала се намират множество исторически паметници от византийско време, както и гръцки и арменски църкви, тъй като преобладаващото население е било немюсюлманско. — Б.пр.]
	— Недждет Денизел е бил вещо лице, господин инспектор…
	Али се беше изправил пред шкафа точно под гравюрата с изображението на двореца „Топкапъ“ и държеше в ръце някаква дебела синя папка:
	— Вижте, тук има някакви доклади, и всичките — подписани от нашия човек…
	Взех папката, която ми подаде. Прав беше — вътре имаше много документи и доклади с подписа на жертвата.
	— При това доста търсен специалист — промърморих под носа си. — Я гледай на колко доклада стои името му.
	— В този тук пише, че са спрели строителството на някакъв хотел…
	Тъкмо да погледна листовете, които ми показваше Али, и от другата стая долетя гласът на Зейнеб:
	— Инспекторе, инспекторе!
	Не бях забелязал кога е излязла от хола.
	— Елате тук!
	Гласът й не беше нито развълнуван, нито тревожен, но ако не беше намерила нещо важно, нямаше да ни вика така настойчиво.
	Беше в банята.
	— Тук трябва да е убита жертвата — каза тя, посочвайки парченцето кафеникава мазилка по края на ръчното ножче, което държеше в ръката си, и докато ние с Али го разглеждахме, продължи: — Вижте, мазилката между плочките горе е бяла или бежова, но по-надолу е кафеникава с червеникав оттенък. Сигурно кръвта на жертвата е променила и цвета на фугите.
	— Освен ако човекът не си е изпрал калния панталон или ризата му не е пуснала при прането? Или ако мазилката не се е изцапала с нещо друго? — възрази й Али.
	Може думите му да звучаха логично, но Зейнеб посочи препаратите за миене на пода.
	— Подът е почистен с течен препарат, не усещаш ли, че навсякъде мирише на лавандула?
	Наведох се и погледнах пластмасовата опаковка на препарата — наистина, на етикета пишеше, че е с лавандулов ароматизатор. Започнах да си мисля, че Зейнеб беше права, но нашият твърдоглавец не мирясваше:
	— Това нищо не доказва! — заинати се той.
	Не дай си боже пак да започнат да се препират! Но слава богу, Зейнеб само вметна:
	— Ще се разбере, драги ми Али, достатъчно е да се изследва в лабораторията.
	Тя не само говореше напълно убедено, но и вярваше, че така само ще се потвърди нейната теза. От друга страна, аз също се надявах да е права! Защото това щеше да означава, че сме открили местопрестъплението и че имаме огромния шанс да намерим евентуално и оставените от убийците следи.
	— Кога ще се разбере, Зейнеб?
	— Много скоро, господин инспектор!
	— Добре! Ти събери пробите от мазилката, а ние ще огледаме вътре.
	На излизане забелязах, че вратата на отсрещната стая е полуотворена. Отразената от банята светлина се процеждаше вътре и осветяваше някакъв постер върху стената. Приближих се до него, а Али ме следваше. Светнах лампите и срещнах синия поглед на Мустафа Кемал. Гледаше ме леко обидено изпод черния си калпак, сякаш искаше да каже: „Аз нямам нищо общо със смъртта на тоя археолог!“.
	— Човекът е бил почитател на Ататюрк! — разочаровано промълви Али. — При това положение пълна стъкмистика би било да си мислим, че е бил принесен в жертва на Мустафа Кемал…
	Макар още от самото начало да не бях приел възторжено това предположение на помощника ми, все пак бях длъжен да взема предвид всичко, дори и пропуските в тази хипотеза.
	— Защо да е измишльотина? Човекът може да е пожертван именно защото е обичал Ататюрк.
	Али не възрази, даже бе доволен, че съм приел догадката му на сериозно. Но както винаги съм казвал — рано бе да се правят каквито и да било заключения. Претърсих с поглед стаята. Недждет сигурно я бе използвал като кабинет. Имаше маса с компютър върху нея, а на отсрещната стена беше монтирана библиотека… Минах зад масата и дръпнах горното чекмедже. Али в това време оглеждаше библиотеката. В чекмеджето имаше същите папки като оная, която бяхме намерили в хола. Отнасяха се все за защитени зони и исторически места. Като отварях второто чекмедже, мярнах снимка с изкривена рамка. Нагласих я и погледнах — оттам ми се усмихваше кестенява жена с къси коси, очертани скули, леко дръпнати кехлибарени очи и смел поглед, който сякаш предизвикваше целия свят. Но по-важното бе, че ми изглеждаше странно позната.
	— Красива жена е била! — обади се Али с явно одобрение.
	Като не бе открил нищо полезно в библиотеката, бе дошъл при мен и през рамото ми се взираше в снимката.
	— Какво ще кажете, инспекторе? Може да е била бившата му любовница?
	— Не знам, но ще разберем — отвърнах му аз.
	Разхлабих рамката и извадих снимката. Огледах гърба й: нямаше дата, но хартията все още не бе пожълтяла, цветовете не бяха избледнели, което означаваше, че не е правена чак толкова отдавна.
	— Да поразровим тук, може да излязат и други снимки?
	Наистина, в най-долното чекмедже открихме цели дузини фотографии на жертвата и на жената с лешниковите на цвят очи, снимани заедно. И за да не остане капчица съмнение за отношенията им, открихме една вече пожълтяваща и очевидно по-стара снимка от сватбата им. Недждет Денизел — в черен смокинг, а светлооката жена — в бяла булчинска рокля, като лебед, плавно носещ се по водата. И двамата бяха поне с десетина години по-млади, и двамата бяха щастливи, и двамата радостно гледаха в обектива.
	— В личните документи на убития не пишеше, че е женен — напомни помощникът ми. — Да не би да са се развели?
	Сигурно това се бе случило, но явно Недждет не бе забравил бившата си жена.
	Като не получи отговор от мен, Али посочи към някакъв документ точно до снимката:
	— Вижте, господин инспектор, май че е брачното им свидетелство.
	Прав беше. Старо брачно свидетелство, на което под снимките на мъжа и жената бяха изписани имената им, датата на сключване на брака, подписът на служебното лице, а също и моминското име на съпругата.
	— Лейля Баркън… Май съм чувал преди това име?
	— Лейля Баркън, да — повтори помощникът ми, сякаш очакваше аз да си спомня. — И на мен ми се стори познато. Дали не беше писателка?
	— Коя? Коя да е била писателка? — питаше Зейнеб, застанала на рамката на вратата с найлоновия плик с доказателства в ръце.
	Али й показа снимката с разместената рамка.
	— Тази жена е бившата съпруга на убития… И се казва Лейля Баркън — рече той.
	Зейнеб се приближи и погледна с нескривано любопитство. Сетне се обърна към мен:
	— Не е писателка, господин капитан. Директорка е. На музея „Топкапъ“. Ако си спомняте, запознахме се с нея преди две години, по време на разследването на съмнителната смърт на един от пазачите на музея.


>	Крал Визас е първооснователят на града

	Преваляше пладне, когато стигнахме джамията „Султан Ахмед“*, след като Зейнеб пътьом беше оставила в лабораторията пробите от мазилката в банята на жертвата. Понеже музеят „Топкапъ“ беше затворен във вторниците, след многобройни телефонни разговори най-сетне успяхме да научим адреса на Лейля Баркън. Тя живееше на горния етаж на двуетажна сграда на едноименния булевард, водещ към „Кючук Ая София“**.
	[* Джамията „Султан Ахмед“ е построена между 1606 и 1616 г. по заповед на султан Ахмед І. Заради плочките си в синьо, зелено и бяло е известна и като Синята джамия. Това е първата джамия в Османската империя, която има 6 минарета. Зографисана е от Сейид Касъм Гюбари от Диарбекир. Заедно с околните сгради джамията образува кюллие, т.е. комплекс. — Б.пр.]
	[** „Малката света София“ (бившата църква „Св. св. Сергий и Вакх“) се смята за първия опит в построяването на големия храм и за модел на „Света София“. Построена е около 530 г. от император Юстиниан и съпругата му Теодора. — Б.пр.]
	Там по-рано в една дървена къща живееше и леля ми Садийе. По празниците се отбивах да я поздравя и да й целуна ръка. Три неща си спомнях за тази къща — кубето на „Кючук Ая София“, ароматът на ванилия, пропил фотьойлите, и най-прекрасното малеби на света… Мъжът й, чичо Мюниб, беше невероятен човек. Не можеха да ме отделят от дъщеря си Сюхейля. Те ми даваха най-много парички по празниците. Мир на праха им! И двамата отдавна се бяха споминали. А кака Сюхейля сега живееше в Канада. Къщата си продадоха на един предприемач, който я превърна в бутиков хотел.
	Жилището на Лейля Баркън се намираше в една от тия вече поовехтели дървени истанбулски къщи, които така много обичах. От пръв поглед се виждаше, че също като къщата на Недждет Денизел, и тази беше отремонтирана и много добре поддържана. На първия етаж имаше голям и просторен магазин за подаръчни стоки. Изкачихме се на втория етаж по боядисана в бяло дървена стълба, очевидно допълнително построена. Самата Лейля Баркън си беше същата, каквато я помнех — самоуверена, хладна, дистанцирана.
	— Заповядайте, какво ще обичате? — попита сдържано тя, след като разбра кои сме.
	Погледът на кехлибарените й очи сякаш ни питаше: „Защо ме безпокоите?“. Косите й сега не бяха къси, както на снимката, а се спускаха по раменете й. Беше също толкова красива, както и преди. Дори може би сега бе още по-привлекателна заради обхваналото я безпокойство.
	— Малко е дълго за обяснение, да поговорим вътре — започнах аз.
	— Извинете, но трябваше да ми съобщите по-рано за идването си — отвърна тя, преценявайки ни с поглед и свивайки тънките си вежди. — Аз работя и е цяло чудо, че сега съм си вкъщи. Всеки ден трябва да съм в музея.
	Принципно беше права, но когато ставаше въпрос за разследване на престъпление, можеш ли да искаш предварителна среща със свидетелите или заподозрените? Просто е немислимо!
	— И ние сме заети, госпожо! И нямаме време да си уговаряме предварително срещите — отвърнах й аз с възможно най-авторитетния си тон, в който да проличи цялата сериозност на работата ни.
	Мислех си, че ще се ядоса на думите ми, но тъкмо обратното, в очите й се появи някакво приятелско излъчване.
	— Откъде ви познавам?
	Значи, имаше силна памет!
	— Преди две години идвах в двореца „Топкапъ“ да разследвам един случай. Някакъв човек от охраната беше паднал от стената. Усъмнихме се, че е престъпление. След това се разбра, че е нещастен случай.
	— Шинаси! — тъжно поклати глава тя. — Имаше две деца, горкичкият! Голямо нещастие!
	Отдръпна се назад и ни покани да влезем вътре.
	— Заповядайте, заповядайте, Невзат бей! — Стори ми се, че се поусмихна дори. — Нали бяхте Невзат? Инспектор Невзат?
	Май ледовете помежду ни бяха започнали да се топят.
	— Моите поздравления, Лейля ханъм! Смятах, че няма да си спомните.
	Минахме през тесния коридор и се озовахме по средата на обления в светлина хол. Под проникващите през просторните прозорци слънчеви лъчи кехлибарените й очи и кестенявите коси засветиха в топлите оттенъци на дъхав мед.
	— Като работиш в толкова огромен музей, трябва да имаш и отлична памет! Толкова много детайли трябва да помниш, че… Както и да е. А вие сте? — обърна се тя въпросително към красивия ми заместник.
	— Али — неохотно отвърна моят малко грубоватичък колега. — Инспектор Али!
	Дори не й подаде ръка.
	Но и Лейля не обърна кой знае какво внимание на грубостта му.
	— Здравейте! — кратко каза тя и посочи бежовия диван с две амфори от двете му страни: — Моля, заповядайте да седнете!
	Седнахме. Пред нас се виждаше оловният купол на джамията.
	— „Кючук Ая София“! — тихичко каза Лейля, виждайки, че не мога да откъсна очите си от гледката през огромния прозорец. — Много стар паметник е, отпреди повече от хиляда и петстотин години!
	Али не разбра и попита отново, сочейки към блестящото под слънцето кубе:
	— Това тук джамия ли е, църква ли е?
	— Всъщност е построено като църква от император Юстиниан, който е благоустроил града — това е храмът на светите Сергий и Вакх. Има и една интересна легенда за нея. Юстиниан искал да убие предишния император Анастасий, когото смятал за свой враг, но една нощ в съня му се явили светците Сергий и Вакх и му казали, че страховете му са напразни, и го посъветвали да се откаже от планираното покушение. Юстиниан разбрал, че ще извърши грешка, и се отказал да убива императора. От благодарност, че са го предупредили, им изградил и църква. През османско време тя била превърната в джамия и понеже приличала на „Ая София“, нарекли я „Кючук Ая София“.
	Тези сведения за джамията бях запомнил още от чичо ми Мюниб, разказваше ми ги, като бях малък. Но не издадох досадата си.
	— Хубава легенда. Сигурно е интересно да живееш срещу подобен храм.
	На лицето й се появи иронично изражение.
	— В началото гласът на мюезина беше ужасяващ. По пет пъти на ден убиваше и езана*, и нас! Слава богу, не го държаха дълго. Сегашният Шакир ефенди има възхитителен глас, създаден сякаш тъкмо за този древен храм. — Все още не беше седнала, но като не видя реакция от наша страна, стори й се, че говори празни приказки, и тутакси стана сериозна: — Та с какво мога да съм ви полезна?
	[* Призив за молитва. — Б.пр.]
	— Защо не седнете? — обърнах се към нея с цялото си внимание. — По-добре ще е да не стоите права.
	— Защо? Какво е станало?
	— Недждет Денизел… Бившият ви съпруг…
	Присви очи, изглеждаше, че се притесни.
	— Да, кажете, какво му се е случило на Недждет?
	Заместникът ми отговори с въпрос на въпроса й:
	— Виждате ли се с него?
	— Разбира се, той ми е колега. Какво му се е случило?
	Али нито й отговори, нито ми позволи да й отговоря.
	— Кога го видяхте за последен път?
	Лицето на Лейля пламна, устните й се разтрепериха от вълнение.
	— Защо ме питате това? Да не би нещо лошо да му се е случило на Недждет?
	Най-неприятното нещо на този свят е да кажеш на роднините за смъртта на близкия им, но ако бях оставил това на Али, щеше да е сто пъти по-ужасно.
	— Намерен е мъртъв — отговорих тихо.
	Тя чу думите ми, но те не достигнаха до съзнанието й.
	— Каквооо?
	— Така е, много съжалявам, но тази сутрин Недждет бей бе намерен мъртъв.
	Гневът върху лицето й се стопи, раменете й увиснаха и тя се строполи във фотьойла пред нея.
	— Сигурен ли сте? — Беше вперила очи в нас, опитвайки се да разбере какво й казваме. — Сигурен ли сте? Да не би да грешите?
	Мъката й изглеждаше съвсем истинска. Сигурно и тя не бе успяла да забрави Недждет. Докато през ума ми преминаваха тези мисли, заместникът ми Али, без изобщо да се трогне от състоянието на жената и с присъщата си липса на такт, набързичко й разказа какво се бе случило.
	Притеснението на Лейля се превърна в безкрайно учудване.
	— В Сарайбурну ли?
	— В Сарайбурну…
	Али, също като мен, я наблюдаваше много внимателно, опитвайки се да прецени всяка нейна реакция.
	— На няколкостотин метра от местоработата ви, от музея „Топкапъ“, така да се каже…
	Лейля остана известно време така, сякаш не знаеше какво да каже, мислех си, че ще се разплаче, но не го направи, напротив, съвзе се доста по-бързо, отколкото бях очаквал.
	— Добре, но как? Как е умрял?
	— Бил е убит, някой му е прерязал гърлото — спокойно поясни моят помощник.
	За миг лицето на Лейля се смръщи. И толкова. Отметна с ръка кичура медна коса, паднал над окото й.
	— Кой? Кой го е убил? — попита с почти толкова спокоен глас като този на Али.
	— Не знаем. Надявахме се вие да знаете нещо.
	— Аз ли? — изрече тя, като се отдръпна леко назад, облягайки се на гърба на фотьойла, подобно на кораб, акостиращ в сигурно пристанище. — Как бих могла да знам?
	Тя се отдръпваше назад, но аз се наведох по-близо към нея.
	— Вижте, госпожо Баркън, това не прилича на обикновено убийство. Срещу себе си имаме професионални убийци. Ако споделите онова, което знаете за Недждет Денизел, ще ни бъде по-лесно да ги заловим.
	Раздвижи се притеснено, сякаш исках от нея нещо неимоверно трудно.
	— Разбира се, бих искала да ви помогна, но с Недждет сме разведени от пет години…
	— Казахте, че сте се виждали с него?
	— Виждахме се — каза и спря, сякаш си припомняше нещо много важно. Но бързо отмести поглед, като че ли не й се искаше да сподели с нас онова, което беше изплувало в съзнанието й. — Срещах го, но не знам нито с какво се занимава, нито с кого работи, нито нещо друго…
	— Кога го видяхте за последно? — повтори първия си въпрос Али. — Изглежда, той изобщо не е прекъсвал емоционалната си връзка с вас. В чекмеджетата му намерихме ваши снимки.
	Лицето й сякаш помръкна.
	— Само Недждет може да знае това… дали е прекъснал, или не емоционалната си връзка с мен. Но е нормално да има мои снимки. И аз имам негови.
	— Значи, вие сте прекъснали емоционалната си връзка с него?
	— Да, всичко това свърши! — рязко поклати главата си тя. — Недждет ми е само стар и добър приятел.
	— Добре — рече Али, почесвайки брадичката си, — но вие не ми отговорихте на въпроса…
	Лейля го изгледа накриво.
	— Кой въпрос?
	— Кой друг може да е — кога за последно сте се видели с Недждет. За втори път ви питам, а вие все не ми отговаряте.
	Заместникът ми сякаш я обвиняваше. Помислих си, че ще се нервира, но тя запази спокойствие.
	— Извинявам се, главата ми се поразбърка… За последен път видях Недждет в неделя вечерта.
	— Къде се видяхте?
	— В ресторанта в летния дворец „Сепетчилер“*…
	[* Летният дворец „Сепетчилер Касръ“ е в „Еминьоню“, Сарайбурну. Построен е по времето на султан Селим ІІІ и тогава бил разположен в границите на двореца „Топкапъ“. Това е било мястото, където са приставали лодките на султаните и откъдето те са наблюдавали отплаването на османските флотилии за различните военни действия. — Б.пр.]
	— В „Сепетчилер Касръ“ ли? — в един глас повторихме въпроса и двамата с Али.
	Реакцията ни не убягна от вниманието на Лейля, но още преди да каже каквото и да било, избързах да я попитам:
	— Говорим за един и същи летен дворец — онзи в Сарайбурну, нали така?
	— Да, за същия става въпрос. За двореца, построен от Давут ага, архитектът на Мурат ІІІ, и реновиран по-късно по времето на Махмуд І — довърши тя с отегчението на учител, опитващ се да обясни нещо на апатичните си и незаинтересувани ученици. — Онази, историческата сграда отдясно, като тръгнете по пътя, знаете го, от Сарайбурну към „Сиркеджи“.
	Изобщо не предполагах, че Лейля ще ни третира като някакви си прости невежи.
	— Значи — запитах аз на свой ред, — сте вечеряли на сто метра от мястото, където намерихме трупа на Недждет? Така ли?
	За пръв път на лицето й се изписа вълнение.
	— Тру… трупът там ли е намерен? — заекна тя и продължи, сякаш се отбраняваше: — Недждет избра това място. Ако ме питате, изобщо не бих отишла в „Сепетчилер“. Беше грешка и да вечерям с него. И без това се скарахме.
	Нашият окумуш Али бързо усети, че я е хванал натясно.
	— Скарахте ли се? За какво?
	Лейля остро реагира на думите му:
	— Вижте, аз не съм убила Недждет. Вярно, че му се ядосах, но аз никого не бих могла да убия. Защото не вярвам, че проблемите се решават, като премахваш хората…
	Може и да си мислеше, че убийството на хора не помага за решаването на проблемите, обаче бяхме виждали толкова престъпници, които колеха хората като пилци, че думите й не впечатлиха нито мен, нито помощника ми Али. При все това нямаше никакъв смисъл да ядосваме жената и да й качваме кръвното. Изгледах Али по начин, който да му подскаже да е по-учтив с нея, и се опитах да овладея положението.
	— Не сте ни разбрали правилно! Ние не ви обвиняваме в убийство. Само искахме да опознаем по-добре Недждет. Защото, за да направим профила на убиеца, първо трябва много добре да познаваме жертвата му.
	Гневът на Лейля като че ли попремина.
	— Е, и вие си гледате работата — рече тя, мъчейки се да се успокои. — Но трябва да разберете и на мен какво ми е да ми съобщите преди минути за смъртта на човека, заедно с когото толкова години съм живяла.
	Али, който не умееше да се престори дори на малко по-разбран полицай, предпочете да замълчи, докато аз се опитвах да бъда много по-любезен.
	— Ако искате, може да дойдем и по-късно. Помислете си и после ще поговорим.
	Блъфът ми сработи. Лейля мигновено се укроти.
	— Не — отвърна с разбиране. — Няма да ви карам да се морите пак да идвате дотук. Добре съм, да поговорим. Какво ме питахте?
	— Разказвахте ни за вечерта, когато сте се видели с Недждет.
	Лицето й помръкна като на човек, спомнил си нещо неприятно.
	— Да, онази вечер… на 31 май, беше годишнина от сватбата ни.
	Ето ти ново двайсет! Да си празнуват годишнината от вече свършилия им брак!
	Забелязвайки странното ми изражение при тази мисъл, Лейля се почувства длъжна да обясни:
	— Сигурно се чудите, как така празнуваме годишнина на брака ни, който вече е свършил. И на мен би ми било чудно. Но всъщност нямаше такова нещо, нищо не сме празнували. Ако не беше настоявал толкова много, сигурно нямаше и да приема поканата му. Но Недждет все ми повтаряше, че въпросът бил много важен и да не го обиждам по този начин с отказа си. И аз приех заради хубавите ни и чисти спомени. Дори не го попитах къде е мястото, където ще вечеряме. Недждет дойде и ме взе направо от музея.
	— И в неделя ли работите?
	Лицето на Лейля светна от усмивката й, усмивка на някой себеотдаден светец.
	— Не гледайте, че сега съм си вкъщи. Ако нямах гости от университета тази вечер, още щях да съм в музея. За нас няма спиране, непрекъснато работим. Няма ден, няма нощ, няма уикенд… И времето пак не ни стига! За хората, които са се посветили на музея, почивката е сладка мечта. Както и да е… Та Недждет ме взе пред главната врата на музея — пред Имперската порта*. Беше дошъл с червената си спортна кола, та го предупредих: „Ако смяташ да се състезаваш, няма да се кача в колата ти!“. Защото бе маниак на скоростите, не знаете на какво е способен, настъпи ли газта. „Не се притеснявай — каза ми той. — И без това няма да ходим много далеч.“ Така си и беше. Минахме през парка „Гюлхане“** и влязохме в летния дворец „Сепетчилер“. Чак тогава разбрах къде щяхме да вечеряме. Беше избрал това място, за да ме направи щастлива. Или по-точно, да има подходящата атмосфера за предложението, което щеше да ми направи.
	[* Главната врата на двореца „Топкапъ“ се нарича Баб-ъ Хумаюн, или Имперска порта. — Б.пр.]
	[** „Гюлхане парк“, или старата султанска розова градина. — Б.пр.]
	Изхъмках иронично.
	— Да не би да ви е предложил отново да се ожените?
	Лицето на Лейля пламна.
	— Нещо подобно, искаше да подновим връзката си. И за да приема, го направи досущ като първия път — на историческо място. Бях приела първото му предложение да се оженим и смяташе, че и втория път ще кажа „да“.
	— Но не казахте…
	— Естествено, че не!
	— Защо?
	В очите й се появи израз на отчуждение, когато я попитах. Въпросът явно й се стори неуместен, много личен и се почувствах длъжен по някакъв начин да се извиня за него:
	— Ако не ви е неудобно да ни кажете?
	— Нищо вече не може да ме притесни — отвърна тя и скръсти ръце на гърдите си. — Не приех предложението му, защото Недждет не беше вече онзи човек, за когото някога се бях омъжила.
	— А какъв беше, когато се омъжихте за него?
	— Идеалист. Самоотвержен. Готов и душата си да даде за науката…
	— Значи, казвате, че Недждет се е променил?
	— И още как! Нямаше го вече онзи запален археолог, който, без да чака и грош, целият потънал в прахоляк, търсеше следите на миналото. На негово място се появи бизнесменът, който се опитваше да превърне в пари всяко място, до което се докоснеше, всяко нещо, за което си помислеше, всичко, от което се интересуваше. По-рано историята беше смисълът на живота му, а сега тя се бе превърнала за него само в средство, което може да му донесе богатство. Не бих могла да живея с такъв човек. Ако бяхме започнали отново, животът ми щеше да се превърне в ад!
	Изглеждаше искрена. Не беше останал и помен от онази ледена атмосфера, облъхнала ни, щом прекрачихме прага на дома й. Лейля сякаш не даваше принудително показания на напълно непознати й полицаи, а изливаше душата си пред близки приятели.
	— Недждет обаче, изглежда, не е приел вашето „не“! — внимателно, стараейки се да не разстроя още повече жената, казах аз.
	— И да не го прие, посрещна го с разбиране. Или по-скоро, така ми изглеждаше. Недждет е доста хладнокръвен човек, много добре знаеше да скрива чувствата си. Отгоре на това бе и много търпелив. Нямаше да ви остави на мира, докато не постигне своето — колкото и да сте твърди, колкото и убедително да му приказвате.
	Говореше вече в минало време за Недждет. Не беше често срещано в практиката ни някой, който току-що е научил за смъртта на близък, така лесно да приеме този факт.
	— Тогава, значи, вие сте започнали кавгата? — не пропусна да се възползва от краткото ми мълчание Али. — След като, както казахте, е умеел да запази спокойствие…
	Странна усмивка се появи върху лицето на Лейля.
	— Търпението на всеки човек си има граници, Али бей — продума тихичко тя. — Това важи и за Недждет. — Замълча. — Да, аз започнах караницата ни. Но той я продължи.
	Сигурно и без туй щеше да ни разкаже всичко, но Али не искаше да остави нищо на случайността и я запита:
	— Ако не е много лично, бихте ли ни казали какво се случи?
	Лейля вдигна вежди.
	— Че е лично, лично е, но не е кой знае колко съкровено. Всъщност съвсем простичко е. Когато Недждет предложи отново да се съберем, аз много спокойно отговорих, че му нямам доверие: „С теб на пътешествие не тръгвам, какво остава да се съберем отново“, му рекох. Абсолютно сериозно, не на шега. Право в лицето. Подигравателно. Ако беше друг, щеше да се обиди и нямаше изобщо да настоява. Може би щеше да стане и да си тръгне. Но не и той. „Права си. Сгреших спрямо теб, но вече никога няма да го направя. Никога няма да те разочаровам. Ще ти бъда добър съпруг“, продължаваше да ми говори той. Но аз го познавах добре, не се беше променил и никога нямаше да се промени. „Това няма да стане — отвърнах му аз. — Имам си свой собствен живот, не ми го разваляй.“ Обаче не ме разбра. Опита се да ме ухажва, за да ме склони по-лесно. Но колкото по-мил се опитваше да бъде, толкова по-отблъскващ ставаше. Колкото повече се гънеше и превиваше пред мен, толкова повече ми лазеше по нервите, без дори да забележи! Все пак от любезност гледах да премълча. И издържах чак докато не заговори за предишните ни щастливи дни. Думите му звучаха толкова фалшиво, толкова неискрено, че не се сдържах: „Замълчи, моля те — помолих го. — Да не говорим повече за това“. Но кой ли те слуша? Продължи да си приказва, без да се свени да вади най-интимните ни спомени. „За бога, поне миналото ни не закачай!“, помолих го отново — но уви! — впусна се с плам да разказва как сме се срещнали за пръв път и така нататък, сякаш нищо не е било, сякаш въобще не сме се разделяли и сякаш не той е бил истинският виновник за раздялата ни. Съвсем излязох от релси. „Не те ли е срам да разправяш всичко това? Не беше ли ти онзи, който ме заряза? Как ще го разкажеш сега това, да те видя! — развиках се аз и хората от съседната маса се заобръщаха. Но на мен не ми пукаше. Станалото беше станало и аз повече не се владеех. — А сега ми казваш да се съберем отново! Проклинам деня, в който те срещнах!“ „Стига!“, разкрещя се и той на свой ред. Значи, все пак нещо човешко беше останало в него. Все още имаше малко гордост, за да се засегне от подигравките и униженията ми. Не пропусна нито работохолизма ми, нито хладнокръвието ми, нито маниакалната ми запаленост по историята. „Ти не си никаква жена, а робот, ти не си свободен човек, а нещастница, изгубила свободата на духа си“, крещеше срещу мен той. Странно, колкото повече викаше, толкова по-спокойна бях, колкото повече обиди и ругатни сипеше, толкова повече бяха те като мехлем за душата ми. Изчаках, докато свърши, или по-скоро, докато напълно се успокоя, и станах от масата. Но преди да си тръгна, излях всичкото червено вино от чашата си върху него, за да види и разбере, че не съм някаква си нещастница, изгубила свободния си дух. Сетне решително напуснах ресторанта.
	Макар да се опитваше да разкаже всичко това с ирония и присмех, болката й беше все още толкова силна, раната й беше все още толкова незаздравяла, че гласът й трепереше от нервно напрежение. Страданията все още изгаряха душата й, сякаш не знаеше за смъртта му, все едно че беше още жив, а не се беше преселил във вечността, че го нямаше вече. Гледах я и не можех да разбера дали все още мразеше, или все още обичаше бившия си съпруг.
	— Защо Недждет искаше да се съберете отново?
	Въпросът на Али се сгромоляса насред настъпилото кратко мълчание. Лейля премигна няколко пъти, нервно притваряйки дългите си ресници.
	— Казваше, че все още ме обича.
	— Обичаше ли ви наистина?
	Лейля замълча за миг, очите й се насълзиха.
	— Не знам — въздъхна тежко и вдигна рамене. — И не искам да знам!
	Изведнъж сълзите й започнаха да се стичат и тя закри лицето си с длани. Безмълвно заплака. Но за кратко. Овладя се и отново се превърна в силната директорка на музея.
	— Извинете, не се сдържах. Не ме интересуваше обичта на Недждет. Това си беше негов проблем.
	В стаята настъпи тишина. Тъкмо се чудех как отново да подхвана темата, но слава богу, Али отново премина в атака:
	— Защо се разделихте по-рано?
	— Моля? Какво казахте?
	— Питам за раздялата ви. Понеже Недждет се беше променил, затова ли се разделихте?
	Лицето й се натъжи от лошия спомен.
	— Може да се каже — отвърна тя и смело впери поглед в Али. — Завърза връзка с асистентката ми. Младо момиче, петнайсет години по-млада от мен. — Усмихна се малко насила и продължи: — Да, сякаш на света нямаше други жени, та се захвана точно с моята асистентка.
	Тези й думи допълниха общата картина. Сега вече знаехме доста повече и за жената отсреща, и за жертвата. Но не беше достатъчно.
	Този път аз наруших настъпилото тягостно мълчание в стаята.
	— Сетих се за онова първо предложение, което Недждет ви е направил. Къде ви предложи да се ожените? Казахте, че било някакво историческо място.
	Сякаш потъна някъде във времето.
	— Недждет ми направи първото предложение на Сарайбурну.
	— В крепостта „Сепетчилер“ ли?
	— Не, пред храма на Посейдон…
	Поусмихна се, като срещна празните ни и недоумяващи погледи.
	— Разбира се, днес този храм не съществува! Ние се оженихме на мястото, където се предполага, че се е намирал Посейдоновият храм — преди близо две хиляди и седемстотин години. Първите заселници от Мегара, когато за пръв път са основавали града Византион, са изграждали храмове на боговете си по крайбрежието. Един от тях е бил на Посейдон, богът на моретата…
	Щом само чу за Византион, вълната на любопитството направо заля нашия Али.
	— Този Византион има ли някаква връзка с Недждет? — запита бързо той.
	— Това беше дипломната му работа, беше един от малцината в Турция, които познаваха много добре този въпрос.
	— Затова ли е нарекъл папагала си Визас?
	Лицето на Лейля някак си просветна.
	— Запознахте ли се вече с Визас? Смята се за човек. Толкова мила птица, истински приятел!
	— Така е! — За пръв път заместникът ми споделяше чувствата на жената. — Невероятно създание!
	— Добре, а монетите? — реших да прекъсна приказките за папагала аз. — Недждет интересуваше ли се от старинни монети?
	Така ни погледна, сякаш искаше да каже: „А вие откъде знаете?“. Може да бяхме попаднали на важна следа и не исках да оставям този въпрос по средата.
	— Работил ли е по въпроса за монетите от времето на Визас?
	— Всъщност нумизматиката не беше истинската му специалност, но напоследък се беше заинтересувал от старинните монети. Събираше ги и имаше богата колекция.
	Да не би да бяха сложили в ръката му монета, взета от собствената му колекция? Ако беше така, значи, разследването ни беше стигнало до някъде.
	— Къде пазеше колекцията си? Сигурно не я е държал на съвсем достъпно място? — попитах аз.
	— Не знам, трябва да е в дома му.
	В къщата на Недждет не бяхме попаднали на нищо, наподобяващо каса или сейф. Може да я беше скрил някъде. Това значеше, че ще трябва още веднъж да отидем и да огледаме дома му. Докато тези мисли се въртяха в главата ми, Лейля попита:
	— Защо се интересувате от монетите? Защо древните монети са ви толкова важни?
	Беше дошло време да се играе с открити карти. Тъкмо щяхме да имаме възможността да преценим и реакциите на жената.
	— Открихме монета близо до трупа му.
	Не изглеждаше учудена, само присви очи и попита:
	— Каква монета сте намерили?
	— На лицето й има полумесец и слънце, и надпис „Византион“, а на обратната страна — лице на жена с вдигната на тила коса.
	През кехлибарените й очи премина блясък на човек, който знае за какво става въпрос.
	— Византийска монета. Метални монети, сечени по времето на Римската империя* — изрече уверено тя.
	[* Византийската империя, за разлика от други съществували през късната Античност и Средновековието държави, няма точно определена година на създаване, понеже самата Византия както във възприятията на собствените си поданици, така и де факто, е автентичната средновековна гръкоезична Римска империя, естествено продължение на античната латиноезична римска държава. Византийците наричат себе си ромеи, т.е. римляни, държавата, в която живеят — Ромейска империя, т.е. Римска империя. — Б.пр.]
	— Познавате ли тези монети?
	Вместо да ми отговори, бавно стана и отвори остъклената вратичка на малката библиотека отсреща. Извади една огромна книга и вместо да се върне на мястото си, застана между двама ни с Али и я постави на една малка, дълга и тясна масичка за кафе. Бързо с привични движения разлисти дебелата книга. На отворените страници се виждаха изображенията на метални монети.
	— Тази ли е?
	Пръстът й сочеше в горния десен ъгъл на страницата съвсем същата монета, каквато бяхме намерили в дланта на жертвата. Снимката на обратната страна на монетата беше точно до нея.
	— Да, тази е.
	— Оригинална ли е?
	— Не знаем — отвърнах, вдигайки рамене. — Това може да каже само някой специалист.
	— Мога ли да я видя?
	— Разбира се, като дойдете в управлението, с удоволствие ще ви я покажем.
	Посочих профила на жената от обратната страна на монетата:
	— Коя е тя?
	— Хеката, богинята на Луната. Някои я идентифицират с Артемида. Смята се, че Хеката винаги е помагала на Византион. Даже се разказва как Филип ІІ, бащата на Александър Македонски, искал да завладее Византион. В една беззвездна, тъмна нощ, без месечина в небето, стигнал до околностите на града. Целта му била да го завладее с мълниеносна атака. Но изведнъж в небето грейнали светлини, изгрели звезди и всичко наоколо станало светло като ден. В същия миг Хеката със знак накарала всички кучета да се разлаят. Целият град се разбудил и хората като видели приближаването на войската на Филип ІІ, взели мерки да го защитят. И така тази нощ Византион се отървал с помощта на богинята на Луната Хеката.
	— Все си мисля за полумесеца и звездата — рече Али, който, откакто намерихме монетата, все търсеше отговор на измъчващия го въпрос. — Да не би основателят на града да е бил турчин! Нали са изсекли звезда и полумесец върху монетата, та…
	— Турчин ли? — На лицето на Лейля се появи подигравателна усмивка. — Аллах добро да ви даде, Али бей, но говорим за преди две хиляди и седемстотин години. Тогава прадедите ни все още са яздели коне в степите на Средна Азия.
	Като не получи очаквания отговор, Али се поразстрои.
	— Кои са били тогава онези хора?
	— Гърците.
	От лошо по-лошо! Лицето на нашия посърна съвсем от разочарованието на разбитите му надежди.
	— Гърците ли?
	— Да, гърците. — Лейля усети обаче как Али наистина се натъжи и се опита да го поразведри: — Но не се косете — не е толкова често срещано явление да са на небето месечината и звездата. Затова и много народи, живели хиляди години преди нас, са превърнали в свой символ това необичайно нещо. Например шумерите са използвали полумесеца и звездата. Освен това, както казах преди малко, Хеката е древногръцката богиня на Луната. И жителите на Византион може да са решили, че също като бога на моретата Посейдон и Хеката им помага, и да са повярвали, че единството на луната и звездата е нещо свещено.
	Но Али изобщо не беше убеден в това.
	— Аллах, Аллах, за пръв път чувам тази гръцка история…
	Макар в гласа му да прозвуча открито недоверие, Лейля не изглеждаше ни най-малко засегната.
	— Но си е така, Али бей. Византион е основан от колонистите, дошли от древногръцкия град Мегара. А името Византион означава „градът на Визас“.
	— Същият ли, чието име носи папагалът? — с любопитство попита Али. — Вярно, кой е тоя Визас?
	— Кралят на колонистите, дошли от Гърция. Всъщност той е една легендарна личност. Прието е, че крал Визас е основателят на града.
	Обърна страницата и се появи една друга монета. На предната страна се виждаше изображението на един брадат воин с шлем на главата, а върху него се виждаше надписът „Визас“.
	— Ето този човек. Разбира се, това е предполагаемото му лице. Защото тази монета е изсечена от римляните цели шестстотин и повече години след основаването на Византион. По времето, по което е живял самият крал, все още не са секли собствени монети, защото градът е бил съвсем малък. — Посочи с ръка към рисунката на двореца „Топкапъ“ и ограждащите го стени. — Границите му не са били много по-големи, отколкото площта на нашия дворец. Византион израства по времето на римляните и чак тогава се превръща в световен град.
	И аз бях учуден не по-малко от Али. Макар да знаех, че първото име на града, в който са живели прадедите ми, е Византион, чак толкова подробности не знаех! Въпросът на Лейля, която отново се намести във фотьойла, сложи край на чуденето ни.
	— Къде беше монетата, като я намерихте?
	Беше станала отново сериозна, но вече го нямаше този неин вид на високопоставен държавен чиновник. Погледът й изразяваше тъга, примесена с тревога.
	— Беше в ръката му… Намерихме я в дланта му.
	Не се учуди изобщо, само поклати глава с разбиране, сякаш говорехме за нещо, което й беше много добре известно.
	— Дали убиецът е искал да ни каже нещо с тази монета? — попитах аз, за да я накарам да ни каже каквото знаеше. — Има ли някакъв смисъл в това, тази старинна монета да се постави в дланта на жертвата?
	— Не съм сигурна — отвърна тя и отново отметна с ръка спусналите се върху лицето й кичури. — Ако тълкуваме това според древногръцката митология, можем да смятаме, че убийците са сторили добро на Недждет. Защото пари са се поставяли върху очите или тялото на умрелите, за да преминат спокойно реката на скръбта Ахерон в подземното царство на Хадес. Мъртъвците били погребвани с монета под езика, за да има с какво да платят на лодкаря Харон, превозващ душите на умрелите през реката. Ако не намерели пари върху телата, мъртвите не можели да преминат и били обречени да се лутат по бреговете й цяла вечност.
	По мрачното лице на Али си личеше, че тази история изобщо не му минава.
	— Според мен убийците са се ръководели не от древногръцките обичаи, а от законите на мафията. И няма защо да намесваме историята в това. Недждет е бил убит заради пари. И монетата в дланта му е послание.
	Предположението на заместника ми сигурно беше доста реалистично, но все още беше рано да правим конкретни изводи и да решаваме каквото и да било още отсега.
	— Уморихме ви, Лейля ханъм! — казах мило, дори примирено. — Само един последен въпрос — за да си напишем доклада, трябва да знаем какво сте правили снощи?
	Изгледа ни обидено.
	— Не мога да повярвам — промълви ядосано тя. — Вие наистина ме подозирате!
	— Не — поклатих глава аз. — Това е само формалност. Няма никаква причина да се съмняваме във вас.
	Този път думите ми не успяха да я убедят.
	— Както и да е — изрече с примирен вид. — Снощи си бях у дома. И да ви кажа, преди да сте ме попитали — бях с приятеля ми Намък. — Посочи снимката върху шкафа и повтори: — Приятелят ми — Намък Караман.
	Лейля се усмихваше също толкова щастливо, както на снимката в дома на Недждет Денизел, само че тук беше с друг. Къдрокос, с увиснали мустаци, мургав, с усмихнат поглед. Приятен мъж.
	Али, който записваше името му в тефтерчето си, попита безизразно, досущ като чиновник, изпълняващ задължението си:
	— Какво работи този Намък Караман?
	— Хирург е — изрече Лейля с безкрайно удовлетворение в гласа.
	— Значи, ще го намерим в болницата, така ли?
	По лицето й си личеше колко се забавлява.
	— Не, ще го намерите в сдружението. В „Зейрек“*… Но сега трябва да е на друга среща. Щеше да участва в едно мероприятие по спасяването на старите истанбулски къщи.
	[* „Зейрек“ е малък район в квартала „Фатих“. Името на мястото идва от джамията „Молла Зейрек“, която преди това е била църква „Исус Пантократор“. — Б.пр.]
	А каза ли ви, че Визас е бил полубог?
	Не можехме да чакаме да свърши събранието на Намък Караман тук, в дома на Лейля Баркън, и си тръгнахме от „Кючук Ая София“. Нямаше как иначе. Минахме по тесните улички в този исторически квартал с великолепни паметници, покрай величествени някога дворци и свещени църкви, за да свърнем към „Султан Ахмед“.
	Хилядите туристи, събрали се на площад „Султан Ахмед“, разглеждаха любознателно някогашния величествен римски хиподрум, прочутия османски Ат Мейдан, Змийската колона*, на която вече липсваха трите змийски глави, и докарания от не знам кой си император Чемберлиташ**.
	[* Змийската колона е донесена от Делфийския храм на Аполон през 326 г. по заповед на Константин Велики. Тя символизирала победата над персите през 479 г. пр.н.е. Първоначално е била висока 6,5 м. и е била във вид на три преплетени змии, увенчана със златна чаша отгоре, която изчезва още през Античността, а змийските глави били разбити през 1700 г. — Б.пр.]
	[** Чемберлиташ е турското наименование на Колоната на Константин. — Б.пр.]
	Бях чувал от майка ми историята на Змийската колона. Била е донесена от Делфийския храм на Аполон. Вярвало се е, че тя пази града от змии, скорпиони, стоножки и всякакви други вредни пълзящи и насекоми. Но когато някакви самозабравили се негодници отсекли змийските глави с мечовете си, гадините го нападнали. Майка ми разказваше най-различни занимателни случки, за да ме накара да заобичам историята. С нея бяхме ходили да разглеждаме главата на едната змия в Археологическия музей. Втората се пазела в някакъв английски музей, а третата, за съжаление, била изчезнала.
	Оставихме зад нас Змийската колона със странната празнота от липсващите змийски глави, хилядолетната Константинова колона*, и промъквайки се между автобусите с туристи, слязохме покрай „Ая София“ и се спуснахме през парка „Гюлхане“. Минахме по хубавия път между огромните дървета, по които през този сезон гнездяха щъркели, и стигнахме до „Сепетчилер“. Но келнерите, които са били на работа по време на събитието в неделята, още не бяха дошли. За да не губим време, тръгнахме към полицейското управление, за да разберем какви са новините от Зейнеб. Оставихме яркото обедно слънце да свети в листата на старата слива в двора и влязохме в лабораторията, никога невиждала дневна светлина. Зейнеб седеше на компютъра. Поглеждаше в екрана и си водеше някакви бележки. Така беше потънала в работата си, че дори не ни забеляза, като влязохме.
	[* Построена е по заповед на Константин VІІ в чест на дядо му Василий І. Първоначално е била висока 32 м., а в момента е 21 метра. Била е покрита с позлатени бронзови или медни листове, свалени и претопени през 1204 г. от кръстоносците по време на Четвъртия кръстоносен поход. — Б.пр.]
	— Как е, Зейнеб? Толкова си се унесла… Само не ми казвай, че си решила вече случая! — пошегувах се аз.
	Стреснато се откъсна от екрана на компютъра, но като ни видя, се усмихна и понечи да се изправи. Направих й знак с ръка да не става.
	— Де да бях, инспекторе! — рече и усмивката откри равните й хубави зъби. — Без вас си е трудничко.
	И Али с любопитство се взираше в екрана на компютъра — да разбере докъде е стигнала колежката му.
	— Еее, какво гледаше толкова съсредоточено? Какви са тия бележки, които си разчертала? Да не би кръвта по мазилката, която взехме от къщата на жертвата, да се е оказала неговата?
	Зейнеб погледна унило.
	— Не бе, Али. Тестът е отрицателен. Мазилката не посиня и не позеленя като при реакция с кръв. Значи, петната по мазилката не са от кръв.
	— Значи, жертвата не е била убита в банята! — с нескрито задоволство от правотата си промърмори Али. — Тогава от какво ще са тъмните петна по мазилката? От самия човек ли? Да не би пък Недждет да си е боядисвал косата?
	— Е, чак такива подробности не знам, но е сигурно, че не са от кръв — с неудоволствие отговори Зейнеб.
	— От различни места ли взе пробите от мазилката? — намесих се и аз в разговора им. — Ако са само от едно място, може да сме пропуснали нещо.
	— Прав сте, инспекторе, но съм ги взела от различни места. И смятам, че престъплението не е извършено там, в банята.
	— А това пък какво е? — прекъсна ни Али, който се беше вторачил в екрана на Зейнеб. — Що за картинка е това?
	Приближих се — виждаше се нещо, напомнящо главата на орел. Али не откъсваше поглед от него, мъчейки се да отгатне какво представлява. Зейнеб се възползва от стъписването му и го притисна.
	— Според теб какво може да е?
	— Откъде да знам? Прилича на някаква птица, по-скоро — на птича глава. Някаква антика ли е?
	— Да — засмя се Зейнеб, — антика! Само на няколко хиляди години!
	Обърна се към мен, опитвайки се да скрие радостта си.
	— Какво ще кажете, инспекторе, каква е тази рисунка според вас?
	Да си кажа честно — и аз не можех нищо да разбера. Но като разгледах очертанията й и успоредните им къси линии, си спомних, че така се изчертават картите — по-близките до морското равнище места с бяло, по-високите — с точки, а най-високите — с линии.
	— Карта ли е?
	— Браво, инспекторе! Да, карта е! Топографска карта. Но на кое място? Можете ли да отгатнете?
	— Откъде да знам? — отвърна Али, видимо притеснен. — Може да е всяко едно място…
	Големите като на кошута очи на Зейнеб весело светнаха.
	— Стига бе, Али! Майтапиш ли се? Разследваш местопрестъпления, малко от малко използвай мозъка си!
	Дали Али щеше да си поразмърда мозъка, не знам, но и неговият началник не се сещаше за нищо в този момент. Като разбра, че няма да се сетим, Зейнеб взе да ни подсказва:
	— Ние по кое дело работим сега?
	Неизхабените мозъчни клетки на помощника ми се раздвижиха по-бързо.
	— Боже! — възкликна той и се цапна по главата. — Това тук не е ли нос Сарайбурну?
	— Малко повече от него — разпалено допълни Зейнеб. — Византион и околностите му. Градът, чието име е изписано върху монетата!
	Погледнах по-отблизо рисунката — да, това наистина беше крайната част на историческия град. Вярно — толкова много приличаше на птича глава! Любопитният орел беше протегнал главата на огромното си тяло върху европейския континент и се взираше през Босфора в Азия.
	Значи, докато сме били при директорката на двореца „Топкапъ“, Зейнеб не се беше занимавала само с тестовете на пробите с луминол*, но като ги е приключила, се е заела да изследва и древния Византион. Сякаш само това очакваше, за да заприказва с апломб:
	[* Луминолът е химикал, който при взаимодействие с хемоглобина в кръвта блести зеленикавосиньо. Използва се от криминалистите за откриване на следи от кръв, които са невидими с просто око. Химикалът се напръсква върху обширно място в пълна тъмнина, за да се вижда реакцията. — Б.пр.]
	— Византион е основан от някой си Визас, шефе!
	Али я гледаше със скръстени на гърдите си ръце.
	— Това вече го знаем. Визас е кралят на гръцките колонисти — изрече той с тон на всезнайко. — Докато Зейнеб го гледаше смаяно, подигравателно продължи: — Византион означава всъщност „мястото на Визас“.
	Зейнеб се превърна в самото разочарование, докато Али изживяваше сладостта от победата си — за втори път днес!
	— Напразно си се морила, Зейнеб, Лейля ханъм ни изнесе урок за всичко това. Разказа ни абсолютно всичко за този крал. Нали така, шефе?
	Нямаше да пропусне да ме посочи за свидетел, но и Зейнеб не падаше по гръб толкова лесно.
	— А каза ли ви, че Визас е бил полубог? — премина тя в контраатака. — Разказа ли ви, че е бил син на Посейдон?
	Али, който и без това не си мореше ума с подобни неща, не знаеше какво да каже. Криминоложката, с вид на човек, който си беше свършил работата, се обърна към мен:
	— Съществуват най-различни легенди за основаването на Византион, шефе!
	Вече трябваше да тръгвам. Да мина през „Зейрек“ и да говоря с онзи Намък, а след това и да успея да се прибера вкъщи. Щеше да е срамота, ако закъснеех за идването на Евгения. Винаги обаче съм харесвал легендите, слуховете, разказите за Истанбул и съм обичал да ги слушам! Освен това те в случая бяха свързани с разследваното от нас престъпление и нямаше начин да не ги чуя още веднъж.
	— Е, разказвай да чуем! — рекох аз и се настаних на един от празните столове покрай масата.
	Вирналият за малко нос Али се окуми. Все още стоеше прав. Посочих му свободния стол.
	— Защо не седнеш, Али? Не е срамно да не знаеш, срамно е да не научиш онова, което не знаеш…
	— Прав сте, шефе! — рече Али, но вътрешно не беше съгласен.
	Не приемаше и поражението си, а и нямаше какво повече да каже, затова предпочете да помълчи за момент. Сигурен бях, че при първия удобен случай щеше да се опита да вземе реванш, ама и Зейнеб не беше по-различна от него. В началото това тяхно съперничество ме дразнеше и дори се принуждавах да се намесвам понякога в техните препирни. Чак по-късно разбрах, че това е техният начин да флиртуват. Чувстваха се щастливи от вълнението да се противопоставят един на друг, да спорят и да се нападат взаимно. За да не им развалям това удоволствие, и аз често пъти премълчавах. Още повече че в повечето случаи тези диспути помагаха на разследването, като ни даваха възможност да преценяваме нещата от една по-различна гледна точка.
	— Първата легенда е онази, която вече ви разказах! — продължи думите си Зейнеб, след като хвърли едно око на записките си. — Народът на Мегара в Древна Гърция бил победен във войните и обеднял. Техният крал Визас се допитал до Делфийския оракул какво трябва да направи. Оракулът предал повелята на Аполон: „Качете се на корабите си и преплавайте морето, основете града си срещу земята на слепите*“, рекъл им той. Те изпълнили заръката му и стигнали срещу земята на слепите, тоест стигнали до днешния нос Сарайбурну.
	[* Според легендата крал Визас от Мегара, град, намиращ се близо до Атина, основал Византион, като преплавал с флотата си на североизток през Егейс-ко море. Когато се допитал до оракула в Делфи къде да изгради своя нов град, той му казал: „Срещу слепците“. Визас не разбрал смисъла на това, но когато доплавали до Босфора, решил, че слепите са жителите на разположения на азиатския бряг гръцки град Халкедон, които явно не виждали прекрасната земя само на миля от другата страна на Босфора. Визас основал своя град именно на това красиво място и го именувал на себе си — Византион. По-късно Византион завладял Халкедон. — Б.пр.]
	Али явно не разбра и промърмори:
	— Че коя ще е тая „земя на слепите“?
	Тръгнах да му обяснявам, за да остави момичето на мира:
	— Кадъкьой*, скъпи ми Али! Тази част на легендата я знам и аз. Този израз е вид ирония към заселниците в Кадъкьой, които са били толкова слепи, че да не видят прекрасната земя на другия край, където сега е Сарайбурну. Тоест толкова сте слепи, че не виждате прекрасното, това е искал да каже оракулът.
	[* Гръцкият град Халкедон е днешният Кадъкьой. — Б.пр.]
	— Не само красотите, шефе — отново взе думата Зейнеб. — Тъй като Византион от три страни е обграден с морета, затова е особено добър и за отбрана. Разбира се, че има и стратегическо значение. Вземали са и данъци от преминаващите през Босфора кораби.
	— Да беше казала „харач“* — не се сдържа да прокоментира и нашият калпазанин. — Като Дели Домрул** — от минаващите по три, от непреминаващите — по пет пари…
	[* „Харач“ е османската дума за данък. — Б.пр.]
	[** Легендарен турски герой, който изградил мост над едно сухо дере и карал насила хората да преминават по него — който преминел, му вземал по три аспри, който не искал да премине — по пет пари. Накрая ангелът на смъртта Азраил дошъл и го вразумил. — Б.пр.]
	— И рибните пасажи… най-важният източник на храна за града. Паламуди, скумрии, лефери…
	— Кой знае какви още риби е имало по онова време? — с носталгия добавих и аз. — В детството ми още вадеха лефери от Босфора… Унищожихме популациите им…
	— Както и да е. Като не видели прекрасната земя в Сарайбурну, се заселили в Азия и затова ги нарекли „слепи“, а града им — Халкедон*.
	[* Всъщност първите колонисти в Халкедон са били земеделци, а не търговци и затова за тях мястото, около което е имало обширни плодородни поля, е било по-добро. — Б.пр.]
	— Ама наистина са били слепи тия — промърмори и Али. Най-сетне се беше отказал да стърчи прав и седна на свободния стол до мен. — Да имаш Сарайбурну и да се заселиш в Кадъкьой? Бих живял там, само и само да имам тази гледка!
	Зейнеб, поглеждайки към човката на орела, не можеше да не се съгласи с това:
	— Бога ми, и аз бих избрала Сарайбурну! Помисли си само, Али — по онова време всичко наоколо е било гори, нямало е нито тия безформени сгради, нито това човешко стълпотворение! Да не говорим за колите — то пътища не е имало като хората, само няколко рибарски лодки, тук-таме някоя платноходка се е поклащала върху морето. Нищо повече! Това, което нарече „град“, е било едно малко пристанище, една крепост, заобиколена от гори и от море!
	За миг се опитах да си представя Истанбул такъв, какъвто го описваше Зейнеб. Напразно — така и не успях да извикам пред погледа си представата за онзи античен град, не можах да изтрия от съзнанието си призрака на обгръщащите ни отвсякъде бетонни сгради и грозни гледки. И Зейнеб, и Али бяха потънали в мълчание. Сигурно защото и те като мен неуспешно се опитваха да си представят античния Византион.
	— Това ли е всичко? — опита се да омаловажи нещата моят всезнайко. — Добре, но ние, така или иначе, вече знаехме всичко това.
	— Задръж малко, Али! Сега ще ви разкажа същинската легенда — продължи Зейнеб, поглеждайки към мен. — Тази легенда стига чак до Зевс. Най-великият от олимпийските богове, известен със своите любовни похождения.
	— То и без туй всички старогръцки легенди опират до Гръмовержеца — отново се опита да я засече Али, но Зейнеб продължи, все едно не е чула думите му.
	— Един ден Зевс видял прочутата с красотата си дъщеря на Аргос, Йо, и веднага се влюбил в нея. Много скоро новината за новата любов на Зевс достигнала до ушите на главната богиня Хера, на която и без това били омръзнали похожденията на съпруга й. Тя ужасно се разгневила и понеже не можела да му стори нищо, решила да си отмъсти на Йо. Щом разбрал за това, Зевс, за да я опази от жена си, превърнал Йо в бяла юница. Но Хера пак узнала за тази негова хитрина и накарала да откраднат кравата, а Аргос сложила да я пази. Зевс също не стоял със скръстени ръце и изпратил бог Хермес да го убие. Като разбрала за това, Хера изпратила един стършел, който да я преследва. За да се спаси от него, Йо пробягала хиляди километри, стигнала до Босфора и се хвърлила във водите му. С плуване преминала на отсрещния бряг. Така първото име на Босфора било „Боспорос“, което на гръцки означавало „Бичи брод“. Както и да е. Пътят на бягащата от гнева на Хера Йо достигнал до Златния рог. Тук между два хълма тя родила момиче, на име Кероеса. Но като поотраснала, и тя пострадала от един бог — бога на моретата Посейдон. Като не могла да се противопостави на този силен бог, тя забременяла от него. Бизантас, или Визас бил това бебе, което Кероеса носела в утробата си. Затова и успял да стане велик крал и да основе този велик град, който нарекъл с името си. И монетата, която намерихме в дланта на жертвата, е от този град*.
	[* Във Византион се секат монети с полумесец и звезда още през IV в. пр.н.е. Според легендата полумесецът е в чест на богинята на Луната Хеката, която жителите тогава считат за спасителка на града от атаките на Филип II Македонски през 340–339 г. пр.н.е. По-късно, през 330 г. от н.е., Константин I добавя звездата на Дева Мария към флага. Византион всъщност за пръв път в европейската история използва като символ комбинацията от полумесец и звезда. Полумесецът и звездата не са напълно изоставени от християнския свят след падането на Константинопол. И до днес на официалното знаме на патриарха на Йерусалим има полумесец и звезда с лъчи. — Б.пр.]
	— Не е така, мила ми Зейнеб — засече я Али. — Тази монета са я секли не жителите на Византион, а римляните, при това — стотици години по-късно.
	Ей, тия май пак започнаха!
	— Наистина, Зейнеб, кога Византион е станал римски? — намесих се и аз. — Има ли нещо по този въпрос в нещата, които си изчела?
	Лицето й светна като на трудолюбив ученик, изпълнил отлично домашната си работа.
	— Има, инспекторе! Не знам колко е вярно, понеже потърсих в интернет — отвърна ми тя и хвърли многозначителен поглед към Али. — Всъщност данните, които сте взели от Лейля ханъм, са по-достоверни. Но от това, което прочетох… — Не беше много сигурна и отново погледна в записките си. — Да, точно така пише — Византион е основан около 660 г. пр.н.е. Просъществувал повече от седемстотин години като град държава. През 73 г. е присъединен към Рим в границите на Витиния и Понт.
	Наистина, малко се поучудих.
	— А бе, значи, Рим е бил чак след 700 години? А аз си мислех, че империята е от по-рано…
	— Прав сте, и аз смятах така — отвърна тя. — Срам ме е да го кажа, но аз си мислех, че гърците и римляните са един и същи народ.
	Какво бих могъл да кажа? Бяхме невежи за историята на собствения си град! Да оставим настрана гръцкия и римския период. Не знаехме нищо и за османския му период. Въпреки цялата ни неукост, станеше ли дума — без капка свян заговаряхме за „славните ни предци“! До припадък!
	Докато си мислех за тези неща, осъзнах, че сме в странна ситуация. Ние работехме върху разкриването на едно престъпление. Бяхме от хората, които разрешават престъпления, спорят около неизвестните страни на случилото се, размишляват, разсъждават. А сега досущ като някакви археолози седяхме около масата и издирвахме тайнственото минало на града. Не че не ми допадаше и това, но задачата ни беше да разследваме едно престъпление и да разрешим случая.
	— Както и да е — рекох и станах от стола. — Зейнеб, скъпа, кога щяха да правят аутопсията?
	— Утре, шефе! До обяд ще имаме резултатите от аутопсията, така си мисля.
	— Добре, но няма да е лошо утре още веднъж да посетим къщата на убития. Както каза Лейля, може би колекцията му от монети ще е някъде там. Трябва добре да го проучим и самия Недждет. Още ли е работел в университета, или е бил на някаква друга работа? Трябва да разберем всичко това. Лейля приказваше за него малко колебливо. Стори ми се, че крие нещо от нас. Трябва да прегледаме и криминалното му досие. Дали се е забъркал в нещо? Ако няма досие, да проверим бил ли е разследван за нещо?
	— Ами онзи хирург? Него няма ли да го разпитаме, шефе?
	— Ще го разпитаме, Али. Аз сега ще мина през онова сдружение.
	Сякаш малко се притесни.
	— Да дойда и аз? Тук няма какво да се прави вече…
	— Ти вземи се отбий надвечер в този ресторант в крепостта „Сепетчилер“. Може келнерите, които са работили в неделя, вече да са дошли на смяна. Наистина ли Лейля ханъм е била там онази вечер? Наистина ли са се карали? По начина, по който тя ни разказа, ли е било, или иначе? Какво точно се е случило помежду им? Всичко разбери!
	Да, но някак си не успях да го убедя.
	— До вечерта има още много време, шефе! Да дойда с вас, пък после да прескоча и до „Сепетчилер“?
	Дали искаше да дойде, защото се притесняваше, че нещо лошо може да ми се случи, или понеже се опасяваше, че ще изгуби нишката на разследването? Трудно ми беше да преценя.
	— Добре, да вървим тогава! — склоних пред настоятелността му аз.
	Направих няколко крачки и погледът ми отново попадна на зюмбюлите, които Али беше донесъл. Още ухаеха възхитително! Обърнах се към нашата криминоложка с надеждата, че ще се научат най-сетне да се ухажват, без да се карат и да се заяждат един с друг.
	— Зейнеб, да беше отишла и ти с Али довечера?
	В тъмните й очи просветна някакво стеснение.
	— Както заповядате, инспекторе!
	Явно беше разбрала истинското ми намерение, но за да не бъде много приятелско, се обърнах към нея съвсем служебно:
	— Заедно говорете с келнерите. Разпитайте ги, да видим, може пък собственикът на ресторанта да познава Недждет Денизел.
	Макар да се опитваше да прикрие чувствата си, и нашият дивак с радост прие предложението ми.
	— Ще се върна и ще те взема, Зейнеб!
	Мъчеха се да избегнат погледите си.
	В този миг изрекох първото, което ми дойде на ума:
	— Вярно, след като ще ходите в крепостта „Сепетчилер“, защо не вечеряте там? Ако нямах гостенка тази вечер, и аз щях да дойда с вас. Малко е скъпичко, но пък гледката е страхотна!


>	Никой не го е грижа за Истанбул!

	От хълма, където беше сдружението, се откриваше великолепна гледка, простряла се от неподвижните води на Златния рог до величествения силует на джамията „Сюлейманийе“, чиито минарета докосваха белите облаци. Един наистина невероятен пейзаж блестеше пред очите ни! С нетърпеливия ми помощник Али оставихме зад нас моста на Ункапанъ, подминахме червените тухлени стени на старата византийска крепост и между старите истанбулски къщи се изкачихме върху малкия хълм. На площада пред нас се извиси църквата на манастирския комплекс „Пантократор“*, днешната „Зейрек джамия“.
	[* Вторият по големина след „Света София“ византийски паметник. Строителството на манастирския комплекс е започнато от императрицата Ирина Комнина с изграждането на църква, библиотека, болница в чест на Христос Пантократор. В края на ХХ в. църквата е в доста лошо състояние и е включена в списъка на ЮНЕСКО за застрашените обекти на световното наследство, след което започва нейната реставрация. — Б.пр.]
	Сдружението се намираше на третия етаж в отсрещната сграда. Бетоновото й туловище вероятно беше издигнато след пожар, разрушаване или преднамерено унищожаване на някоя от старите дървени истанбулски къщи, които бяха характерни за архитектурния пейзаж на този квартал.
	Али като козичка изтича по стръмните стълби, докато на мен ми излезе солука да се изкача и да стигна до площадката, където той вече ме чакаше. Позвънихме няколко пъти на вратата, върху която се мъдреше матовобяла метална табела с надпис: ДЗИ. Но напразно — за наше разочарование в сдружението нямаше абсолютно никой! Значи, още не се бяха върнали от събранието. Какво да се прави? Заслизахме по стълбите, по които едва се бях изкачил, пухтейки като стар локомотив, за да почакаме долу в кафенето, наслаждавайки се на прекрасната гледка, когато дочухме някакви гласове отдолу. Спряхме и изчакахме шумно разговарящата групичка от осем души. Девет, ако броим бебето в ръцете на късо подстригано младо момиче. Освен него, всички носеха цветни табели, върху които се виждаше снимката на джамията „Зейрек“, покрай която бяхме минали само преди малко. Беше почти рухнала и непрегледна. Върху някои от плакатите пишеше: „Да опазим гражданската архитектура на Истанбул“, а на други се четеше лозунгът: „Няма друг Истанбул, освен този! Да го опазим!“. Без съмнение, това бяха хората, които чакахме. Облеклото им, държането им показваше, че това бяха все високообразовани люде. Докато групата влизаше вътре, един от тях се обърна към нас. Висок, с къдрави коси, дълги мустаци, мургав, с усмихнат поглед. Да, това беше приятелят на Лейля Баркън — хирургът Намък Караман. Нямаше кой друг да е.
	— Здравейте! — рече любезно той. — Чакате ли някого?
	Али не закъсня с отговора.
	— Ние сме полицаи. Вас търсехме.
	Думата „полиция“ за миг изтри приятния израз върху лицето му.
	— Ако е за акцията ни на Златния рог, аз вече дадох показания в полицията!
	Всяка любезност беше изчезнала от гласа му.
	— Не, Намък бей, не сме тук за това — изрекох с най-мекия, разбиращ тон, точно както исках да прозвучи гласът ми. — Ние сме от отдел „Убийства“. Аз съм инспектор Невзат, а това е инспектор Али. Тук сме за разследване на убийство.
	— Убийство ли? Какво убийство?
	— Тук е малко трудничко да говорим — посочих аз пълната с хора стълбищна площадка пред вратата на апартамента. — Да влезем вътре може би?
	Намък бей видимо се колебаеше — от една страна, беше любопитен да научи за убийството, от друга, също като на Лейля ханъм, не му се искаше много да ни пусне вътре.
	— Ще правим събрание за оценка на дейността ни, та…
	— Намък бей, изглежда, не разбирате — обърнах се твърдо към него аз. — Става въпрос за убийство. Ако сега не отговорите на въпросите ни, опасявам се, че ще трябва да ви отведем в участъка.
	Мъжът срещу нас нито се смути, нито отстъпи назад към вътрешността.
	— Това какво общо има с мен?
	— Много общо, защото убитият е бившият съпруг на Лейля ханъм.
	Отвори широко кафявите си очи.
	— Как така?! Недждет ли? Недждет умрял ли е?
	Не беше ясно дали е шокиран, или играе някаква роля.
	— Убит е — поправих го аз. — Прерязали са му гърлото…
	Лицето му се сгърчи, сякаш току пред очите му бяха убили Недждет.
	— Точно за това ще трябва да поговорим — подканващо изрече подпрелият се на вратата Али. — Ще трябва да отложите събранието си.
	Странно, и любимият на Лейля се справи с изживения ужас неочаквано бързо.
	— Добре, но нали няма да продължи дълго?
	— Няма, няма — отвърнах, запътвайки се към входната врата. — Разбира се, зависи и от това, как ще ни отговорите на въпросите…
	— Добре! — предаде се най-сетне той. — Заповядайте!
	Вътре ни посрещна огромна аероснимка на двореца „Топкапъ“. Макар много пъти да бях ходил в него, не предполагах, че е толкова огромен. От учудване чак се поспрях пред фотоса. Освен мен обаче никой друг не проявяваше интерес към двореца. Видях, че Намък и Али са стигнали в края на просторния хол, и аз побързах да се присъединя към тях. Както и в апартамента на Лейля, антрето отвеждаше към голям хол. Първо забелязах грамадната библиотека, заела цялата лява стена на стаята, зарината от купчини книги. Книги за Истанбул — пъстри, ярки, цветни — всякакви! Написани на турски и на чужди езици. Като изключим внушителната библиотека, холът беше обзаведен със скромни мебели: дървени столове, малки масички, по средата — огромна маса с изкуствено покритие. Дошлите от демонстрацията бяха насядали около масата — четирима мъже и три жени. Всички бяха на средна възраст, освен рижия възедричък младеж и мургавото момиче с късо подстриганите коси. Като ни видяха, всички извърнаха глави с любопитство. Само червенокосият младеж се разтревожи от присъствието ни и не отлепяше сивите си очи от нас, като улично коте, попаднало насред кучешка глутница.
	— Как сте, бате Намък?
	Младежът беше свил юмруци и привел глава, все едно се готвеше да се сбие. Слава богу, неговият „бате Намък“ не се палеше толкова бързо.
	— Нищо няма, Кямил! — отвърна Намък, запазвайки хладнокръвие. — Трябва да поговоря малко с господа полицаите…
	И останалите се притесниха, като чуха думата „полицаи“. Любопитните им погледи отпреди малко станаха враждебни. Късо подстриганото девойче се приведе към дивана, сякаш искаше да предпази нещо. Почудих се какво ли пък е това, но като погледнах, видях бебето, което носеше, когато я срещнахме на стълбището. Добре, но какво имаше да го пази от полицията това бебе? Явно беше, че никой от присъстващите не ни се радва. И Намък знаеше това.
	— Не е във връзка със сдружението ни, приятели, няма нищо общо с това. Няма да е дълго — рече им той.
	Режещите им погледи обаче не се промениха. Нямаше изобщо да ми пука, защото бях виждал и къде по-лоши и враждебни лица, ако не беше пустият му рев на бебето. Майката тутакси го гушна. Усетило нейната миризма, помрънка още малко, сякаш искаше да й каже: „Защо ме оставихте само“, но не след дълго се поуспокои и замлъкна.
	— Страшно важно им било това събрание — иронично подметна Али. — Чак и бебетата са събрали да участват!
	Единствено Намък чу тази хаплива забележка на помощника ми, но не й обърна внимание и посочи към вратата в края на хола.
	— Заповядайте насам, ще поговорим по-спокойно тук!
	Преди да влезем в съседната стая, окото ми се лепна на снимките по стените. Това не бяха художествени фотографии — разрушаването на византийския дворец, на мястото на който щеше да има петзвезден хотел, започналите да се развалят от времето безценни калиграфски надписи по стените на джамията „Сюлейманийе“, превърнатият в сметище византийски дворец „Буколеон“*1, старите дървени истанбулски къщи в „Кадърга“*2, на път да се превърнат в руини. Снимките показваха жалната картина на римските колони в квартал „Баязид“, върху които дребен търговец е проснал женско бельо за продажба, мизерния вид на набързо направените разкопки при проекта за тунел под Босфора „Мармарай“*3, разкрили част от античното пристанище, трагикомичния надпис с черна боя върху мраморните барелефи на стара османска чешма, който гласи: „Най-велик е нашият войник!“, ръждясващи антични оръжия от двореца „Топкапъ“, разпадащи се от времето картини и исторически облекла. С една дума, снимки, които ни обвиняваха право в очите за това, как сами убиваме историята си. А отдясно върху бледожълтата стена беше изписано с ръкописни червени букви следното изречение: „Ей, Синан*4, в никой случай да не се позволява да гради никому, който не притежава твоите умения“. С подпис отдолу: „Синът на султан Сюлейман Законодателя — Селим ІІ“.
	[*1 Буколеонският дворец се намира на брега на Мраморно море. Смята се, че е построен от Теодосий ІІ и Юстиниан, а името му произлиза от статуята на биколъв, украсявала някога пристанището пред двореца. Лъвски статуи са запазени в Археологическия музей в Истанбул. Част от двореца е била разрушена около 1870 г. при строителството на железницата. — Б.пр.]
	[*2 „Кадърга“ е квартал в района на „Фатих“ в Истанбул, където е било първото византийско пристанище. — Б.пр.]
	[*3 „Мармарай“ е проект за железопътен тунел под Босфора, който да съедини европейската и азиатската част на града, в съчетание с модернизацията на крайградските жп линии, за да се осигури висока пропускливост на трафика. Строителството е започнало през 2004 г. и е трябвало да завърши през 2012-а. Забавянето му се дължи на археологически разкопки, разкрили най-старото пристанище — от ІV в. по времето на Теодосий. Проектът предизвиква силни възражения сред обществеността, тъй като предвижда закриване на двете традиционни исторически гари — Хайдарпаша и Сиркеджи, които ще бъдат превърнати в хотели. — Б.пр.]
	[*4 Мимар Синан. — Б.пр.]
	Щом влязохме в стаята, не се стърпях да не полюбопитствам.
	— С какво се занимавате тук, Намък бей? Какво означава ДЗИ?
	— Това е една неправителствена организация — сякаш с нежелание отвърна той. — Инициатива за опазване историята на града.
	Посочи дървените столове и ни покани да седнем.
	Върху стола, на който понечих да седна, беше разстлан един от плакатите от демонстрацията им със същата снимка на една от дървените истанбулски къщи и надпис: „Не пали, не руши, а пази!“. Навих плаката и го сложих на масичката, чиято повърхност беше започнала да се лющи, и чак тогава седнах на стола. Заместникът ми вече се беше разположил отсреща, на другия стол, чиято боя също падаше. Докато Намък се наместваше в довлечения бог знае от кой офис стол, погледът ми попадна на друга снимка — под византийските стени се беше разположило младо семейство на пикник, жената готвеше нещо на газовия котлон, мъжът седеше по турски на постланото килимче, а най-отпред децата им се усмихваха чаровно пред обектива с липсващите си предни зъбки.
	— Това е най-невинното — вметна Намък, забелязвайки, че се взирам в снимката. — Хората без подслон се опитват да оцелеят в този живот. Разбира се, има някаква ирония в това, да възприемаш историческите паметници като покрив над главата си… Но най-ужасни са ония, които печелят пари от това… — Пое дълбоко въздух, сякаш да потуши гнева си. — Питахте ме за ДЗИ. Абревиатурата означава „Дружество за защита на Истанбул“.
	Държеше се леко високомерно, за да ни накара да се почувстваме малки и незначителни. И не се притесняваше да го покаже. Затова и Али изобщо не го хареса.
	— Дружество за защита на Истанбул — повтори той с подигравка. — И от кого го защитавате Истанбул?
	— От варварите го пазим. — Говореше уверено, като човек, убеден в справедливостта на делото си. — От грабливите хищници, които искат да унищожат хилядолетната история, която е ни по-малко, ни повече от три хиляди години, откакто съществува този град…
	Беше се увлякъл, готов да продължи също толкова разпалено, когато Али грубо го прекъсна с възможно най-гаменски тон:
	— Че кой ви е искал да го защитавате? Доколкото знаем, сте хирург, какво ви интересуват историята или градът? Някой да ви е казал да защитавате града? Има ли такъв изобщо?
	Понечих да му дам знак да замълчи, но не успях — беше насочил цялото си внимание към хирурга и дори не ме забелязваше. Намък разбра намеренията на разпаления полицейски служител и подпря лакти върху бюрото си.
	— Да, има! — отвърна той и посочи към величествения храм, извисил се точно срещу малкия прозорец. — Погледнете! Какво виждате?
	— Джамията „Молла Зейрек“ — смънках аз.
	Учуди се, че знаех името на джамията.
	— В този квартал ли живеете?
	— Не много далеч оттук… В „Балат“.
	— Сега разбирам. Поздравления все пак, Невзат бей. Защото хората обикновено не знаят нищо друго, освен името на кварталната си джамия. Е, с изключение, разбира се, на такива като „Сюлейманийе“, „Фатих“, „Еюб“. Както и да е… Ставаше дума за джамията „Молла Зейрек“, или за църквата на манастира „Пантократор“, както е било старото й име. Най-малкото това е паметник на хиляда години. Бил е построен през ХІІ в. за цели дванайсет години. — В очите му проблесна иронично пламъче. — Не знам дали има някаква връзка с дванайсетте апостоли. Първо е била църква, после — медресе, сетне са я превърнали в джамия. Нарекли са я на името на един учен, който преподавал в медресето — молла Зейрек.
	— Добре, но за какво ни разказвате всичко това? — измърмори недоволно Али. — Какво ни засяга нас историята на джамията?
	— Опитвам се да ви отговоря на въпроса. Ще разберете, ако проявите малко търпение. — Не, не се беше ядосал, в движенията му нямаше и най-малкия намек за раздразнителност. — Но както виждате сами, този величествен паметник се руши, разпада се, не е поддържан достатъчно добре. Някой път нощем, като остана да работя до късно в сдружението, особено при пълнолуние, виждам един дух да се възправя към небесата от този стар храм. Дали е на ктиторката императрица Ирина, или на нашия молла Зейрек, не е ясно, но това безтелесно създание ми говори: „Защо нищо не правите? Защо не попречите това свято съкровище да се разруши? Защо не ни защитавате?“. Затова и аз се почувствах длъжен да защитя този храм, както и историческите паметници в този град. Ако преди да умра, успея да направя нещо за този град — ще почивам в мир. Духът на джамията „Зейрек“ ще ме остави на мира. Но ако не направя нищо, тогава онзи дух ще се стовари върху ми като някой демон или вампир. — Онази иронична усмивка, която толкова подхождаше на мургавото му лице, отново грейна. — Така е, господин инспектор, онзи дух е, който ме кара да върша тези дела, духът на това място, на този квартал, на този град…
	— Не вярвам на такива стъкмистики — рязко го прекъсна нашият Али. Говореше така напук, но всъщност думите на хирурга го бяха впечатлили. Въпреки това не искаше да ги приеме и продължи да се инати: — Добре де, как го защитавате този град?
	Лицето на Намък се смръщи.
	— Всъщност не успяваме! Винаги нещо ни пречи! Купуват се депутати, министри, журналисти, престъпниците сами назначават вещите лица, проникват и в съдебните състави. Ама че това било историческо място, ама че било природен парк — нищо не признават!
	Беше искрен, възмущението му — истинско.
	— Все трябва да има и честни хора — казах аз, макар да знаех, че положението е наистина толкова отчайващо. Някак си не ми се искаше да вярвам, че е съвсем безнадеждно. — Трябва да има хора, които обичат този град, които са готови да го пазят.
	Той обаче само тъжно поклати глава.
	— Има. Приятелите ми, които видяхме тук. И бебето Дениз, синът на Ясемин. Но да не бъдем толкова песимисти — може да има и още хиляда души. И толкова! От цял един петнайсетмилионен град да се съберат най-много няколко хиляди души… Никой не го е грижа за Истанбул! Ограбват бъдещето пред очите им — и на никого не му пука, все едно не става въпрос за него самия! Жителите на този град са толкова безсъвестни, равнодушни, предателски и невежи хора, че… Грижа ги е само за днешния ден! Стане ли дума — всеки тръгва да се оплаква! Но ако им речеш да направят нещо — първо всеки гледа собствения си интерес! Ние трябва да опазим града си. Това: „Истанбул — културна столица на Европа!“, е чиста лъжа и измама! Евтина пропаганда! Общините, валийството, правителството, държавата, гражданите — всички лъжат! Всички са мошеници…
	Нашият избухлив Али само като чу да се ругае държавата — и кипна.
	— Опааа! — предупредително изрече той. — Я малко по-полека! Всички са лоши, само вие ли сте добрите?
	Намък, видял, че не намира разбиране на своята загриженост, отчаяно поклати глава.
	— Въпросът не е в това, дали аз съм добър, а в това, че трябва да защитим града, в който живеем. И ние се опитваме да направим точно това — каза той с натъжен поглед. — Но само да поискаме да сторим нещо хубаво за града — и сме изправени срещу полицията.
	— Ако действате, спазвайки законите, никой няма да застава насреща ви — назидателно говореше Али, като че ли произнасяше присъда от последна инстанция. — Тръгнете ли да нарушавате закона — разбира се, че ще сте изправени срещу полицията. Я да видим каква е и тази ваша акция на Златния рог?
	— Голямо престъпление е — подигравателно каза Намък. — Протестирахме срещу моста за метрото, който ще се строи над Златния рог. Защото ще загрози силуета на града. Ще наруши прекрасната гледка към джамията „Сюлейманийе“.
	Прав беше — мостът за метрото щеше да стои като пранга върху Златния рог. Цялата тази хубост щеше да се засенчи от онова ми ти железобетонно чудовище. На Али, който нищо не знаеше за това, не му дремеше за красотата на Златния рог. За всичко говореше с характерния за професията тон, който не прилягаше нито на младостта му, нито на смелостта му, на нищо от това, което го правеше да бъде, какъвто е.
	— Не може! За всичко си има правила! Правили сте незаконна демонстрация!
	Както гледах — този безсмислен спор щеше да се проточи и работата да се оплеска.
	— Както и да е, Али! — поозаптих малко помощника си. — Да се върнем на въпроса, за който сме дошли тук. Вие познавахте ли го този Недждет Денизел, Намък бей?
	— Познавах го… Ако трябва да съм искрен, не го обичах.
	— Защо?
	— Защото беше един негодник… затова!
	— Срамота е! Как говорите за един мъртвец? — обади се Али.
	Този път Али беше прав — малко грубо беше от страна на Намък да говори така за умрелия.
	— Това, че някой е умрял, не го прави по-малко мръсник! — отвърна Намък, сякаш прочел мислите ми. — Не се отбраняваше, напротив, говореше съвършено спокойно, дори назидателно. — Всички ще умрем! Но дали смъртта, склопила очите ни, ще измие всички грехове, които сме извършили приживе? Ще изтрие ли извършените престъпления? Убийствата? Извършените жестокости? Ще престанат ли да съществуват, все едно никога не са се случвали? Ако смъртта на злодеите ще ни спаси от злините им, какво ще направи смъртта с добрините, извършени от другите? Ще смятаме ли за несъществуващи всички прекрасни неща, които добрите са създали в живота си? — Наведе се към помощника ми. Гледаше го право в очите, сякаш го поучаваше. — Смъртта не може да оневини злото, инспекторе! Единственото, което може да изчисти злото, е доброто. Можеш да оправдаеш греховете си само ако извършиш много повече добрини! Приживе Недждет не беше добър човек, и като мъртвец — няма как да се превърне в добряк!
	Пак трябваше да се намеся, за да предотвратя прерастването на спора между двамата в по-лошо — в кавга.
	— Нали не казвате това само защото Недждет Денизел е бившият съпруг на Лейля? — казах аз, вдигайки вежди. — Не е от някаква ваша ревност?
	— Не, нищо подобно няма! Връзката им с Лейля е приключила преди много години. Недждет ме отвращава като човек. Единствената причина да не го харесвам, е, че той е един от онези, които разграбват и унищожават града. Нищо не може да го извини, още повече че е археолог, историк.
	— Значи, смятате, че си е заслужил смъртта…
	Чудна работа! Али беше смирил гнева си и сега дори започна да се заиграва с човека, с когото само преди минута се караше.
	— Никой не заслужава да умре, инспекторе… — Как не! Намък не беше толкова лесен улов, че да се хване на въдицата! — Недждет си е заслужил наказанието, но не и смъртта. Освен това ние не сме онези, които трябва да раздават правосъдие, а хората на закона…
	— Ако законите не са достатъчни? — вметнах и аз, гледайки го въпросително. — Нали казахте, че всички пречат на правосъдието. Какво ще направите тогава?
	— Ще ви кажа какво ще направим — никого няма да убиваме, към никого няма да прилагаме насилие. Защото колкото и да е великолепен и величествен този град, колкото и богата история да има, той ще е само купчина камъни, дървета, желязо — нищо повече! — ако не са хората. Хората правят градовете, творят историята… Ако ги нямаше хората, нямаше да има нито Византион, нито Константинопол, нито Истанбул! Когато защитаваме града, ние всъщност защитаваме човека, хората. Най-прекрасните творения на човека. Респективно, постигането на нито една цел не може да оправдае убийството дори само на един човек…
	Същото бяхме чули и от Лейля. Много красиви думи, но по-важното беше дали са истина.
	— Срещали ли сте се някога с Недждет? — отново върнах въпроса на жертвата. — Лично, очи в очи?
	— Срещал съм го, много пъти…
	— Какви бяха отношенията ви? В личен план?
	— Той знаеше, че не ми е приятен. Но и той не ме обичаше!
	Явно темата му беше неприятна.
	— А той вас наричал ли ви е „негодник“? — подхвана го пак нашият Али. — Понеже вие най-спокойно го наричате така…
	Намък се изсмя гръмогласно.
	— Сигурно ме е наричал! Но си мисля, че по-скоро би ме нарекъл „балама“. В неговите очи всички ние, които не се грижим единствено за собствения си интерес, изглеждаме като стадо ахмаци. — Замисли се за миг. — Да, много го беше яд на мен. Заради Лейля. Изглежда, още е влюбен в нея. Тя не е много съгласна с мен за това, но според мен си е точно така…
	— А самата Лейля? Може би и тя все още да е влюбена в Недждет?
	Хирургът сви вежди. Може би хвърленият от Али зар за пръв път щеше да свърши работа.
	— Да вземем дори само това, че даже е приела поканата му за вечеря!
	— Първо ме попита дали да отиде.
	Май в края на краищата нашият умник беше докарал нещата дотам, докъдето искаше, и се готвеше да вкуси победата! Само чакаше най-благоприятния момент! И той, изглежда, беше настъпил.
	— Сигурно сте прав — рече Намък. — Човекът е такова създание, че иди го разбери!
	Задържа дъха си, сякаш го присви под лъжичката.
	— Така си е — отвърнах му с дълбока въздишка, все едно че съм преживял и аз същото. — А жените са още по-сложни създания. Не можеш ги разбра нито какво мислят, нито какво ще направят.
	— В тези неща няма жени, няма мъже, Невзат бей! Всички сме хора! Но все пак не мисля, че Лейля е запазила подобни чувства. Ако беше така, щеше да ми каже.
	Подръпваше мустаците си с дясната ръка. Макар да се мъчеше да изглежда спокоен, в главата му всичко се беше объркало.
	— Както и да е — рекох аз, оставяйки го насаме с подозренията му. — Да се върнем на темата. Какво правихте вчера вечерта? Лейля ханъм каза, че сте били заедно?
	Моментално се посъвзе.
	— Бяхме в сдружението. Имахме събрание, то свърши към десет часа. И Лейля беше там.
	— За какво беше събранието ви?
	— За превръщането на района около „Султан Ахмед“ в музеен остров. Най-сетне им дойде умът в Министерството на културата! Най-сетне поставиха на дневен ред проекта, който от години им предлагаме. За това си говорихме онази вечер.
	— А вечеря? До десет вечерта нищо ли не хапнахте?
	С престорено учудване изгледа помощника ми.
	— Не пропускате нито една подробност, господин инспектор! Разбира се, че вечеряхме. Поръчахме си пица. На Лейля — вегетарианска, на мен — смесена. Ако искате, мога да ви покажа бележките…
	— Ако ни потрябват, ще ви ги поискаме. По-късно.
	— Преди вечеря ли, или преди събранието?
	Отново беше влязъл във форма и фино ни иронизираше.
	— След събранието — подметна Али, който едва сдържаше яда си отново. — Като си тръгнат приятелите ви и останете сам.
	— Та излязохме от сдружението. Стигнахме до квартала, но вечерта беше много хубава и не се прибрахме веднага у дома, а слязохме към брега и се поразходихме малко. Знаете колко е приятно през май! Хората се бяха изсипали по улиците! Прибрахме се чак към единайсет. Лейля писа някакво писмо до шведското Министерство на културата, а аз почетох. Полицейски роман! — развесели се той. — „Ориент експрес“ на Агата Кристи. Разказва се за разследването на тайнствената смърт на един нещастник във влака.
	И сега ни поучаваше!
	— Знам го — отвърнах, включвайки се в играта му. — Много хубава книга! Освен това започва в единия край на историческия полуостров — на гарата Сиркеджи.
	— Там, където намерихме трупа на Недждет! — продължих аз, взирайки се в очите му, за да видя отблизо неговата реакция на думите ми. — Само на няколкостотин метра от мястото, където го открихме.
	Нищо не трепна по лицето му — нито сянка от безпокойство или подозрителност.
	— На Сиркеджи ли го намерихте?
	— Не чухте ли? — сякаш му се скара Али. — На няколкостотин метра от Сиркеджи. Не точно там, значи, а в Сарайбурну, тоест във Византион. Или — на мястото, където е основан градът, който вие защитавате.


>	Не мога да причиня това на Евгения

	Стигнах в „Балат“ на залез-слънце. Огнените му пламъци изгаряха безмилостно коя от коя по-грозните къщи, превзели отсрещните хълмове. Преди старичкото ми рено да завие към нашия квартал, хвърлих поглед към бавните води на Златния рог. Докато наблюдавах извивките на спокойните му мастиленосини води, разлели се чак до „Сютлюдже“*, не можех да не си мисля за легендарната Йо, за родената от нея Кероеса, за сина й Визас, първият владетел на града. Заедно с чезнещите слънчеви лъчи, проточилите се сенки на сградите скриваха неприятните гледки. В тази малко нереална атмосфера сякаш все повече започвах да вярвам в най-древните митове за Истанбул. Странно, не само Визас, но и неговата майка Кероеса ми се струваха толкова близки — също като съседката ми Надиде и сина й Тунч. Сега по-добре разбирах и стиха на Яхия Кемал: „Струва си цял един живот да обичаш дори само едно кътче от него“. И въпреки грозотата, пренаселеността, мръсотията му, усетих как сърцето ми се изпълваше с гордост, че и аз като певеца на Истанбул, Яхия Кемал, имах шанса да се родя и да живея в този град!
	[* „Сютлюдже“ е квартал на Истанбул, на север и запад достигащ до Златния рог. — Б.пр.]
	Преди да се впусна по тесните балатски улички, влязох в ресторанта на майстор Ариф, преселил се тук от Текирдаг. По-рано му бях оставил ключовете си. Всъщност той щеше да е героят в сянка на угощението, което щях да поднеса на Евгения тази вечер. Макар да й разправях как ще приготвям разните му мезета, ястия и прочее, голата истина беше, че изобщо не ме биваше в това. Затова и Ариф ефенди ми помагаше в приготовленията. Както винаги, пресрещна ме още на прага на ресторанта със сериозно изражение на лицето.
	— Добър вечер! Заповядайте, господин инспектор!
	Въпреки намусения си вид и свитите вежди, той беше приветлив и мил. Но кой знае защо, трябваше да обърне едно-две, за да му просветне лицето и да му се развърже езикът. Само тогава се превръщаше в най-дружелюбния, приятен и приказлив човек на света.
	— Добър вечер, Ариф уста! — усмихнах му се аз. — Как е, всичко готово ли е вече?
	Чудна работа, макар все още да не беше близвал ракия — никога не пиеше в работно време, и той ми се усмихна този път.
	— Готово е, господин инспектор! Няма да ви посрамя! Не знам кой е гостът ви, но тази вечер ще се наслади на такава вечеря, каквато никога не е виждал в живота си!
	— Сигурен съм, Ариф уста, да си жив и здрав!
	— За мен е удоволствие! Толкова добрини сте ми правили през всичките тези години, господин инспектор, има си хас сега да се изложа! И масата съм наредил — мезетата, салатите по чиниите, гарафата е пълна догоре с ракия. Само рибата трябва да се метне във фурната, ще я хапнете задушена, да се пече на тих огън в собствения си сос, но не повече от половин час, че ще загуби вкуса си…
	— Колко ти дължа? — попитах го аз, бъркайки в джоба си. — Колко ми е сметката, Ариф уста?
	— Това е от мен…
	— Не може. И преди това сме си говорили за това! — Приятелски го прегърнах през раменете. — И без това ми правиш голяма услуга! Няма да се чувствам добре, ако не ти заплатя!
	Познаваше ме добре и реши повече да не се противи.
	— Както обичате, господин инспектор! Ще ви взема парите, но сега не знам колко съм похарчил, утре ще го сметна и ще се разплатим.
	— Виж, ако се опитваш да го отложиш, докато се забрави…
	— Не, не — възрази ми той, вадейки от чекмеджето на касата ключовете ми от дома. — Да не съм си загубил ума! Че да се опитвам да правя такива работи… — Глътна една ракийка и лицето му смекчи чертите си. — Утре ще ви взема парите, честна дума!
	Преди да отвори този ресторант за дребните търговци и занаятчии в „Балат“, Ариф уста въртеше една механа във временна постройка в „Кумкапъ“*1 — малка, почти паянтова, но ястията, които спретваше Ариф уста, бяха превъзходни! Беше усвоил тънкостите на занаята първо в „Кочо“*2, сетне — тайните на кулинарията в кухнята на „Имроз“*3 в „Бейоглу“, за да се усъвършенства най-накрая в „При Кьор Агоп“*4. Сега вече си беше истински майстор! И нямаше желание повече да работи за другите, а да отвори собствен ресторант. Разправяше се, че бил наел малък дюкян на изхода от железопътната гара в „Кумкапъ“, който превърнал в механа. Разработвал я цели три години. Всичко вършел със собствените си ръце и с огромно старание. И резултатът не закъснял — кръчмата му се пълнела даже и в делничните дни. Но един ден се появили трима келеши, които пиели ракията не с устата си, а със з… си, започнали да вдигат патърдии и да тровят атмосферата в механата. Келнерите ги обслужвали, както им бил заръчал Ариф уста, без да се разправят с тях, и си мълчали заради златното правило, че клиентът винаги е прав. Но като видели, че никой не им се опъва, тримата нехранимайковци съвсем се разпуснали. Като видял какво става, Ариф уста лично отишъл на тяхната маса, помолил ги да не буйстват и дори им поръчал ракия, само и само да се укротят. Но кой да го слуша? Когато единият от младежите започнал да притеснява една германка на съседната маса и да й посяга с ръка пред очите на всички, Ариф не издържал и му извъртял една яка османска плесница, та чак го повалил по средата на кръчмата. Но останалите двама му се нахвърлили! В някакъв миг обаче той успял да им се измъкне, хванал ножа от масата и така ги наредил и тримата негодници, че ако не се били притекли келнерите да ги разтърват — направо е щял да ги убие! В крайна сметка наръгал и ранил двама в краката, третия — в ръката, та ония тръгнали да го съдят. Добре, че съдията бил разбран човек, и като изслушал какво се е случило, му дал само два месеца. Не било много, но в затвора Ариф уста се размислил и решил да се откаже от кръчмарството. Всичко това ни го разказа една вечер, като се бяхме събрали Ариф, бръснарят Айхан, кметът Мухсин и аз в механата „Агора“, преди още да я затворят.
	[*1 „Кумкапъ“ е част от квартал „Фатих“, разположен на север от Мраморно море. Доскоро е населяван предимно от арменци. Там са и арменското училище, и седалището на Арменската патриаршия. — Б.пр.]
	[*2 Ресторант „Кочо“ е един от най-известните рибни ресторанти в Истан-бул, който с годините е запазил качеството на кухнята си. Намира се на бул. „Мода“, с прекрасен изглед. — Б.пр.]
	[*3 Ресторант „Имроз“ на прочутия Рибен пазар, известен със своите отбрани ястия. — Б.пр.]
	[*4 Прочута традиционна механа в „Кумкапъ“, открита през 1938 г. от Кьор Агоп. Предлага най-доброто от арменската и турската кухня. — Б.пр.]
	— Ами ако бях убил някой от тях? — угрижено, сякаш наистина е отнел нечий живот, се тюхкаше Ариф уста. — Щеше да е жалко за тях, за майките им и бащите им. Ами ако те ме бяха убили мен? Щеше да е жалко и за мен — две деца имам, едното още е в началното училище. Не, рекох си, Господ да ги накаже, а аз повече няма да се захвана с тая работа. И както виждате, зарязах я, инспекторе! — беше започнал да ни обяснява как и защо се беше отказал от занаята си.
	Сега обаче въртеше този малък ресторант на еснафа в „Балат“. Не печелеше бог знае колко, но както обичаше да казва, стигаше „колкото да не умрем от глад“*. Беше ли щастлив? Не знам, но поне имаше спокойствието си.
	[* В оригинала изразът е „колкото да се препитаваме“ и е препратка към книгата на известния турски майстор на късия разказ Саит Фаик „Мотор за прехрана“ (Medarı Maişet Motoru), смятана за негов пръв опит да напише роман. Започва да излиза в литературното „Ново списание“ („Йени меджмуа“) от 1940 до 1941 г. По-късно е публикувана в тираж от 2000 бройки. Преиздадена е през 1952 г. от известното турско издателство „Варлък“. В книгата се разказва за съдбата и живота на бедните хора, които едва смогват да си осигурят прехраната. — Б.пр.]
	Оставих и Ариф уста, и спокойствието му и излязох от ресторанта. Тъкмо влизах в колата, и той ме настигна, протягайки една франзела:
	— Момент, господин инспектор, в бързината забравих хляба… Извинете ме!
	Взех хляба, запалих колата и само след няколко минути бях пред бедната ми къщурка с еркера, която се съпротивляваше с все сила на времето. Бахтияр пак си беше избрал моята врата за колиба. Беше се проснал отпред с едрото си космато тяло и сладко си подремваше върху изтривалката, нещо, което впрочем правеше през целия ден. Като ме видя, стана от мястото си с мързелива прозявка, сякаш искаше да ми каже: „Ти пък откъде се взе сега?“. Докато затварях вратата на колата, се приближи до мен и с огромния си нос подуши хляба, който държах в ръка. Трябва да беше гладно, горкото. Да бях взел от Ариф уста няколко кокала и за него! Надявах се да хапне и хляб, затова откъснах голямо парче и му го протегнах. За мое учудване, той го хвана още във въздуха. Макар да бе улично куче, беше разглезен от вниманието на всички в махалата и като изисканите си събратя не ядеше каквото и да е. Сега обаче Бахтияр го излапа наведнъж! Добре, че ние и двамата с Евгения не ядяхме много хляб и не беше никакъв проблем да си поделим франзелата на Ариф уста с тоя прочут приятел на квартала. Беше се отдръпнал настрана и си похапваше хлебеца, а аз в това време успях да си отключа и да вляза вътре.
	Моментално усетих отдавна забравената, но позната миризма на готвено. Затворих вратата и не можах да пристъпя по-натам. Докато стоях така и вдъхвах аромата на яденето, до мен долетя познатият ми глас:
	— Невзат, ти ли си?
	Глас, изпълнен с нежност, като на любяща жена, която с нетърпение очаква стълба на семейството — своя съпруг. Гласът на моята съпруга, който никога нямаше да забравя. Гласът, който никога вече нямаше да чуя. А след това и на малкото създание, което обикновено изскачаше от ъгловата стая да ме посрещне с радостна прегръдка… Дъщеря ми Айсун — слабичкото ми момиченце с грамадните очи…
	Някаква буца заседна в гърлото ми. Тежката мъка, която не ме оставяше вече толкова години, отново се размърда вътре в мен. Усетих остра болка от лявата си страна, точно там, където беше сърцето ми. Зави ми се свят и щях да се срутя на пода. Облегнах гръб върху затворената врата, през която току-що бях влязъл. Всичко се завъртя пред очите ми — креслата с цвят на зелен мъх в хола, картините по стените, дървената маса, която баща ми сам бе направил, цветните петна на килима се смесиха пред погледа ми. Какво ми ставаше? Плачех, без дори да се усетя, а сълзите мълчаливо се стичаха по страните ми. Раната, която смятах за зараснала, сякаш пак изведнъж прокърви. Не бях ги забравил, никога нямаше да ги забравя. Те не бяха само моята жена и моята дъщеря. Бяха две невинни жертви на бомбата, която беше сложена за мен. Ако някой трябваше да умре — то това бях аз. Но това е съдбата, случайността или както и да го наречем, онази непреодолима връзка между събитията, водеща до непредвидими събития, които не бихме искали да се случат… Не биваше така лесно да се предавам… Не можех да причиня това на Евгения. Не, и на себе си не биваше да го причинявам. И Гюзиде, и Айсун не биха желали това. Наистина ли не биха искали? Не знам… Нямаше смисъл сам да си причинявам толкова много страдание… не биваше сам да се изтезавам по този начин. Но не успявах да спра безмилостното наказание от измъчващата ме съвест, която не ми даваше покой, не можех да се измъкна от заливащото ме блато на отчаянието. Значи, Евгения ме познаваше по-добре от мен самия. Затова не беше сигурна трябва ли да дойде у нас, затова ме питаше за това — отново и отново…
	Трябваше да се съвзема. След час Евгения щеше да е на вратата ми. Оставих пистолета си и хляба на малката масичка в антрето и бързо влязох в банята на долния етаж. Уж, за да се поосвежа, да поизмия лицето и ръцете си. Уж бях твърдо решен да се освободя от тази болка, неутихваща с годините, уж щях да се отърва от това загнездило се в душата ми страдание. Но щом влязох в банята и видях лицето си в почналото да се лющи огледало, цялата ми решителност се изпари. От огледалото ме гледаше един човек с хлътнали в орбитите си очи, с провиснали надолу рамене. Не беше останала и следа от премерения и винаги уверен в себе си полицай, който само допреди няколко часа задаваше въпроси на Лейля, притискаше хирурга Намък, раздаваше команди на подчинените си в управлението. Беше го сменил този човек, така и не успял да забрави миналото, носещ в сърцето си веригите на злочестата съдба, разбила щастието му. Онзи в огледалото изглеждаше толкова клет и нещастен, толкова печален, че очите му отново се напълниха със сълзи. От години вкоренилата се в мен скръб сякаш съвсем се беше разюздила, и сега се опитваше да превземе не само сърцето ми, но и ума, и цялото ми тяло. Ако се оставех да ме покори, щях да се разпилея. Ако се оставех да ме победи — щях да причиня най-голямата злина и на Евгения, и на себе си. Пуснах крана и сложих ръцете си под течащата вода. Беше студена. Напълних шепи и си наплисках лицето. Не беше достатъчно и мушнах глава под крана. Стоях така, без да мръдна, под струята вода — да отнесе скрилата се във всяка моя клетка, в кожата ми, в цялото ми тяло нескончаема болка и да отмие скръбта от загубата, разкъсала сърцето ми.


>	Огън съм, горя без пепел и без дим

	Водата нищо не можа да отмие обаче — все още се чувствах разбит. Ако в този миг Евгения можеше да ме види, веднага щеше да разбере какво се случва. Качих се горе, избърсах лицето си, преоблякох се. Извадих от хладилника резервната ракия, налях си една чашка и я изгълтах на екс, както бях прав. По вените ми започна да се разлива приятна топлина. Пооправих се. Сипах си още малко. Повлякох се към хола, тътрузейки крака. Навън се беше стъмнило. Светлината на уличната лампа хвърляше пъстра светлина върху вехтия килим, затова не светнах. Срутих се направо в креслото до прозореца, без дори да погледна към отрупаната с храна и подредена с вкус от Ариф уста маса чак в другия край на огромния хол. Бавно отпивах от ракията си, сгушил се в полумрака на стаята.
	Да, ракията ми идваше добре. С всяка следваща глътка се чувствах все по-спокоен, все по` във форма. През дръпнатите пердета се виждаха изронените стени, червените керемидени покриви, изгубилите цвета си комини на съседите ми. Обикновено не исках да гледам тази грозна картина. Странно, но сега ми действаше успокоително да наблюдавам тези невзрачни постройки под мастиленосиньото небе, което все повече чернееше, и да си размишлявам за хората, които живееха в тях, за всичките техни беди и нещастия и за скромното смирение, с което ги посрещаха. И това ме караше да си мисля, че животът не трябва да се взема толкова на сериозно.
	Не станах от креслото си, докато не си допих ракията, наблюдавайки стелещия се вечерен мрак, опитващ се сякаш да завладее целия небосвод. Чак докато старинният стенен часовник, останал от баща ми, не оповести тържествено, че е дошъл часът, в който Евгения щеше да дойде. Нямаше как — вече трябваше да се овладея. Дори да не успеех, трябваше да изглеждам така, сякаш съм се справил с това. Най-напред дръпнах пердетата. Не исках Евгения да вижда гледката зад прозореца, макар в момента дори да й се наслаждавах. Светнах лампите и тръгнах към масата. И чак сега видях с какво умение я беше подредил Ариф уста! Както се казва — нямаше само от пиле мляко върху нея! Няма да си кривя душата — когато, преди да се разделим в ресторанта, ми казваше, че не знае кой е гостът ми, но е сигурен, че който и да е, никога не ще е виждал в живота си подобна софра, смятах, че попреувеличава малко, но сега при вида на тази съвършено подредена трапеза нямаше как да не му го призная! Беше премислил и изпипал всяка, дори най-малката подробност — от чиниите до вилиците, от гарафата с ракията до чашите и салфетките под тях. Аз трябваше само да сложа тавата с приготвената от него риба във фурната и да внимавам да не я пека повече от половин час. Докато си мислех, че трябва да му направя някакъв много хубав подарък, на вратата се позвъни. Обхвана ме странно чувство, нещо средно между паниката и вълнението. Край! Вече нямаше връщане назад! Дълбоко поех въздух и извиках:
	— Идвам!
	Спуснах се бързо по стълбите. Когато отворих вратата, на прага ми стоеше Евгения, в бежов костюм и бяла блуза, с неясна тревога в зелените очи, с трептяща от несигурност усмивка на устните си и огромен букет от маргарити в ръцете. Посрещнах я с пресилено широка усмивка, сякаш нищо не бях преживял преди малко.
	— Здравей, Евгения! Добре дошла! Заповядай! Влез!
	Тревогата в очите й изчезна за миг.
	— Добре заварил!
	Гласът й звучеше радостно, но не влезе вътре. Посочи Бахтияр и попита:
	— Невзат, много е сладък! Твой ли е?
	Не, Евгения не ми правеше номер. Винаги е била по-честна и пряма от мен, по-открита.
	— За Бахтияр ли питаш?
	— Бахтияр ли? И името му е хубаво!*
	[* „Бахтияр“ на турски означава „щастливец“, „късметлия“. — Б.пр.]
	— Можеш да го смяташ за мое куче — отвърнах й аз, благодарейки хилядократно на Бахтияр, че заради него церемонията по посрещането се превърна в мил и непосредствен разговор. — Но цялата махала също го смята за свой.
	Усмивката й, невинна като маргаритите в ръцете й, украси устните на Евгения.
	— С каква обич гледа хората! — обърна се тя.
	Сметнах, че вече ще влезе вътре, но не го направи, а хвърли поглед надолу, към осветения от уличните лампи булевард.
	— Кварталът ти е много симпатичен, Невзат! — искрено рече тя. — В Истанбул почти не са останали вече такива приятни места!
	— Хубав си е, и хората са хубави! Много са добри! Все още си звънят по вратите, без значение колко е часът! Услужват си с кафе, сол, захар!
	— И в „Куртулуш“ беше така! — продума тя, докато влизаше през дървената врата. — Само допреди десетина години. А сега да не говорим за съседите от махалата, дори онези, които са врата до врата, не се познават вече!
	Влезе в антрето и спря. На същото място, където ме беше сграбчила онази непреодолима болка. Лицето й стана сериозно и развълнувано.
	— Дядо ми имаше къща в Хейбели*, изведнъж си спомних за нея! — промълви тя, докато разглеждаше мъхесто зелените кресла, кюрдския килим на пода, старите снимки по стените, сякаш беше дошла на някакво напълно познато място.
	[* Хейбелиада е един от Принцовите острови, вторият по големина в Мраморно море. — Б.пр.]
	— Същата като тази тук! Двуетажна, каменна. Лятото винаги ходехме там! — Погледна ме със светнали очи и продължи: — Хубава ти е къщата, Невзат! Точно като за теб!
	Всъщност трябваше да й кажа: „Ти като дойде, стана още по-хубава“, но не можах, само дежурно й благодарих.
	Леко ме докосна за ръката.
	— Аз трябва да ти благодаря, че ме покани!
	— Хайде, ела горе! Да видиш масата и да кажеш дали ти харесват мезетата!
	— Ще видим! — отвърна ми тя и прелестната усмивка отново грейна на лицето й. — Оттук ли трябва да се качим?
	— Да, заповядай, горе софрата те чака!
	Стълбата заскърца още от първото стъпало и Евгения се постъписа.
	— Не се бой! Стъпалата те поздравяват с „Добре дошла!“ — опитах да се скрия в ролята на добър шегаджия.
	С присъщото си чувство за хармония веднага влезе в тон с приказката ми.
	— Така ли? Добре заварили, стъпала! Значи, в тази къща и предметите могат да говорят? — продължи тя в тона на шегата, без да подозира, че да, вещите наистина говореха в тази къща!
	За пръв път на тях излях мъката си след смъртта на съпругата и дъщеря ми. С тях за пръв път споделих болката си, гнева си. Само те ме изслушваха мълчаливо, само те разбираха отчаянието ми. През онези тежки и мрачни дни усещах как заедно с мен плачеха и те — тези скърцащи стъпала, дървените прозорци, везаните пердета, резбованите огледала, старинният стенен часовник, креслата, килимите по земята, малката библиотечка, цветята в саксиите, всяко едно нещо, което правеше къщата ни дом, изживяваше моя гняв и проклинаше съдбата. И ако бях успял да издържа на тази непоносима болка, на нетърпимото чувство за вина, беше само благодарение на тях, на тази къща и на вещите в нея. Но естествено, не можех да кажа това на Евгения.
	— Да — опитах се да сменя темата аз, — тази стълба, нищо че ти е казала „добре дошла“, си е малко придирчива. Стъпил не стъпил — и все от нещо започва да ти се оплаква! Тази госпожа в зелената дреха обаче — посочих аз към полилея, изобщо не се глези. Натиснеш ли копчето — и лицето й грейва!
	— А тази рисунка?
	Сочеше към картинката на отсрещната стена. Това беше акварелът, с който дъщеря ми беше спечелила втора награда на конкурса между средните училища. Казваше се „Лодки на Златния рог“. Затова не можах да й отговоря веднага.
	— Тази картинка — помъчих се да се овладея — ни казва, че светът не се състои само от тази къща. Но в същото време ни напомня да не забравяме, че и тя е частица от този голям свят.
	Докато от устата ми се изливаше потокът на думите, отвътре започна да ме човърка чувството за вина.
	По треперещите нотки в гласа ми Евгения усети, че нещо не е наред, и се взря в мен. Усмивката й бавно угасна. Но все още ме гледаше. Мислех си, че ей сега ще ме попита чия е рисунката, но тя също като мен предпочете да скрие чувствата си.
	— Явно рисунката обича философията — отмести поглед тя. — Все с такива мъдрости ли говори?
	И нейният глас се беше разтреперил, също като моя. Направих се, че не забелязвам това.
	— Да, тази рисунка е философът на къщата. И другите вещи се опитват да философстват от време на време, но никоя не може да й стъпи на малкия пръст!
	Разговорът ни замръзна. Колкото и да се насилвах, не успявах да намеря нужните думи, за да го продължа. Евгения беше в същото положение като мен. Уж се оглеждаше с усмивка наоколо, но знаех, че вътре в нея бушуват бури. Това продължи, докато се изкачвахме по стълбата.
	— Странно! — каза тя, нарушавайки напрегнатото мълчание помежду ни, след като влезе в просторната стая на горния етаж, която ми служеше и за хол. — И тук е същото както в дядовата ми къща! Сякаш и двете ги е правил един и същи човек! — с престорено вълнение се обърна към мен.
	— Възможно е — отговорих, оглеждайки се глупаво наоколо, сякаш за пръв път виждах дома си. — Защо да не е било така? Напълно възможно е!
	Спрях за миг на последното стъпало, сякаш се мъчех да си припомня нещо.
	— Тази къща трябва да е правена преди седемдесет години.
	— И къщата на Хейбелиада също е от това време! — отвърна Евгения. — Може би просто си измисляше, но думите й бяха като спасителен пояс за нашия разговор. — Строена е преди шейсет или седемдесет години. Знаеш ли кой е правил вашата?
	— Съжалявам, но не знам — отговорих озадачено, сякаш наистина този въпрос беше по някакъв начин важен за мен. — Покойният ми баща знаеше, да го бях питал, ама на`… А ти знаеш ли кой е проектирал къщата ви на острова?
	— Не му знам името — отвърна с цялата си сериозност Евгения, сякаш това беше най-важният въпрос на света, на който беше длъжна да даде отговор. — Но знам, че е бил приятел на дядо ми — някакъв арменец, едър, мургав, много по-инат, разправяше дядо ми за него. Макар да били приятели, не му намалил цената дори и с един грош.
	— Кой знае, може да е същият човек — поклатих глава аз.
	— Кой знае? — повтори след мен тя и се приближи до прозореца.
	Все още държеше маргаритите в ръце. Тъкмо се пресягах да ги поема, когато ме попита:
	— А гледката как е?
	Всъщност никак не ми се искаше да я вижда тази гледка, но в момента бях доволен, когато Евгения тръгна да дърпа пердетата. Тази вечер бях готов да говоря за всичко друго на света, само не и за жена ми и дъщеря ми. В никакъв случай не исках да се връщам към спомените си за умрелите без време в тази къща. Страхувах се, че ако това се случи, няма да мога да се справя с чувствата си, че ще им се отдам и ще потъна в тях. И Евгения беше разбрала състоянието ми и се опитваше да ми помогне. Може би не на мен, а на себе си… Мисля, че още докато е звъняла на вратата ми, е осъзнала каква голяма грешка е направила, идвайки в този дом, но вече нищо не можеше да се върне назад. И макар да не й бе присъщо, и тя като мен се опитваше да прикрие чувствата си. Но дали бе възможно? Или толкова лесно? Да си с човек, изгубил най-близките си, в неговата къща, изпълнена със спомените за тях? Но тя се опитваше с всички сили да преодолее това неволно усещане.
	— Морето не се вижда — продължи тя играта на сляпа баба. — Холът в къщата на Хейбели гледаше към пристанището, морето можеше да го усещаш буквално под краката си. Денем слънчевите лъчи, вечер — блясъкът на луната просто те заслепяваха. Но и тази гледка си има своята хубост. Не знам защо, но тези неподдържани стени, покриви, комини по това време на денонощието ми изглеждат дори приятно.
	— Няма да повярваш, но тъкмо преди да дойдеш, и аз си помислих абсолютно същото! Това струпване на бетон и тухли по странен начин ми хареса.
	Дръпна да затвори пердето и се обърна към мен с леко изкуствена усмивка.
	— Сигурно не е важно това, което гледаш, а онова, което видът му събужда в теб?
	В миг помежду ни възникна усещането за такава близост, че очаквах да дойде и да ме прегърне. Но не го направи, а само ми подаде маргаритите.
	— Къде да сложим цветята?
	— Трябва да имам някаква ваза — рекох и ги поех. — Ще ги натопя и веднага идвам.
	— Ако има нещо, което да свърша? — обади се тя, докато аз вървях към кухнята.
	— Не, няма, всичко е готово! Ти сядай на масата! Там отдясно има един стар грамофон, още работи. До него трябва да има и плочи. Ако искаш, сложи някоя — хрумна ми след минута-две.
	— Грамофон ли? Ааа, видях го. Откога не съм слушала плочи!
	Оставих Евгения да разглежда старите ми плочи на 45 оборота и влязох в кухнята. Беше важно да намеря някаква ваза, защото от години в къщата не се беше появявало нито едно цвете. Слава богу, имах късмет — намерих я, без да ровя много-много. На втория рафт в шкафа открих кафявата ваза на бели цветчета, която Гюзиде беше купила преди години. Цялата беше прашасала, измих я на чешмата. Докато я пълнех, от хола долетя приглушеният глас на Мюзейен Сенар*: „Тази вечер обиколих всички механи в Истанбул / търсих следите от устните ти по чашите, а душата ми искаше да се напия…“.
	[* Мюзейен Сенар е прочута изпълнителка на класическа турска музика, родена през 1918 г. Става известна с радиопрограмите си през 30-те години, а след това и с концертната си дейност. Била е една от любимите певици на Мустафа Кемал Ататюрк. — Б.пр.]
	„Да беше избрала някоя по-весела песен“, мина ми през ума, но нямаше как да й го кажа. Поставих маргаритите във вазата и се върнах в хола. Евгения седеше на креслото до грамофона и продължаваше да разглежда плочите. Като усети, че влизам, вдигна поглед към мен.
	— Още една плоча избрах, пак на Мюзейен — „Аз съм огън, горя без пепел и без дим…“. Не знам, дали ти харесват песните, които избрах?
	— Хубави са, но са малко тъжни…
	Погледът й стана дълбок, като на посветен монах.
	— Не са по-тъжни от живота, Невзат.
	— Така е, но нека тази вечер да гоним тъгата надалече. Става ли?
	Погледна ме, сякаш искаше да ми каже: „Това възможно ли е изобщо?“. Не задълбах в това, а само я подканих:
	— Добре, да сядаме на масата.
	Изправи се, направи няколко крачки към масата и отвори широко очи:
	— Невзат, какво е това?!
	— Ястия — отвърнах с възможно най-естествения си глас. — Добре изглеждат, нали?
	— Малко е да се каже „добре“! Превъзходно! Изглеждат великолепно! Маринован лаврак, лакерда, риба тон, чирози от скумрия… Къде намери всичко това?
	Още преди да съм й отговорил, посочи друга чиния:
	— Тарама хайвер, риба тон, артишок… Какво си направил, Невзат? Имамбаялдъ, спаначена салата, фава, хайдари, саликорния*… А това пък какво е? — Сочеше към някаква зелена салата, която и аз не знаех каква е. — Стой, не ми казвай! — Взе малко с вилицата и я опита. — Салата с бабина душица. Страхотна е! Правят я в Антакия. Няма я дори и в нашата „Татавла“! Как си ги приготвил всичките тия неща?
	[* Фавата е ястие, което не може да липсва на добрата трапеза. Представлява пюре от зърнено растение от типа на лещата. За пръв път се споменава в писмени текстове от VІ–V в. пр.н.е.; хайдари се приготвя от цедено кисело мляко с чесън, мента и други подправки; саликорния — вид растение, използва се за салата. — Б.пр.]
	Евгения сякаш се беше поуспокоила. Като я виждах така, и моето напрежение взе да спада. Съвсем развеселен, продължих да се хваля:
	— Ти опитай и задушената риба, пък после пак ще приказваме!
	Онова радостно учудване отново се появи на лицето й.
	— Къде успя да намериш тоя рофус*?
	[* Групер. — Б.пр.]
	— Да са живи и здрави приятелите! Изпратиха ми го от Фетхийе*! Едно средиземноморско съкровище от две килца и половина…
	[* Фетхийе е известен курортен град в Югозападна Турция, разположен на едноименния залив. — Б.пр.]
	— Невзат, кажи ми истината! Кой приготви всичко това?
	Повече не можех да крия, но се направих още малко на важен.
	— Чакай, първо да сложим това някъде!
	На масата обаче нямаше никакво място и аз поставих вазата с цветята на малката масичка за кафе. Евгения стоеше все така права, без да откъсва очи от мен.
	— Седни, защо все стоиш на крака? — подканих я пак аз.
	Думите ми отново я напрегнаха.
	— Къде да седна?
	— Където искаш, Евгения. Само двамата сме.
	Разположи се на един стол близо до прозореца. Аз седнах срещу нея. Нетърпеливо повтори въпроса си:
	— Е, разправяй, господин инспектор, кой ти приготви всичко това?
	— Ако ти кажа, че съм аз, естествено, няма да ми повярваш. Нали така?
	Погледна ме, сякаш ми казваше: „Не го прави, Невзат!“.
	— Добре, ще ти кажа кой е, само да налея ракията.
	Победоносно се усмихна.
	— Е, разбрах вече, че не си ги приготвял ти. И печената риба също, нали така?
	— За съжаление, не съм! Не разбирам много от готвене. И рибата, и другите неща ми ги приготви един приятел, Евгения!
	Докато сипвах ракията, повтори едно към едно думите на Ариф уста, които още звучаха в ушите ми:
	— И ти каза да я печеш на слаб огън и в никакъв случай повече от трийсет минути, нали?
	— Точно така ми каза!
	Докато й пълнех чашата, попита:
	— А кой е този твой приятел?
	— Майстор Ариф. По-рано е имал свой ресторант, като теб. Ариф уста Текирдалията.
	— Ариф уста ли? — повтори Евгения, поставяйки гарафата обратно на масата. — Никога не съм го чувала.
	— Той отдавна не се занимава с това, но познава баща ти и каза много хубави неща за него.
	Стана й приятно от думите ми.
	— Защо не го доведеш в „Татавла“? — каза, докато доливаше вода в ракията ми, и хвана своята чашка с леко треперещите си пръсти.
	Не я разреждаше.
	— Е, добре дошла! — отвърнах и понечих да се чукнем.
	Но тя отдръпна чашката си и рече:
	— Не, Невзат! — В зелените й очи се четеше смелост. — Да пием за Гюзиде и Айсун, не за мен! — и продължи, леко докосвайки моята чаша с нейната: — За жена ти и дъщеря ти…
	Не знаех какво да кажа. Още щом ме видя на вратата — и разбра състоянието ми. Но замълча, не реагира, беше изчакала този момент. И сега постъпваше според характера си — вместо да бяга от проблемите, се изправяше с лице срещу тях. Вместо да отлага разговора, беше избрала да го започне. Но аз не бях готов за това. Застинах с чашата си в ръка. Като видя, че не пия, и тя не приближи нейната към устните си, а настоя:
	— Защо, Невзат? Защо да не пием за тях? Защо да не говорим за тях? Те са част от теб. Не виждаш ли, споменът за тях те прави добър човек. Преживяната мъка те възвисява. Ако ме питаш — аз никога не съм ги възприемала като нещо отделно от теб. Не съм си те представяла без тях. Колкото ти си ги изгубил, толкова съм ги изгубила и аз. Те винаги са съществували. И сега съществуват. Колкото са мъртви за теб, също толкова са мъртви и за мен. Не разбираш ли, Невзат? Обичам те заедно с тях!
	Докато говореше тези неща, ставаше все по-красива, все по-извисена. Но не можех да кажа същото и за себе си.
	— Знам — отвърнах й приглушено. — Проблемът не е в теб! Всъщност не си ти проблемът.
	— Кой е тогава? — попита тя, взирайки се в лицето ми с насълзени очи. — Ти не си ги лъгал тях, Невзат. Ние се обикнахме. И няма нищо лошо в това. Ние не вършим грях. Не нараняваме никого. Сигурна съм, че и те биха искали да си щастлив. Защо се чувстваш виновен?
	Отвърнах поглед, загледах се в ръцете си, които неподвижно стояха върху масата, като две странни животинчета.
	— Не знам — проговорих отчаяно. — Може би защото не открих убийците. Може би защото те загинаха вместо мен. Може би защото не успях да ги спася… — Вдигнах глава и я погледнах, сякаш търсех помощта й. — Много е объркано, Евгения. Повярвай ми, и аз искам да се освободя, но не успявам. Права си, напрегнат съм от това, че ти дойде тук тази вечер. От друга страна — толкова го исках! Разбирам, че постъпвам несправедливо с теб!
	— Не — каза рязко тя. — Спрямо мен не вършиш нищо нечестно. Съсипваш единствено себе си. А не е нужно. Ние можем да живеем всички заедно, с жена ти и дъщеря ти — не ги отделяй от мен. Аз те приемам заедно с тях. Мога да обичам и трима ви едновременно.
	И моите очи се изпълниха със сълзи. Отвърнах поглед, за да не ги забележи.
	— Благодаря ти, Евгения!
	Само това можах да кажа.
	Помълчах, сетне думите започнаха тежко да се отронват от устните ми:
	— Ти си добър човек! Аз съм глупакът! Аз не знаех как да се справя, как да изляза от това положение. Какво да направя…
	— И аз не знам какво да направиш — отвърна тя и ме докосна с дланите си. — Не зная какво би могло да се направи. Не познавам и някой, който би могъл да знае. Но бихме могли да започнем, като пием за Гюзиде и Айсун!
	Погледнах я. Нейните очи все още бяха пълни със сълзи, но се опитваше да не заплаче. И вдигна отново чашата си, сякаш напук:
	— За жена ти и дъщеря ти! За тези великолепни хора, които те направиха такъв, какъвто си!
	И аз вдигнах чашата си:
	— За Гюзиде и Айсун! — Но не можех да спра сълзите си. Чукнах се с Евгения. И повторих думите й: — За онези прекрасни хора, които ме направиха такъв, какъвто съм!
	Докато отпивах ракията си, тя смени плочата и между вехтите стени на стаята отново зазвуча тъжният глас на Мюзейен Сенар:
	„Огън съм, горя без пепел и без дим“*.
	[* Известна и обичана песен, композирана в макама хиджаз от Авни Анъл, по стихове на поета Юмит Яшар Оузджан (1926–1984) — „Аз съм огън, горя без пепел и без дим, ако те няма — без място и без време съм, за мен си се родила, ти си мен, не мога да те изтрия, нямам друг пристан, освен теб“. — Б.пр.]


>	Приятелството не засенчва любовта и не убива страстта

	Времето отлетя неусетно, изтече като вода между пръстите ни. Евгения не остана при мен през нощта. Не само защото не бях готов, но както ми се стори — понеже и тя самата не го искаше. Въп-реки това идването й в моя дом беше важна крачка, която бяхме направили в отношенията ни. И двамата се успокоихме, след като вдигнахме тост за жена ми и дъщеря ми. Разказах й как се бяхме запознали с Гюзиде, как се роди дъщеря ни. Колко бяхме претеглили, докато бях на служба извън Истанбул, за всичките несгоди по преместването, за невъзможността да свикнем с живота в провинцията… Евгения ме слушаше внимателно. Задаваше ми въпроси, за да разбере по-добре всичко. Отговарях й с цялата си искреност, без да спестявам нещо, без да се опитвам да скрия каквото и да било. Най-странното обаче бе, че докато й разказвах, помежду ни не се появи никакво отчуждение, нито някаква дистанция. Никаква студенина не се промъкна между нас. Въпреки че обикновено, когато разказвате на жена, с която имате връзка, за бившата си съпруга, винаги се появява някакъв хлад в отношенията. Не и при нас обаче. Нито Евгения се отдръпна заради онова, което й разказвах, нито пък аз се отдалечих по някакъв начин от нея. Сигурно защото нашите отношения сякаш надхвърляха обикновената връзка между един мъж и една жена. А може би това беше истинско приятелство! Колкото и да казват, че приятелството засенчва любовта и убива страстта между мъжа и жената. Но тези, които го казват, сигурно не са познавали Евгения. Ако човек е с нея, нито любовта му угасва, нито страстта му отслабва. Нейното вълнение, безкористната й привързаност, вярата в хубавото, което ще й поднесе животът, винаги придаваха пълнокръвност на връзката ни, поддържаха любовта ни жива. Тя излъчваше някакъв животворен повей, който можеше да те освободи от натрупаната с годините умора и от невидимите вериги на миналото, които те спъваха; можеше да разпръсне тъгата и да ти даде сила да заживееш отново.
	И тази вечер се случи точно това. Вечерята, започнала малко насила, малко без желание, с някаква несигурност, родена от тъгата ми за мъртвите, от която, колкото и да исках, не можех да се отърва — а и никой не искаше това от мен, — постепенно се превърна в сближаващо ни споделяне. Е, донейде заслуга за това имаха и опиянението от ракията, и вълшебните песни на Мюзейен, и с нищо несравнимите ястия на Ариф уста, и лично приготвената от мен печена риба.
	Да, така мина нашата първа вечер в моя дом. Евгения изми мръсните съдове въпреки възраженията ми, а на мен остави само да подсуша чиниите. Бяха ме завладели странни чувства и тя го беше забелязала, но се държеше, сякаш не ги вижда. Когато излязохме, вече минаваше полунощ. Щях да я закарам до тях. Качих я на старичкото си рено, без да слушам приказките й как щяла от тук да вземе някакво си такси. Знаех, че това ще й хареса. Обичаше да й оказват внимание, но никога не го казваше открито, искаше й се това да е спонтанно. „Най-лошото нещо е да си в тежест някому, Невзат! — обичаше да казва тя с намръщено лице. — А ако си в тежест на любимия човек — е дори още по-зле!“
	Докато палех моята ветеранка, тя първо се позакашля издълбоко, но преди да я сгълча да не ме засрамва точно сега, пред Евгения, моторът й проработи с леко потракване. Галейки волана, смених скоростта и леко натиснах газта. Колата потрепери за миг и сетне сигурно се насочи към безлюдната улица. Евгения седеше отстрани до мен и ме наблюдаваше с крайчеца на окото си.
	— Не се отказваш от старите си неща, нали? — рече тя, гледайки пътя също като мен.
	— Така е! — съгласих се аз, без да откъсвам поглед от тихата по това време улица. — Например тая стара трошка е станала вече част от мен.
	— Да, познато ми е това чувство — отвърна Евгения. — Имахме една комшийка в старата махала в „Куртулуш“ — госпожа Пенелопи. Преди пет години се изсели в Солун, и без това никой не й беше останал тук. Всичките й деца отдавна бяха заминали за Гърция, бяха се замогнали там. Пенелопи беше вече доста поостаряла. Ако останеше тук, щеше да склопи очи в гръцката болница в „Балъклъ“*. Накрая не издържа на увещанията на роднините си и се съгласи да замине и тя за Гърция: „То се видя, че ще умра далеч от родината си, но поне ще е сред децата ми“. Аз бях с нея, като се разделяше с къщата си. Бедната госпожа Пенелопи тъжно обикаляше из къщата и докосваше всеки един предмет — саксиите, столовете, поставката за телевизора, и плачеше беззвучно, сякаш оставяше частици от себе си. „Отивате при децата си, при близките си, госпожо Пенелопи, не се разстройвайте така!“, рекох й аз. „Не се притеснявам за себе си бе, момиче! За тези вещи се притеснявам — какво ще правят те без мен?“ Помислих си, че нещо се побърква, и й рекох: „Ама те са предмети, не са живи. Нищо няма да усетят“. А тя като се изправи срещу мен и като викна: „Няма да усетят ли? Ти си мислиш така. Тези вещи са преживели много повече от мъките ми, отколкото онези живите, които си мислим, че са ни близки. От децата ми дори са по-предани. Как да нямат душа? И те страдат и плачат вътрешно, че заминавам, но че ти не можеш да го видиш, да го почувстваш, това е друга работа“. Наистина вярваше в това! Какво можех да й кажа? Млъкнах и я оставих насаме с вещите, между които беше преминал целият й живот.
	[* „Балъклъ“ е квартал в Истанбул. Името му в превод означава „Рибно място“ и идва от рибите в намиращия се там извор със свещена вода, или аязмо, разположено в комплекса на църквата „Света Богородица“ — важен православен храм през византийския период. — Б.пр.]
	Колко добре я разбирах тази госпожа Пенелопи!
	— Нормално е един човек, който е живял сам, да се чувства така! — въздъхнах аз. — Много е лошо да живееш съвсем сам, без никого до себе си, така си е, Евгения!
	— Да не би и ти да се чувстваш самотен?
	В гласа й нямаше и нотка на учудване или ирония. Не отговорих, но тя разбра.
	— Не вярвам, ти не си самотен, Невзат, имаш мен, Зейнеб, Али…
	Ако бях казал истината, сигурно щях да я обидя, още по-лошо дори — щеше да реши, че и аз като госпожа Пенелопи съм си изгубил ума, затова излъгах:
	— Разбира се, имам теб. И никога не разговарям с мебелите в къщата си!
	Казах го, но много добре бях разбрал състоянието на госпожа Пенелопи. Но съзнавах, че не е добре да загубиш нещо, което носи спомените ти. Като тая моята кола например, която години наред е страдала с мен. Но и на нея животът й вече свършва и в най-скоро време не ще може да върви повече. Аз и да не се откажа от нея, тя ще се откаже от мен.
	Евгения нежно се долепи до мен.
	— Ти си много чувствителен човек, Невзат!
	Погледнах я с престорена строгост.
	— Това притеснява ли те?
	— Неее, напротив, много е добре даже! И все пак не мога да разбера — толкова ли ще ти е мъчно да се разделиш с тая кола, ако се наложи?
	— Не знам — обърнах се аз към Евгения, която ме гледаше с интерес. — Може и да се разстроя мъничко. То не е толкова мъка, колкото навик, като си свикнал с едно нещо — и нали знаеш как е… Сутрин ставаш, палиш я, вечер се връщаш — паркираш я.
	— Невзат, внимавай! На пътя май има нещо живо! — извика тя и аз отново се обърнах напред.
	И го видях — някаква тъмна сянка помръдваше леко на четири-пет метра пред нас. Врътнах волана надясно и натиснах спирачката. Моята пенсионерка закова тъкмо навреме — още малко и щях да го прегазя, каквото и да беше на пътя ми. Дръпнах и ръчната спирачка, а Евгения се стресна — също като мен.
	— Ако искаш — остани в колата!
	— А, не — впери тя очи в сянката пред нас, — може да е някой ранен и да имаш нужда от помощта ми.
	Двамата едновременно слязохме от колата и бързо се приближихме към тъмното петно. Издаваше нещо като стенание. Но не беше човек — като стигнахме до него, вече можехме да различим в тъмнината голямото космато тяло. След още няколко стъпки го познах.
	— Това е Бахтияр! Нашият Бахтияр! Какво ли му е станало?
	Забързахме се разтревожени към него. Нещастното животно стенеше, като ме видя, се опита да залае, все едно ме викаше за помощ, но така и не успя. За миг се почудих какво да правя, сетне, докато обикалях около него, започнах да осъзнавам случилото се.
	— Май го е бутнала кола. Къде ли е ранен?
	— Виж краката му — каза Евгения, сочейки към задните му лапи, неподвижно проснати на асфалта. — Май и двата му крака са счупени, има и кръв.
	Права беше. Бахтияр лежеше и се опитваше да оближе краката си, като същевременно се гърчеше от болка.
	— Какво да правим, Невзат? — каза уплашено Евгения, изпаднала в паника. — Може би да го занесем у вас?
	Хрумна ми нещо по-добро.
	— Да го занесем при Демир.
	Хукнах към колата, бързо я докарах до Бахтияр. Извадих одеялото от багажника и се приближих към Евгения.
	— С това ще го пренесем в колата.
	Проснахме одеялото току пред нещастното животно. И пак беше доста трудно да вдигнем огромното му тежко тяло. Той простенваше при всяко наше движение и се опитваше да се измъкне. Добре, че с мен беше Евгения! Иначе пренасянето щеше да се превърне в истинско изтезание — и за мен, и за кучето! Както и да е — след кратка борба успяхме да наместим Бахтияр на задната седалка на колата.
	— Да седна до него! Ако нещо вземеш, че спреш внезапно — да не падне горкичкото!
	— Добре ще е, тъкмо и лечебницата на Демир е наблизо.
	— Кой е тоя Демир? Доктор ли е? — попита, след като седнахме в колата.
	— Ветеринар — отвърнах, докато натисках педала на газта.
	— Точно такъв ни трябва!
	— Много добър ветеринар, при това! Демир ми е приятел от детинство.
	— Значи, няма да се сърди, че му звъним посред нощите?
	— Няма да се сърди, а и много обича Бахтияр. Нали и без това той го преглежда, ваксинира, всичко му прави каквото трябва. — Обърнах се и погледнах раненото животно. — Дано да няма само някой вътрешен кръвоизлив!
	Сякаш разбрал думите ми, бедният Бахтияр отвърна с тих стон.
	Поуспокоена, Евгения го погали по главата.
	— Добре, миличък, чакай малко, скоро ще свърши!
	Смених скоростта и натиснах газта. Моята пенсионерка с неочаквана пъргавост се хвърли в тъмните улици на „Балат“.


>	Невзат е късметлия да има приятели като вас

	Двуетажната къща на Демир, наследена от баща му, също като моята беше потънала в тъмнина насред просторната градина. Трябва да беше заспал вече. Слязох от колата и спрях пред градинската порта на къщата, която помежду си наричахме „балатския сарай“, и позвъних три пъти едно след друго. Изчаках малко с надеждата, че ще видя някакво раздвижване по прозорците или ще чуя някакъв звук от вътрешността на къщата. Но нищо не последва. Толкова дълбоко ли беше заспал? Пак натиснах копчето на звънеца. Отново поизчаках — и пак нищо. Дявол го взел, май не си беше вкъщи! Спогледахме се с Евгения, която още седеше в колата до Бахтияр. Безпомощно разперих ръце — къде ли може да е отишъл по това време? С последна надежда позвъних отново, но къщата беше безмълвна като гробница.
	— Кой знае къде е отишъл? — рекох на Евгения, навеждайки се през прозореца на колата.
	— Защо не му звъннеш по телефона? Нямаш ли мобилния му?
	— Демир не е от това време, не използва такъв — отвърнах притеснено. — Но чакай — сетих се изведнъж, — може да е отишъл при Йекта.
	— Приятел ли му е? Или роднина?
	— Не му е роднина, наш общ близък приятел е.
	— Никога не си ми говорил за тези твои близки приятели…
	— Дълга история, после ще ти разправям — рекох й аз, отваряйки вратата на колата. — Да вървим да видим, може пък наистина да е при Йекта…
	Качих се, смених скоростите и докато се готвех да потегля, фаровете на някаква кола, заслепявайки ме, блеснаха точно срещу мен.
	— Какво прави пък тоя? Да не е луд! — нервно извиках аз.
	Колата приближи и спря на около пет метра от нас. Познах го, чак като изгаси фаровете — беше джипът на Йекта.
	— Върна се! — с облекчение рекох на Евгения. — Имали сме късмет!
	Нервно слязох от колата, но двамата ми приятели май изобщо не бързаха. Седяха си в джипа, сякаш чакаха аз да отида при тях. Дали не ме бяха познали? Невъзможно! Но ако зърнеха само моята старица, веднага щяха да разберат, че съм аз. Докато през ума ми преминаваха тия мисли, двете врати на джипа изведнъж се отвориха и пръв от него се измъкна едричкият Демир. Почти веднага след това от другата врата се появи и силуетът на хилавия Йекта. И двамата ме гледаха странно — сигурно се чудеха какво правя пред вратата им посред нощ. Лицето на Йекта изглеждаше разтревожено, а Демир, както винаги, не излагаше на показ чувствата си, само в тъмните му очи се четеше въпрос.
	— Къде си, братко? — с лек упрек се обърнах към Демир. — Колко време вече ти звъня на вратата…
	— Бяхме на риба… Защо? Какво се е случило?
	— Бахтияр… — разтревожено му заразправях аз. — Бахтияр е ранен, ударила го е кола.
	— Стига бе! Нещо сериозно ли е? — притеснено рече Йекта, докато на Демир не му трепна и окото.
	— Май краката са му счупени — обърнах се към Демир, който беше специалистът в тези неща. — Боя се да няма и някакви вътрешни кръвоизливи.
	Върху широкото лице на ветеринаря не се появи ни най-малка сянка на загриженост или тревога. Само попита:
	— Къде е Бахтияр?
	Посочих към старичкото си рено.
	— В колата, в едно одеяло.
	С бързи крачки се приближи до колата ми, а ние се мъчехме да не изоставаме. Надникна вътре и малко се слиса, като видя Евгения, но тозчас се окопити и спокойно я поздрави:
	— Здрасти!
	— Много се мъчи — отговори му тя. — Непрекъснато стене, милият!
	— Светни в колата, Невзат! Нищо не се вижда! — обърна се той към мен.
	Светнах. Раненият ни приятел продължи да скимти още по-силно.
	— Бахтияр, какво ти стана, синко?
	Бахтияр, познал доктора си, проскимтя отново, сякаш го молеше за помощ. Демир го оглеждаше и му говореше като на човек:
	— Добре, синко, добре! Бъди смел! Сега ще ти мине!
	Свърши първия преглед и каза:
	— Задният му ляв крак е счупен. За десния не мога да кажа със сигурност, надявам се само да е наранен. Като влезем вътре, пак ще го видя и ще съм по-наясно какво му е. Невзат, би ли минал отсреща да хванеш одеялото от другия край, да го пренесем, но трябва да внимаваме да не го клатим много-много.
	Евгения слезе от колата, за да мога аз по-спокойно да хвана одеялото с просналия се в него Бахтияр. Минах откъм задната седалка и хванах краищата му. За миг обаче изгубих равновесие и голямото тяло на животното се удари във вратата. Горкичкият издаде хрипкав звук, нещо средно между лай и скимтене.
	— Бахтияр, потърпи малко! — опита се да го поуспокои Демир. — Свърши вече, сега отиваме у дома, а после ще си поспиш малко.
	И наистина, всичко мина, както обещаваше Демир — без никакви проблеми! Пренесохме Бахтияр в лечебницата през двора с грамадния кестен и го сложихме на операционната маса в голямата стая в края на коридора. Щом светнахме лампите, Бахтияр се размърда неспокойно. Присви страхливо светлокафявите си очи и заскимтя още по-силно. Демир моментално взе една спринцовка от стъкления шкаф и умело я заби в левия му крак. Облече бяла престилка и сложи гумени ръкавици, за да прегледа Бахтияр отново. Прекара пръсти по корема и гърба му, провери цвета на кожата му под козината. Кучето се раздвижи и изръмжа заплашително с оголени зъби.
	— Я го хванете, какво само гледате така? Животното ще си навреди само…
	Двамата с Йекта се опитахме да го задържим неподвижно, като внимавахме да не му причиним болка, но кучето започна все повече да се дърпа.
	— Няма ли да заспива вече това създание? — панически попита Йекта. — Виж го само как се мъчи!
	— Няма нищо, само го дръжте здраво, до няколко минути ще се е унесло вече — заобяснява ни безстрастно Демир, докато продължаваше да го опипва по корема.
	Така и стана. След две минути движенията на Бахтияр се забавиха, скимтенето му утихна, най-сетне упойката го хвана и той се унесе.
	— Имал е късмет! — рече Демир, който беше свършил да преглежда корема на животното. — Не е бил ударен по корема. Все пак ще му сложа една инжекция за всеки случай, да не вземе да получи вътрешен кръвоизлив. Но както казах, счупен е левият му крак, на десния има само наранявания.
	Всички се успокоихме, след като Бахтияр беше заспал.
	— А сега да ви запозная — обърнах се аз към тях с чувството, че върша нещо, което отдавна е трябвало да направя. — Това е Евгения, както сигурно сте предположили вече.
	По болнавото на вид лице на Йекта се разля широка усмивка.
	— Много ми е приятно, Евгения! Много сме слушали за вас. Колкото пъти се срещаме, Невзат все за вас говори!
	Демир не каза нищо, само леко поклати глава, поздравявайки Евгения с кимване.
	— И на мен ми е приятно! — отвърна им Евгения с неустоимата си топла усмивка. — Само че жалко, Невзат никога не ми е споменавал за вас!
	Това беше упрек към мен, но и приятелите ми можеха да се засегнат. Но не се обидиха. Демир отново взе да оглежда Бахтияр, а Йекта се опита да ме спасява от положението.
	— То няма и бог знае какво да ви разправя за нас. Аз съм един безделник, прахосващ наследството си. А Демир е просто един ветеринар, посветил се на животните. Животът ни е съвсем обикновен и сив. Но вие май държите механа в „Куртулуш“? И кой знае с колко интересни хора се срещате!
	— Моля ви, Йекта бей — любезно се възпротиви Евгения, — животът на всеки човек е интересен. Невзат не ви е споменавал сигурно защото е толкова зает, но колко хора в този град са запазили приятелството си толкова дълго?
	Ласкавият син поглед на Йекта потъмня леко. И Демир вдигна глава от упоеното тяло на Бахтияр и я погледна особено. Макар да ми се стори развълнуван, отново не продума и думичка. А пред очите ми моментално изплува едно видение от младежките ни години — Демир, Йекта, Хандан и аз. Не знам къде бяхме и защо се бяхме събрали, но сега този спомен ме прониза дълбоко. В мен започна да се надига някакво смесено чувство на тъга и вяра, но гласът на Йекта ме върна от миналото в настоящето.
	— Тук сте много права! Ако за нищо не ставам на тоя свят, стига ми само да имам тези двама приятели.
	Тук вече не издържах.
	— Не ги слушай какво приказват, Евгения! Йекта е поет, но същевременно е и архитект. Повечето от стиховете му са за Истанбул. Знае всичко за този град! Къде каква чешма има, кой султан е построил еди-кой си дворец, кой му е архитектът и така нататък, дата по дата, улица по улица може да ти изброи всичко в града ни. Написал е и куп книги. Аз не разбирам от това, но баща ми казваше, че бил много добър поет.
	Йекта обичаше да го споменават като поет и рече:
	— Както винаги, Невзат преувеличава, Евгения! Какъв поет съм аз? Драскам си по нещо.
	Личеше си обаче, че се радва и че се е разтопил от удоволствие.
	— И аз не разбирам много от поезия — вметна Евгения, но има един гръцки поет, Кавафис…
	Йекта веднага реагира:
	— Как да не го знам? Кавафис е велик поет!
	— Майка му и баща му са били истанбулчани кореняци. Дядо ми познаваше роднините му и ми даваше да чета книгите му. Много обичам стиховете на Кавафис!
	— Така е, има превъзходни стихове!
	Пое дълбоко въздух и започна да рецитира с чувство, намерил подходящия момент:
	Ти каза:
P>
	„Другаде ще ида, при друго някое море. Един друг град ще се намери, от този по-добър. Тук всяко мое начинание е предварително осъдено, сърцето ми като мъртвец отдавна е погребано. Умът ми докога в това разтление ще гине? Където поглед да обърна, където да погледна, руини черни на живота си съзирам тук наоколо, където толкова години изгубих и прахосах“.
	Нови места не ще намериш, ни морета други. Градът след теб ще върви. По улиците същи ще се въртиш. Във същите квартали ще старееш и в тези къщи същите ще побеляваш бавно. Все в този град ще стигаш ти. За друг не се надявай. Тъй както тук животът ти е вече разрушен — тук, в тази мъничка черупка, за всякъде ще бъде разрушен.*
	[* Константин Кавафис. Градът (1900–1911). Превод Стефан Гечев. — Б.пр.]
P$
	За кратък миг погледите ни с Евгения се срещнаха. Дали искаше да ми каже: „Това стихотворение сякаш е написано за твоя живот“, или пък аз го възприех така — не съм сигурен, но щом Йекта свърши, тя се обърна към него и каза:
	— Да, спомням си го това стихотворение. А вашите стихове за какво са?
	Йекта стеснително се усмихна.
	— Е, моите не са толкова добри…
	— Струва ми се, че сте несправедлив към себе си. Какво ще кажеш, Невзат? — впери тя зелените си очи със синкави оттенъци в мен.
	— Така си е, Евгения, предположението ти е правилно… И стиховете на Йекта са много добри, само той не ги оценява…
	— Ще ни изрецитирате ли някое?
	— С удоволствие, но май ще е по-добре да ви пратя по Невзат някоя моя стихосбирка.
	— Май в библиотеката имам една — наруши мълчанието си Демир, почти почистил вече раната на Бахтияр. — „Балатски бележки“ или нещо такова.
	— „Балатски дневници“ — поправи го Йекта. — Така и не запомни заглавието на книгата ми.
	— Коя по-напред да запомня, братко! Те са толкова много твоите книги, че… Но тази е най-добрата, „Балатски дневници“, да — обърна се към Евгения той. — Разказва се за детството ни в „Балат“. За Златния рог по онова време. Може да я вземете от библиотеката ми в хола.
	— Благодаря! Но тя е ваша?
	— Е, живият оригинал е винаги до мен, и да го караш да замълчи — той пак ще ти ги издекламира! — отвърна й с пакостливо изражение Демир.
	Йекта засрамено погледна със сините си очи.
	Този път аз поскастрих нашия ветеринар:
	— Я не се жалвай толкова! Йекта нямаше да ти чете стихове, ако ти не искаше да го слушаш!
	Широка усмивка се разля по лицето на Демир, сякаш изсечено от парче голяма скала.
	— Шегувам се бе! Евгения, така си е — Йекта не чете стиховете си наляво и надясно, трябват му подходяща атмосфера и специално настроение. — Позамисли се и запита: — Вярно, защо не ни дойдете утре на гости? Днешният улов беше доста добър — поне две-три кила лаврак сме хванали. Утре вечер ще го приготвяме. Може и Йекта да ни прочете няколко реда! — погледна закачливо към приятеля ни той.
	— В петък вечер пък вие заповядайте при мен — отговори им моята храбра Евгения. — Може да не е толкова добър като вас, но и нашият готвач умее добре да приготвя рибата. Тъкмо ще чуем и повече от стиховете на Йекта бей!
	— Речено-сторено тогава! — намери най-доброто решение Йекта. — Утре вие сте ни на гости, а в петък ние ще дойдем при вас!
	Евгения замълча нерешително, зелените й очи гледаха въпросително в празното. Значи, аз трябваше да реша.
	— Е, тогава да не обиждаме Евгения, приятели! — обърнах се престорено строго към Йекта. — Речено-сторено — утре вечер сме при вас, но ти непременно ще ни прочетеш някое твое стихотворение!
	— Дадено! Ще ви прочета, но ако не ви харесат, аз няма да съм виновен — засрамено, но щастливо ни погледна със сините си очи Йекта.
	Видът му разчувства Евгения.
	— Как няма да ги харесаме? Сигурна съм, че стиховете ви са много добри.
	— Без да сте ги чули, не бъдете толкова сигурна — промърмори Демир, без да вдига поглед от упоеното животно.
	Нашият благовъзпитан Йекта направо щеше да изпуши:
	— Ти пък какво ли разбираш от поезия, животински докторе?
	— Я не се засягай толкова! Занасяме се, не виждаш ли? — вдигна очи към Евгения Демир. — Истината е, че са му много хубави стиховете на Йекта.
	— Нямам търпение да ги чуя! — учтиво рече Евгения.
	Не го казваше само от любезност, не. Наистина й се искаше да чуе стиховете му.
	— Тогава ви чакаме утре вечер към осем и половина!
	— С удоволствие ще дойдем, но да не забравите — в петък се срещаме в „Татавла“!
	— В „Татавла“ ли? — беше приятно изненадан Йекта. — Значи, името на таверната е „Татавла“, старото име на „Куртулуш“. Много добре сте го подбрали, Евгения!
	— Не съм аз, а баща ми.
	— Чудесно е направил! Защото старите имена на кварталите взеха да се забравят вече. А градовете са като хората — ако забравят миналото си, ако се откъснат от историята си, се прощават и с идентичността си. Нищо свое не им остава! Стават еднакви и посредствени, като хората! А Истанбул не е като всички останали градове, той е много по-особен.
	— Пак захвана с мантрите си — промърмори Демир. — Вместо да приказваш, да беше ми подал тоя пакет с памука.
	Нашият поет изобщо не се засегна, но не пропусна и той да ухапе приятеля си:
	— И такива хора има, Евгения! Невежи, които дори не забелязват града, в който живеят… Във водата газят, жадни ходят, както се казва…
	— Хайде бе, Йекта, давай го тоя памук, че трябва да направя тампон на крака, иначе животното ще изгуби много кръв — подкани го пак Демир.
	— Ако го нямаше тоя град — не се озаптяваше Йекта, — нямаше да те има нито теб, нито Бахтияр върху масата ти.
	Тоя път обаче Демир не се заяде, само пое памука, подаден от приятеля му.
	— Благодаря ти, скъпи ми Йекта!
	Поетът също не се беше докачил и отново заговори на Евгения:
	— Той си е такъв от малък, Евгения, не му обръщайте внимание. Но се радвам, че се запознахме.
	— Благодаря!
	Съвсем неочаквано за мен се обади и Демир, без да оставя и за миг работата си:
	— Много се радваме за Невзат! — обърна се той любезно към нея. — Голям късмет има, че ви намери!
	Тези думи развълнуваха Евгения, бузите й пламнаха, зелените й очи се разшириха.
	— Много сте мили според мен, най-големият късмет на Невзат е, че има такива приятели като вас.
	Вълнението, изпълнило тази миришеща на лекарства стая, ми идваше малко в повече. Тъкмо щях да питам за Бахтияр, колкото да сменя темата, и мобилният ми телефон се раззвъня. Погледнах — беше Али. Съвсем ги бях забравил! Нали щяха да ходят в „Сепетчилер“! Да разпитат Лейля. Може да са получили някаква информация, която щеше да ни е полезна. Веднага отговорих на обаждането.
	— Ало, кажи, Али, слушам те!
	— Още една жертва имаме, инспекторе!
	— Каквооо?
	— Открихме още един труп, но този път не на Сарайбурну, а на площад „Чемберлиташ“.
	За две подобни престъпления ли ставаше въпрос?
	— Има ли монета? — попитах го аз, без да обръщам внимание на любопитните погледи, които ми хвърляха Евгения и приятелите ми.
	— Да, в дланта на жертвата.
	Когато видях монетата, намерена в убития вчера, не съм си и помислял, че тази история ще продължи, че ще има още убийства, но явно съм се лъгал.
	— Разбирам, Али! — казах на помощника си, който безмълвно ме чакаше на отсрещния край на линията. — Къде сте?
	— Със Зейнеб сме в квартала при местопрестъплението. И Шефик е тук, даже екипът вече започна работа.
	— Добре, веднага идвам!
	От всички в стаята най-напрегната беше Евгения.
	— Убили ли са някого? — попита тя. — Пак ли има някакво престъпление?
	Потръпна, сякаш беше видяла трупа със собствените си очи.
	— Не е ясно… Но трябва да тръгвам веднага — опитах се да избегна отговора аз. Погледнах я извинително: — Да ти поръчам едно такси?
	— Има си хас! Аз ще закарам Евгения у тях! — с присъщата си вечна любезност предложи Йекта.
	— Благодаря — отвърна му тя. — Но аз съм свикнала да си ходя сама. Пък и вие трябва да помогнете на Демир… Дори ако трябва, и аз ще остана да помагам. Може да съм ви полезна с нещо…
	— Не, няма нужда да се безпокоите! — любезно, но категорично каза Демир. — Достатъчно е Йекта да е тук. Имаме още много работа. Вие вървете, не си губете съня за няма нищо!
	Евгения хвърли угрижен поглед към Бахтияр, който лежеше на операционната маса, без да разбере дори какво му се случва.
	— Не се безпокойте! Повярвайте ми, Бахтияр ще се оправи! — настоя Демир.


>	Константинопол — градът на Константин

	Това беше пир за победата, прослава на храбростта, освещаване на успеха. Императорът беше стигнал дотук през мрачните северни гори. Беше преминал през мъгливите дни и дъждовните нощи, през битките и глада. Беше стигнал дотук с цената на кръвта и смъртта. И въпреки предателството на римските сенатори. Не бе изгубил надежда дори в миговете на най-голямо отчаяние. Беше стигнал дотук с храбростта на воините си, чиито имена дори не знаеше. Без да се предаде на смут дори след поражение. Без да изгуби вярата си в победата. Издигайки волята си като стоманен щит. Преминавайки през непристъпни планини, обширни долини, коварни блата, прекосявайки морета и пустини. Неотклонно следвайки стъпките на дедите си. Така беше стигнал дотук!
	Император Константин се взираше в бога. Главата му беше високо в облаците, закрили небесата и плуващи в синевата като бели платноходки. Те бяха засенчили и седемте лъча на бога. „Дали не е някакъв знак това? — помисли си императорът. — Дали богът отново не ми праща някакво знамение?“ Отговорът дойде с вятъра, изтрил един по един белите облаци от небето и открил озарения лик на Аполон.
	Константин гледаше бога. Лек ветрец се разхождаше по площада, разнасяйки навред аромата на пролетните цветя и леко развявайки лилавата му благоуханна мантия. Императорът впи поглед в короната му, разпръскваща светлината на седемте си лъча*. Приличаше досущ на неговата. Плъзна поглед към лика на бога — широкото му чело, уверените му очи, красивия му нос, гордо стиснатите устни. Сякаш видя самия себе си в него и се усмихна щастливо на бога, гледайки града от птичи поглед.
	[* Както е известно, Аполон се отъждествява със слънцето и е наричан и Феб. Златните му стрели символизират слънчевата светлина и лъчите. При пълните слънчеви затъмнения се разкрива великолепната гледка на короната на небесното светило и при наслагване на няколко изображения се виждат и седем светлинни лъча. — Б.пр.]
	Императорът не откъсваше поглед от бога, извисил се върху колоната, стигаща сякаш до небесата. Беше различен от онзи, който беше съзрял навремето близо до Рим. Видът му, тялото, гласът му бяха съвсем различни. Този бог не приличаше на никой друг. Макар да не разпръскваше светлина като Аполон, беше изписал върху небето: „Тук ще победиш!“. Бог, който носеше кръста на Исус. Бог, който се беше запечатал в синевата на небето. Бог, който беше предрекъл победата на Константин. Бог, който като римски владетел беше събрал в себе си силата на всички божества.
	Императорът гледаше към бога. Но това не беше Аполон. Виждаше собствената си власт над три континента с четири сезона и седем климата. Под покровителството на този бог съзираше собственото си господство в границите на единния Рим, разпрострял се от край до край. „Един Рим! Един бог! Един император!“, извика той. Могъщият му глас развълнува тълпата зад него, както вятърът класовете на нивата. „Един Рим! Един бог! Един император!“, повтори мощно тълпата. Този възглас прокънтя над площада и достигна до ушите на стария бог, изваян от мрамор.
	Константин се взираше в бога. Беше 21 май, последният ден от тържествата, продължили четирийсет дни и четирийсет нощи. Денят, в който всички повярваха, че този човек щеше да промени историята! Денят, който промени историята! Денят, за който щяха да разказват приятели и врагове. Денят, след който Рим не беше вече същият. Денят, в който се роди Новият Рим! Денят, в който новият Рим получи своята нова столица! Денят, в който император Константин освети новата си столица с тази величествена колона!


>	Призракът с грамадния кръст на гърдите и със златната корона на главата

	Трупът лежеше на изток от Константиновата колона. Екипът за разследване на местопрестъплението вече беше пристигнал с минибуса, каран от Али, и фаровете му осветяваха малкия площад. Но осветлението, естествено, не беше достатъчно. Затова тримата мъже заедно с Шефик и нашата старателна Зейнеб допълнително осветяваха с фенерите си мрака и като истински златотърсачи диреха някакво доказателство, някаква насочваща ги следа, взирайки се по земята.
	Опитах се да разгледам жертвата под смътната светлина на ръчния фенер на Зейнеб. Беше мъж малко над средната възраст, виждаха се само оределите по слепоочията му коси, откриващи лицето му, украсено с бадемовидни мустаци между края на острия му нос и горната устна. Черните лачени обувки допълваха елегантното му облекло — светлосинята риза и тъмносиния костюм. Също като при първата жертва, дълбоката порезна рана на врата му се набиваше в очи. И също като при нея имаше кръв само по яката на сакото и отпред върху ризата. Светлите му очи в тъмните орбити някак учудено, сякаш беше видял нещо много необичайно, се бяха вперили в бледия полумесец, който ни гледаше от върха на колоната. Не беше ли това същият полумесец, който ме следваше и вчера сутринта на Сарайбурну? За миг забравих за трупа и вдигнах глава нагоре — той блещукаше едва-едва в мастиления безкрай на небето, обсипано с безброй много звезди. Беше малко по-едър, отколкото сутринта, когато го бях видял, но все още изглеждаше тъжен като недовършена картина.
	— Монетата, която открихме в дланта му, е сечена при Константин — рече Зейнеб.
	Гласът й ме върна към реалността. Подаваше ми металната монета, която извади от плика с доказателствата.
	— Сечена е за императора, основал Константинопол. — Многозначителният й тон ми припомни разговора ни от сутринта за него. — На лицето на монетата е изобразен и неговият лик.
	Оставих полумесеца на неговата самота и поех монетата. Сложих си очилата и различих профила на императора, обърнат надясно. Точно зад него се виждаше и надписът „Константин“, сочещ, че монетата е сечена за него. При все това беше учудващо, че Зейнеб знаеше за това и за основателя на Константинопол, император Константин І. Защото дори от прогимназията знаехме, че е имало не един и двама императори с името Константин. Така че монетата би могла съвсем спокойно да бъде и за друг император. Но преди още да я попитам за това, тя продължи да обяснява:
	— Константин издигнал тази колона през 330 г. в чест на обявяването на града за столица на Римската империя. Интересна е и историята й — докарал я чак от Рим, от храма на Аполон — посочи тя тъмнеещата в мрака колона малко по-нататък. — Първоначално била висока 57 метра. Разделили я на части и я пренесли дотук с кораби. След като я вдигнали, той поставил върху нея собствената си статуя във вид на бог Аполон.
	— Откъде знаеш това?
	Сви присмехулно устни и посочи северната част на колоната:
	— Ами тук има табела, инспекторе, всичко това е написано на нея.
	Да, проста работа било! Нещо, което ти е изглеждало много трудно за изпълнение, някакъв случай, който ти се е струвал неразгадаем, в края на краищата се е оказвал фасулски, след като са излезли наяве всички взаимовръзки! Махнах с благодарност на Зейнеб и започнах да изследвам трупа. Веднага открих нещо, което ми се беше изплъзнало при първоначалния оглед — начинът, по който лежеше трупът. Абсолютно същият, както и при предишната жертва. Краката разперени на две страни, ръцете съвсем прави назад, дланите завързани една за друга с найлоново въже.
	— Възелът не е много стегнат — каза Зейнеб, която тъкмо го разглеждаше и дръпна връвта, която се развърза съвсем лесно. — Ако си спомняте, и ръцете на Недждет Денизел не бяха здраво вързани и възелът моментално се развърза. Толкова леко, че ако жертвата малко си опънеше ръцете — и би могла да се развърже. Ако не са били връзвани, за да не се съпротивляват, тогава за какво, инспекторе? — обърна тя въпросителен поглед към мен.
	Този въпрос беше важен, но аз нямах отговор. Погледът ми се плъзна към краката, разделени, като че ли са краища на лък, на който да се натегне тетива.
	— Това разположение на краката прилича на лък — обърнах се развълнувано към Зейнеб. — Да, точно като краищата на лък…
	Младата ми колежка нищо не разбра и ме гледаше с недоумение, когато пристъпих към краката на жертвата. Посочих й ръцете, опънати като стрела над главата, и заобяснявах догадката си:
	— Убийците са направили тялото да изглежда като стрела. Разбираш ли, Зейнеб, нагласили са го да заприлича на стрела!
	Както винаги, преди да се съгласи с мен, Зейнеб със сериозен вид се приближи и заразглежда трупа — отблизо, отдалече, отляво, отдясно.
	— Да, инспекторе! — най-сетне изрече тихо тя. — Прав сте, нагласили са го да изглежда като стрела. Но защо ли?
	— Отбелязват посоката. Оставили са знак къде ще поставят следващия труп. Помисли си — накъде сочеха ръцете на Недждет?
	Замисли се за миг, опитвайки се да си спомни:
	— Към „Сиркеджи“… ако теглим права линия оттам, да, горе-долу сочеше това място тук — „Чемберлиташ“.
	— Добре, а тази стрела накъде сочи? — изрекох с напрегнат глас.
	И двамата погледнахме натам, накъдето сочеха пръстите на жертвата. Срещу нас беше Константиновата колона, издигната от него в чест на новата столица.
	— Не, не е колоната — заразмишлявах на глас. Някъде зад колоната ще да е, може би дори някъде зад всичките тези сгради…
	Все едно да търсиш игла в купа сено… но моята талантлива криминоложка не го забеляза.
	— Площад „Баязид“ ли? — разпали се тя. — Зад колоната е тъкмо той!
	Безпомощно разперих ръце.
	— Може и там да е, скъпа ми Зейнеб! Убиецът или убийците ни пращат послание. Важното е да разберем какво е то…
	Нашият възбуден и оживен разговор привлече вниманието и на Шефик.
	— Намерихте нещо ли, шефе?
	С бонето на главата си, с престилката и ръкавиците си напомняше повече на готвач, отколкото на криминалист, разследващ местопрестъпление.
	— Нямаме нищо конкретно, само обсъждаме един детайл — отговорих аз.
	— Кой е тоя нещастник? — попитах след миг с вдигнати въпросително вежди.
	— Казва се Мукаддер, фамилията му е Кънаджъ. Все още не знаем нито къде живее, нито какво работи, имаме само ей този документ за самоличност — отвърна той, докато ми подаваше личната му карта от плика с доказателствата.
	Хванах я внимателно отстрани, за да не изтрия случайно пръстовите отпечатъци, и се опитах да прочета какво пишеше на нея.
	— Да, Мукаддер Кънаджъ, роден през 1950 г. в град Ризе.
	— Само това имаме — отчаяно каза Шефик. — Нищичко друго! Нито мобилен телефон, нито визитна картичка, нито портфейл намерихме — потиснато каза той, оглеждайки за сетен път малкия площад. — Освен това е и тъмно като в рог, нищо не се вижда…
	Друг от хората на Шефик, облечен точно като него, се приближи до нас и каза:
	— Тъкмо затова са изпочупили лампите, инспекторе, за да се затрудним, докато събираме уликите! — рече той, сочейки стълбовете с угасналите улични лампи.
	— Изобщо не мисля така — обади се Зейнеб от мястото, на което стърчеше права. — Причината да разбият лампите е била никой да не ги види, като поставят трупа. Те са абсолютни професионалисти и не мисля, че са ни оставили дори най-малката следа.
	— Много е рано да се каже…
	Обърнах се и видях моя неспокоен помощник, който от известно време беше изчезнал от полезрението ми. До него бяха двама мърляви мъже. Като видяха трупа, и се стреснаха.
	— Наистина имало труп, Шеффан! — обади се по-нисичкият. — Я виж как са го проснали на земята!
	— А не, Джелло, страхувам се да гледам умрели — мръщейки се, извърна лице Шеффан.
	Джелло не изглеждаше от страхливите:
	— На късмет е бе! Господ да го прости! Да гледаш мъртвец, е на късмет. Обаче непременно трябва да прочетеш сурата „Фатиха“*!
	[* Сурата „Ал Фатиха“, „Откриване“, е първата глава от Корана — свещената книга на мюсюлманите. Това е молитва за напътствие от Аллах и подчертава господството и милостта му. Тази глава играе специална роля в традиционните всекидневни молитви. — Б.пр.]
	Джелло разтвори дланите на мръсните си ръце към небето и започна да си мърмори нещо под носа, докато приятелят му попогледна с крайчеца на окото си трупа и му възрази:
	— Дали със сигурност е мюсюлманин бе, синко, че си му зачел „Фатихата“? Може да е християнин — я виж, проснали са го пред християнска колона…
	Джелло не си прекъсна молитвата, но аз отговорих вместо него:
	— Мюсюлманин е, мюсюлманин… Защо го помисли за християнин?
	Понеже не знаеше кой е убитият, се обърна към Али с поглед, все едно питаше: „Да говоря ли, или да си мълча?“.
	— Разправяй, разправяй — подкани го Али. — Той ни е началникът на нас.
	Щом разбра, че съм важна клечка, Шеффан веднага се стегна.
	— Не ми се сърдете, шефе, не разбрах. То не искахме да обиждаме полицаите, ама на`…
	Щом само отвореше уста — и алкохолните пари се разпръскваха навред в свежестта на нощния въздух.
	— Карай, сега няма какво да ти се обиждаме, Шеффан, но ни разкажи защо мислиш, че умрелият е християнин?
	Но той не се поддаде изведнъж на някакво си ченге срещу него, внимателно ме поизгледа и се успокои едва след като не забеляза ни най-малък израз на гняв, високомерие, подигравка или обвинение от моя страна.
	— Както заповядате, веднага ще ви разкажа… Сега, гос’ин главен инспекторе, да ви кажа — при мен няма лъжа, няма измама… не ме гледайте като как изглеждам сега, бог ми е свидетел, родил съм се и съм израснал в Истанбул. Верно, по улиците спим сега, тоз град ни е и майка, и баща. Той ни е люлката, той ще ни е и гробът. Както ви казах, няма лъжа… Спим, където намерим, в някое по-закътано и тихо местенце… — Посочи с ръка някъде в тъмното. — Симпатичният ви инспектор ни намери ей там.
	Прекаленото фамилиарничене на Шеффан не се понрави много на Али, но си замълча, само се задоволи да уточни къде точно е открил двамата нещастни бездомници.
	— По средата на пасажа при „Чемберлиташ“, шефе. Живеят в едни развалини на задната уличка.
	— Да, гос’ин главен инспектор, там си живеем — потвърди Шеффан. — Ама миналата година тук бяхме заседнали — посочи към колоната той. — Точно зад камъка, имаше и някакъв строеж. Стъмнеше ли се — и се вмъквахме от задната страна. Тогава Джелло го нямаше, бяхме си с Бъзър.
	Внезапно забеляза Зейнеб и се изчерви като млада девойка, нещо странно за човек от улицата.
	— Извинявай, моме, името на човека му е такова — Беки, Беки Бъзър*. Мир на праха му! Миналата зима нали замръзна и умря… Намериха мъртвото му тяло в една дупка до „Бърза помощ“…
	[* Думата означава на турски „клитор“. — Б.пр.]
	Али грубовато го прекъсна:
	— Давай по-накратко! Направо си кажи каквото имаш да казваш… без много-много приказки.
	— Добре, гос’ин началник, не се ядосвай, веднага ще ти разправя. Сега нали разните му туристи ходят там. Да не повярва чиляк — от цял свят идат, гос’ин началник, хора всякакви, от к’ви ли не народи… Най-много са гърците, някои я гледат, гледат — колоната де — па се разреват! Други току се прекръстят, също като нашийо поп на Кумкапъ. И щото не им знаем ний езика на тия хора, и не моем разбра що толкова се кахърят? Ама един ден загряхме. Пак бяха надошли едни младежи, а водачът им — голям симпатяга! И говори турски! Веднага го закиризих, нададох ухо — като платната на кораба „Реджеб Реис“ в Кумкапъ си ги отворих ушите и сега да ти разправя к’во чух. Тая колона я е турил некой си император Константин. Обаче докато я слагал, майка му донесла чак от Йерусалим парчета от кръста, на който бил разпнат свети Исус — дъски, пирони. И ги прибрали в една тайна стая под колоната. Като ти казвам стая, ти разбирай църква… Не е голямо мястото, но е омагьосано… И тоя ми ти Константин дигнал тая църква в прослава на майка си, как й беше името, забравих. Сетне минало време, Константин умрял. Направили го светец подир туй, нещастния. Не от немай си що, а щото бил почтен човекът. И го направили светец… не е лъжа, туй го рече водачът им… В „Ая София“ имало и мозайка за това. Заедно със свети Исус бил и той като светец. Нейсе, дай по-накратко… Един ден нашият султан Мехмед Фатих взел туй място тука. Тогава Византия пак имала император Константин, но той бил друг Константин, не същият. Като минал Истанбул в ръцете на нашите, не го открили тоз император, претърсили всички умрели, ранени по площадите — нийде го нямало. Изчезнал бил. Ама някои вярват, че той още се крие там, под колоната. Един ден, когато гърците отново вземат Истанбул и поискат да го направят отново християнски, тоя Константин ще се събуди с меч в ръка и ще се бие с нас.
	— А бе пак дрънкаш глупости бе, Шеффан — намеси се и Джелло. — К’во те пита човекът, ти к’во му разправяш?
	Мислеше си, че празните приказки на приятеля му са ни подразнили, и не му се искаше заради неговите превземки да си навлекат някакви неприятности. Макар че това, което разправяше, беше приковало вниманието ми. Дали ще са легенди, дали ще е нещо научно — трябваше ми да знам всичко. Защото и мотивите на убийците за извършените престъпления можеше да се крият или в някоя легенда, или в някой разказ за старите времена, или в някое поверие. Освен това Шеффан разказваше много приятно… Купища познания от улицата… на уличния език… все едно ти поднасяше житейските си уроци. Много като него бях срещал. Хора, без свое място в живота, които не осъзнаваха това обаче. Затова и не исках някой да го прекъсне.
	— Остави го да разказва — рекох на Джелло. — Не се бъркай!
	Той се отдръпна, респектиран.
	— Както заповядаш, началник… аз тъй де, както искаш, к’вото речеш!
	Али тури пръст на устните си и му направи знак да млъкне, и бедният човечец тозчас замълча и се сви. Шеффан хвърли тържествуващ поглед към другаря си, потънал в мълчание, и чак след това продължи:
	— Слушах приказките на оня водач, без да пропусна думичка, гос’ин инспекторе. Ама Аллах ми е свидетел, много-много не им повярвах. Чак когато с очите си видях тоя Константин, чак тогава се уверих и сам.
	Али не издържа на тия негови фантасмагории и отсече:
	— Кого си видял, кого?
	Бездомникът от „Чемберлиташ“ му отговори съвсем сериозно:
	— Константин, инспекторе! Но кой Константин, виж, туй не знам. Една дъждовна нощ с покойния Беки Бъзър бяхме се подслонили на края на колоната и спяхме. Е, то се знае, бяхме си дръпнали малко… — Млъкна от страх, да не би да го разберем погрешно, и взе да обяснява: — То ние си дръпваме, ама не сухо, наш’те книги не позволяват наркотици. Що да крия туй, дето го вижда и Аллах — винце си пийваме. И оная вечер си бяхме пийнали, малко ни се въртеше главата, но акълът си ни беше на място… То едни светкавици тая нощ, едно чудо! Небето се беше разцепило. И един дъжд — мили боже! Тъкмо бяхме решили да се позавием с найлоните и такъв гръм тресна — всички лампи угаснаха! Тъмноооо, като в рог! К’во да ти кажа, уплашихме се да не падне отгоре ни, не върху нас с Бъзър де, а върху колоната… но то тресна, кълна се в Аллаха, точно там! — Погледна срамежливо към Зейнеб и тогава продължи: — Не се обиждай, моме, те, думите, само си приличат… Та като пламна оная ми ти колона като фенер на бардак, с извинение, ние с Бъзър дигнахме ръце към небето за милост от Аллаха, майко мила, к’во да видим? Един мъж върху колоната с меч в ръка. Не човек, ами императорът, за когото ти разправях. С огромен кръст на гърдите и златна корона на главата. Ама не обикновена корона, а като слънце — над седемте тепета на Истанбул седем лъча разпръсква! Гледаме — не сме сами тук, ами са ни бастисали гяурите — и си плюхме на петите! Зарязахме си и бутилките, и всичкото, дето си го имаме — и право към джамията „Атик Али паша“! Не сме вкарали виното там, то се знае. Щото е грях! От тогава до сега все гледам да стоя надалече от тая колона! — Повдигна дясната си ръка и продължи: — Гос’ин инспекторе, оная нощ, като ни се яви призракът на Константин, си рекох: Тия християни няма да ни го оставят Истанбул на нас. Ще ни докарат хиляди дертове и беди! И сега, като видях тоя нещастник да лежи проснат на земята, си помислих, че може да е някой светец, който се е преобразил. Може би духът на тоя Константин ни предупреждава за предстоящите злощастия. Затова и попитах дали не е християнин, убитият де.
	— Ясно, ясно! — поклатих само глава аз и избухнах в смях.
	Обърнах се към помощника ми, чийто мобилен телефон огласяше тишината на нощта с дрезгавото си звънене:
	— Добре, Али, това ли е всичко? Това ли трябваше да ни разкажат нашите приятели?
	— Не, инспекторе! — посъвзе се Али. — Май са видели някакъв съмнителен тип. — Сви вежди и се обърна към двамата несретници: — Разкажете бе, какво сте видели!
	Шеффан тъкмо се готвеше отново да се разприказва, но този път Джелло не му даде възможност и пръв грабна думата:
	— Бога ми, аз видях да виси една ръка от чувала.
	— Какъв чувал? — намеси се Зейнеб. — Какъв чувал?
	— Чувал, в който събират боклука, госпойце… Вечер има боклукчии, които преравят боклуците. Е, един от тия беше. Караше една от ония ръчните колички на двете колела, нали ги знаете… И си носят чувала на гърба. Слагат в него, каквото съберат — хартия, шишета, тенекии… знаеш ги. Та човекът буташе една такава количка, на която беше сложил нещо като чувал. И ръката висеше точно от тоя чувал. Даже я показах на Шеффан: „Гле’й бе — рекох му, — човекът влачи пияния си приятел на количката“. Отде да знам, че било труп?
	— Да, и аз видях — отново разпалено се разприказва Шеффан. — Мина точно пред нас. Той не ни видя, но ние го видяхме чувала… Май обаче не беше чувал, а някаква покривка — добави той, след като за кратко замълча, сякаш да си припомни по-добре видяното.
	Може да имахме късмет да сме попаднали на нещо много важно. Затова нетърпеливо го попитах:
	— А човекът, който теглеше количката, него видяхте ли го?
	— Разбира се, че го видяхме, нали си тикаше количката.
	— Какъв беше?
	— Бога ми — почеса се умислено по главата Шеффан. — Не можах точно да му видя лицето, беше в тъмното. Но такъв един среден на ръст, як.
	— Я не лъжи бе! — погледна ме Джелло. — Пързаля ви, началник! Първо аз го видях човека. И аз първо му го показах. Беше слаб и тънък като скумрия. Лицето му не се виждаше, защото беше с каскет на главата си.
	— Не беше каскет, а филцова шапка! — прекъсна го Шеффан. — И изобщо не беше висок, ама носеше пардесю, та изглеждаше така.
	Надеждите ми май бяха напразни. Не бяхме попаднали на рядка възможност, макар тия двамата нещастници наистина да бяха видели боклукчията. Затова не се стърпях да не ги попитам отново:
	— Добре, а по-после видяхте ли го пак тоя човек?
	— Разбира се, че го видяхме! — отвърна Шеффан, без дори да се замисли.
	— Кажи истината! — заплашително му казах аз, гледайки го право в очите. — Не си играем игрички! Имаме труп. Казвай, наистина ли го видя пак?
	— Ви-видяхме го, господин началник! — Шеффан погледна с надежда към приятеля си, сякаш чакаше оня да му помогне. — Нали, Джелло? Кажи де, брато! Нали го видяхме, като се връщаше?
	Джелло бая се беше уплашил и не можеше да реши дали да ни даде отговор, който би ни се харесал, или да ни каже истината.
	Али го посръга с лакът.
	— Разкажи бе, какво чакаш?
	— Добре, добре, ще разкажа! — изпъшка най-сетне с неохота той. Изпъна се като струна, също като войник на доклад пред командира си: — Видяхме го, господин началник — взе да преглъща Джелло. — Върна се с количката си. Мина пред нас и ни подмина.
	— Можахте ли да видите лицето му?
	Вместо да отговорят, и двамата поклатиха глави отрицателно.
	— Ами чувалът? Той беше ли пак върху количката?
	Отговор не последва. Двамата другари, които допреди малко се надпреварваха кой да вземе думата, сега гледаха гузно, като котка, излочила млякото. Май бях сбъркал, като станах по-рязък с тях.
	— Няма какво да се боите — опитах се да ги поуспокоя аз. — Никой не ви обвинява в нищо. Нищо лошо няма да ви се случи. Кажете истината, само това!
	Джелло се оказа по-смел. Подсмърчайки, заразказва:
	— Чувалът му беше празен, инспекторе! Пак беше върху количката му, но товарът беше доставен на адреса!
	— Какъв адрес бе! — засече го Али. — Разказвай само каквото е, без да коментираш много-много…
	— Точно така, началник! Значи, беше опразнил чувала, нямаше вече нищо в него.
	— Сигурен ли си?
	— Сигурен съм…
	— Гледай да не лъжеш! — предупреди го Али.
	Нещастният човечец стеснително отстъпи назад.
	— Кълна се, истината ви казвам! Да му… майката!
	Погледна към Зейнеб, замълча малко и после каза:
	— Извинявай, госпожице, че псувам, ама какво да правя, като инспекторът не ми вярва?
	Всъщност и самият той май не си вярваше. Също като другаря си имаше нужда от очевидец да потвърди казаното, затова се обърна към Шеффан:
	— Нали така бе? Защо не кажеш бе? Кажи сега, не беше ли празен оня чувал?
	— Празен беше, честна дума, инспекторе! — проговори най-сетне Шеффан. — Да ми изтекат и двете очи, ако не беше така! Празен си беше, нямаше нито боклук, нито човек в него.


>	Въпрос на вино, господин началник

	С часове търсихме убиеца с количката из глухите и тъмни улици около „Чемберлиташ“. Но не само не открихме някакъв подозрителен тип, който да отговаря поне от малко на показанията на двамата бездомници, но и нито един боклукчия. Сигурно тръгваха за работата си надвечер — боклукът на Истанбул беше не по-малко ценен от земята и паметниците му, затова и събирачите му отрано се втурваха да извадят от него де що можеше да свърши някаква работа, преди да е настъпила нощта. Ако е така, вероятността Шеффан и Джелло да са казали истината, ставаше по-голяма. Разбира се, стига да не се бяха поддали на фантазията си, че са видели последния византийски император Константин Не-знам-си-кой. Освен това двамата доста различно бяха описали мъжа. Ако казваха истината, единственото сигурно сведение, което имахме, бе, че жертвата е била пренесена с боклукчийска количка до „Чемберлиташ“. Пак по-добре от нищо.
	Щом свършихме работата си на местопрестъплението, изпратихме двамата бездомници в участъка, трупа — в моргата, ние се запътихме към онзи ресторант на „Султан Ахмед“, който работеше денонощно. Хем бяхме поогладнели, хем Али и Зейнеб щяха да си поговорят за разследването, с което се занимаваха през цялата нощ.
	В ресторанта имаше само двама русоляви туристи със сплетени на плитчици коси, които спяха по масите, понеже нямаха пари за хотел, и трима таксиджии, които сърбаха с апетит чорбата си. Като ни видяха да влизаме с радиостанциите в ръка, туристите се постреснаха малко и се поизправиха, но като се увериха, че не се интересуваме от тях, продължиха да си дремят. Шофьорите пък, свикнали често да имат вземане-даване с полицията, изобщо не ни обърнаха внимание. Веднъж един много врял и кипял таксиметров шофьор ми беше казал: „Не се докачай, началник, но има три професии, които много си приличат — шофьорската, полицейската и проститутската… За тях няма ден, няма нощ, и само неприятности им се сипят на главата; срещаш се само с психопати, пияници, наркомани, любовници, откачалки, маниаци, отчаяни, крадци и мошеници, невинни и убийци — всякакъв вид люде ти се изпречват на пътя, докато работиш. Върху нас се излива цялата хорска мръсотия и вонята от потта им… а отгоре на това нищо не получаваме, работим за жълти стотинки… В крайна сметка, трудно е да се упражняват тези три професии. Аллах да ни е на помощ на всички нас!“.
	Прав беше, тези три професии се занимаваха с утайката на обществото… с хората, изпаднали на самото му дъно… Не говоря само за останалите без пукната пара, принудени или да умрат, или да убият някого за пет гроша… Проблемите ни идваха и от богатите като Крез, но които въпреки богатството си бяха изгубили съвест, милост, чест… Най-големите насилия бяха причинени точно от такива люде… Най-лошото в цялата тая работа бе, че като се забърквахме с такива смахнати богаташи, най-често и ние самите се корумпирахме… Защото за да спасят синовете си, извършили престъпление, те подкупваха нашите служители… а онези, които им се противопоставяха, заплашваха чрез високопоставените си роднини във властта. Ако се разбеснееш, ти изпращат наемници да те застрелят… Затова беше трудно да се намери честен полицай. И случех ли на такъв почтен и съвестен полицай, не исках да го изгубя. Така както не исках да изгубя Зейнеб и Али.
	Настанихме се на една тиха маса във вътрешността на ресторанта. След като си поръчахме чай и кифли, започнахме да правим равносметка на деня. Освен мен, и двамата млади бяха свършили доста работа за толкова краткото време. Особено Зейнеб беше стигнала до важни данни за първата жертва.
	— Има сериозни подозрения, че Недждет Денизел е правел контрабанда със старинни монети, инспекторе! — започна да разказва тя след първата глътка чай. — Даже е получил порицание от университета, в който е работел.
	— Не мога да разбера, след като е правел контрабанда, защо още са го държали в тоя университет?
	— Не е сигурно, че е правел контрабанда. Най-малкото, защото не е бил осъждан за такова нещо. Всъщност е бил колекционер нумизмат. В Археологическия музей има данни за притежаваните от него монети. Всичко е записано. Щом е придобивал нова монета, бил е длъжен да го оповести на служителите в музея. И Недждет разправял, че е спазвал това правило. Но когато един заловен златотърсач заявил, че му е продал новонамерени монети, нещата станали по-различни. Било заведено дело срещу Недждет, но нещо се случило и иманярят променил показанията си по време на съдебното заседание. И Недждет не бил осъден поради липса на достатъчно доказателства. Все пак ситуацията била доста съмнителна, университетът започнал разследване срещу него и било взето решение да бъде отстранен за три месеца.
	— Значи, Намък е казал истината — казах аз, гледайки към Али, който дояждаше кифлата си. — Май не е бил много почтен този археолог.
	Али набързо преглътна хапката си, почти без да я сдъвче, бързайки да се изкаже и той:
	— Добре бе, шефе, но и тоя Намък не е чист като сълза. Ранил е двама полицаи, единият без малко да умре.
	Ето това беше интересно!
	— Как е станало това?
	— Нахлули в дома му — отговори Али, след като първо отпи от чая си.
	— Кога е станало това?
	— При военното положение от 12 септември*.
	[* На 12 септември 1981 г. военните в Турция извършват преврат под ръководството на ген. Кенан Еврен. През 2012 г. в Турция се води дело срещу извършителите му. — Б.пр.]
	— За отпреди двайсет години ли ми говориш, Али?
	— Да, това е станало през 1981 година. Този Намък е бил терорист. В младежките си години де. По времето на преврата полицията нахлула в дома му. Той отговорил с оръжие. Ранил двама полицаи и бил ранен при бягството си. Сериозно. Два месеца лежал в болница, получил доживотна присъда.
	— Доживотна, значи?
	— Но лежал само 10 години… Бил амнистиран, върнал се в университета и завършил медицина.
	— След това забърквал ли се е в подобни неща?
	— Разбира се! Участвал е! — отвърна той.
	— Да, ама не е същото! — засече го Зейнеб и погледна към мен. — След като е излязъл в затвора, не е участвал в нито един случай с престрелка.
	— Но в незаконни демонстрации е участвал…
	— Бъди малко справедлив, Али — направо му се скара Зейнеб. — Това, което наричаш „незаконна демонстрация“, е организирано шествие за предотвратяване на замърсяването на морето чрез затварянето на Босфора за морски съдове, самозавързване с вериги за вратата на „Ая София“, с цел да се спре строежът на сгради в районите на историческите места, протести срещу изграждането на моста за метрото на Златния рог… Всички го правят.
	И да не разбирах напълно защо Зейнеб толкова разпалено говори за тези неща, бях съгласен с нея. И все пак беше съмнително онова участие на Намък във въоръжена групировка.
	— А продължава ли връзките си със старата организация? Или да е свързан с някоя подобна?
	— Старата му организация е разпусната, шефе. Не дава вид да има връзка с друга терористична група.
	— Или все още не е установена такава — наблегна Али, преди да отхапе от втората кифла. — Всичко може да се очаква от някой, застрелял двама полицаи…
	Думите му бяха реакция на казаното от Зейнеб, но може пък да беше и прав, кой знае? Последните две убийства изобщо не приличаха на единични случаи, а по-скоро напомняха на групово действие, на изпълнение на някаква обща воля, общ план. Затова може би щеше да е полезно да сложим името на Намък Караман в списъка на заподозрените. Макар да си мислех това, не ми се искаше да го споделям открито с останалите.
	— А Лейля Баркън? — минах аз на втората заподозряна. — Дали ни каза истината? Дали наистина са се карали с Недждет в „Сепетчилер“?
	— Така е било — поклати утвърдително глава Али. — Тримата келнери потвърдиха казаното от нея. Изляла виното върху главата на Недждет и излязла от ресторанта.
	Докато Али разказваше всичко това, лицето на Зейнеб все повече се смръщваше. Между тия двамата явно пак се беше случило нещо неприятно. Поисках да разбера какво и попитах направо:
	— Заедно ли ходихте в „Сепетчилер“?
	И двамата мълчаха като риби. Като виновни деца, направили някоя пакост.
	— Заедно ходихме — промърмори най-сетне Али. — Докато аз разпитвах сервитьорите, Зейнеб се срещна с управителя на ресторанта.
	Не това исках да разбера. Значи, трябваше да съм още по-директен!
	— Как беше гледката? — попитах, докато разбърквах захарта във втората си чаша чай. — Великолепна е, нали!
	— Възхитителна, шефе! — съгласи се Зейнеб. Беше си развързала езика, но имаше някакво упорство в гласа й, гледаше гневно към колегата си. — Всъщност заради споровете с инспектор Али нито видяхме гледката, нито се насладихме на храната!
	Точно както бях предположил! Пак са се карали тия дечурлига!
	— Какво толкова стана, че да се карате?
	— Заради виното, шефе! — рече Али и бутна ядно чинията си, изведнъж сякаш изгубил всякакъв апетит.
	Какви ми ги разправяше това недодялано момче?
	— За виното ли?!
	— Ами да, за виното, което Лейля Баркън изляла върху бившия си — обясни причината за дълбокото им неразбирателство Зейнеб.
	— И какво за него?
	— Ами Али много се ядоса на Лейля, що за работа е това, вика, не подхожда на една дама да се държи така…
	— А да не би да подхожда! — заяде се помощникът ми. — Какво ще кажеш, началство? Отгоре на всичко — директорка на музей! Която трябва да е по-така от всички нас! Пред всички да заливаш човека с вино? Хубава работа!
	Напуши ме смях и не можах да се сдържа да не се разсмея, отначало съвсем тихо, а после с цяло гърло. Всички ме загледаха странно — и тримата шофьори, и служителите с натрупаната нощна умора в очите, и туристите с плитчиците, чиято дрямка бях прекъснал с гръмкия си смях.
	— Абе, дечковци, абе какви ги вършите? — опитвах се да се овладея аз.
	— Какви ги вършим, началство? — запита Али, гледайки ме глуповато право в очите.
	Погледнах първо единия, после и другия.
	— Ще ме прощавате, ама и двамата… — Щях да кажа „и двамата сте глупаци“, но не ми даде сърце. — … и двамата сте чудни хора — успях да се спра навреме, за да не ги обидя или засегна съвсем. — Вместо, като ви е паднало, да си направите една приказна вечеря, се нападате взаимно заради това, че някаква си жена изляла някакво си вино върху някого си… Що за хора сте бе! Може ли такова нещо?
	Али сведе засрамено глава, но Зейнеб беше по-куражлия и се опита да ми възрази:
	— Ама, шефе…
	— Няма „ама“! Няма „защо“! Какво ви интересува вас, че Лейля била изляла виното си върху Недждет бе? Ако имаше някаква връзка с разследването — разбирам. Но това си е просто караница на една двойка. В цялото управление само на вас, на вашия ум разчитам, но вижте какви ги вършите само! Какво ви засягат разправиите между двама души? Вместо да се карате за това, да бяхте си поговорили за вас си… за вашите си неща!
	Спрях се, осъзнавайки какво им бях казал току-що: „Да, аз знам, че помежду ви има нещо“. Но имах ли право да го казвам? Не съм им баща, а само началник в края на краищата. След време ще се разделим, ще работят и с други хора. Дали не им се бърках прекалено много в личните дела? Ако бяха влюбени, то това си беше тяхната любов. Ако имаха връзка — това си беше тяхната връзка. А може да беше и точно обратното на това, което предполагах — може изобщо да не се харесваха… и затова непрекъснато да се караха. Да, не постъпвах правилно.
	— Както и да е, не ми влиза в работата — опитах се да направя крачка назад. — Казвам ви — карате се за едното нищо!
	Али вдигна глава.
	— Всъщност прав сте, шефе! За нищо и никакво се разправяхме…
	Значи, правилно ги бях поскастрил! Внимателно го погледнах — всъщност подобни смислени приказки бяха по-присъщи на Зейнеб, докато нашият развейпрах за пръв път се държеше разумно. Направо ми идеше да му кажа едно „Браво!“, но той продължи:
	— Там бяхме, за да разследваме, и не бива да смесваме личните си възгледи за нещата с работата си…
	Да оставим настрана Али, но и Зейнеб взе да се съгласява:
	— Прав е шефът! Не трябва да се караме заради личните си възгледи… Отгоре на това — да ви занимаваме и вас с това…
	Пак се засмях. Тези двама влюбени глупаци нищо не бяха разбрали от онова, което преди малко им бях казал! Ласкаво ги погледнах и само промърморих под носа си:
	— Ами какво да ви кажа? Да ви помага Бог да стане, както го искате!
	— Благодаря, шефе! — отвърна Али.
	Пак не ме беше разбрал!
	Нищо няма да излезе от тия моите! Накрая ще се появи някоя по-окумуш жена или някой по-напорист и ще ги омае, и тази тяхна прекрасна любов така и ще си отиде, преди да е изживяна…
	— Хайде да се прибираме вече! — подканих ги аз, опитвайки се да потисна надигащия се в мен яд заради това. — Иначе акълът ни, който сега едва работи, утре ще спре изобщо…
	Щом излязохме от ресторанта, се отправих към моята вярна ветеранка, а те — към колата на Али. Изглеждаше, че са се сдобрили. Поне не тръгнаха да се ядат един други в кратката отсечка, която изминахме до автомобилите, нито си отправяха заядливи забележки пътьом. Може би и защото аз бях с тях. Качих се в колата си и заразмишлявах отново дали трябваше да се намесвам, или не. Сигурно не трябваше, но любопитството продължаваше да ме гложди и известно време ги наблюдавах в огледалото за обратно виждане. Али свърна към „Аксарай“. Явно първо щеше да остави Зейнеб у дома. „Ама че глупаво хлапе! Каква работа има тя у дома! — помислих си с яд. — Ами вземи обърни към Сарайбурну, пък наблюдавайте изгрева заедно с момичето, в което си влюбен! Там, където е първият изграден храм в този град!“ Но той не го направи, не можеше и да му мине през ума нещо подобно. Да чака още! Някой ден, когато младостта си отиде и угасне не само живецът в тялото му, но и желанията на сърцето му, ще съжалява горчиво, но сега станалото — станало… Нищо повече не можеше да направи.


>	Самият град иска да те убия

	Видях го на юг от „Чемберлиташ“, на трамвайната спирка. Точно както го беше описал Шеффан — среден на ръст, як, с широкопола, тъмна на цвят филцова шапка, скриваща лицето му. Така бързо, като някаква сянка премина с двуколката си пред очите ми и толкова мигновено изчезна, че дори не успях да извикам „Спри!“. Веднага го последвах. Но беше по-бърз от мен. Когато излязох на булевард „Диван Йолу“, той вече беше стигнал до тюрбето* на султан Махмуд ІІ. При това, без да остави количката си. Трябва да беше млад, доста млад, здрав и пъргав. Събрал сетни сили, се опитвах да не го изгубя и да го проследя. Но не можех да го настигна. Най-сетне го зърнах да свива отляво на булеварда към Съдебната палата. Дъхът ми излезе! Не можех да дишам. Само се подпрях на дебелия дънер на един чинар покрай пътя, за да си поема дъх. Помислих си, че съм го изгубил. Щом си оправих дишането, отново се забързах в посоката, в която се беше отправил. Стигнах до палатата и какво да видя — беше се подпрял на някаква огромна желязна врата и ме гледаше! Сякаш не искаше да го изгубя! Щом се увери, че съм го видял, напъна с рамо желязната порта.
	[* Гробница. — Б.пр.]
	— Стой! Полиция! — развиках се аз, ускорявайки крачка.
	Но кой да те чуе! Продължи да бута с цялата си сила тежката врата. Толкова беше масивна, че мислех за невъзможно не само да се отвори, но дори и да се помръдне дори! Но тайнственият заподозрян пред очите ми успя да отвори и двете й крила и преди да хлътне бързо вътре, се обърна и ме изгледа, сякаш се подиграваше с мен! Миг след като прекрачи прага, вратата леко започна да се затваря. Не, не можех да пропусна тази възможност! Поех въздух и се втурнах с бързи крачки натам. Сърцето ми биеше лудо, слепоочията ми туптяха, но не обръщах внимание, само продължих да тичам с всички сили! И успях! Преди да се захлопне под носа ми, успях да промуша умореното си тяло вътре! Що за работа?… Още преди да поема дъх, още преди да се затвори вратата зад гърба ми, всичко наоколо се освети, превръщайки тъмната пролетна нощ в искрящо лятно утро! Звуците на някаква полудяла тълпа отекнаха в ушите ми едновременно със заслепилото очите ми слънце.
	— Убий го! Убий го! Убий го!
	Какво ставаше? Къде бях попаднал? Докато чаках очите ми да привикнат към светлината, ръката ми от само себе си се плъзна към пистолета. Нямаше го! Сигурно съм го изтървал, докато тичах. Докато тези мисли панически преминаваха през главата ми, заслепяващата ме светлина постепенно започна да отслабва и взех по-ясно да виждам нещата около себе си. Това не беше истина! Бях по средата на някакъв исторически хиподрум с многохилядна тълпа. Познатият ми площад „Султан Ахмед“ беше изчезнал и на негово място се беше появил този римски хиподрум за конни състезания и гладиаторски битки, с препълнени от народ каменни трибуни. Докато смаяно се опитвах да разбера случилото се, пак зърнах онзи, когото следях. Изобщо не бързаше. Нямаше вид да се страхува от някого или да се пази. Спокойно и уверено напредваше към средата на хиподрума, сякаш забравил, че го преследвах. Както си вървеше — и хвърли палтото от себе си. Показа се силното му тяло зад плътно прилепения към него щит. Вдигна дясната си ръка към шапката и я хвана за периферията. Реших, че ще изхвърли и нея. Най-после щях да видя лицето му! Рязко отметна шапката, сякаш сваляше ръкавица, и отдолу се показа гладиаторски шлем. Нашият боклукчия за миг се беше превърнал във величествен боец! Величествен и съвършен! Двама римски войници го приближиха и му подадоха огромна брадва с две остриета. Той леко приведе глава и ги поздрави, преди да я вземе в ръка. Докато боецът правеше всичко това, тълпите по трибуните бяха замлъкнали, не се чуваше и гък. Но когато вдигна оръжието във въздуха и то проблесна на слънцето, когато се завъртя около себе си — тълпата отново полудя. Пак същата кратка повеля се разнесе над стадиона и трикратно отекна в стените му: „Убий го! Убий го! Убий го!“.
	Добре де, но кого щеше да убива? Не се наложи да чакам дълго, за да разбера. Две ръце хванаха китките ми като в менгеме. Без да успея дори да попитам какво става, двама римски легионери като планини ме повлякоха към арената. Бяха толкова огромни, че не само бе немислимо да им се съпротивлявам, но не можех и малкия си пръст да помръдна! Влачиха тялото ми чак до средата на арената и ме захвърлиха точно там, където бяха двете донесени от Египет колони. Шумно се изтърколих сред прахта. Тълпата, като видя, че паднах на земята, нададе мощен вой, като глутница чакали, надушили миризмата на кръв.
	— Убий го! Убий го! Убий го!
	Бавно се надигнах на колене и се опитах да се спася от изгарящата ме жега под сянката на колоната. Но ритник в гърба ме събори отново на земята. Тълпата отново изрева.
	— Убий го! Убий го! Убий го!
	Вдигнах глава и видях вчерашния събирач на боклуци, днешния гладиатор. Приближаваше ме с решителни крачки, стискайки брадвата в ръката си. Май тоя наистина щеше да се бие с мен.
	— Спри! Спри! Какво правиш? — викнах аз.
	Спря, сякаш не вярваше на ушите си, че говорех на него.
	— Няма да се бия с теб — казах аз, опитвайки се отново да се изправя на крака. — Ако искаш да убиеш невъоръжен човек, давай, нападай ме!
	Дойде и застана до главата ми, щръкнал като някаква втора каменна колона.
	— Глупак! — викна ми той. — Това не е битка! Ако беше битка — щяха да ти дадат оръжие и да извадят гладиатор насреща ти. Аз не съм гладиатор, аз съм само прост слуга.
	Смайването ми бе по-голямо от страха.
	— Но защо — запитах го аз, мъчейки се да се изправя. — Защо искате да ме убиете?
	Вместо отговор усетих як ритник в гърдите си. И пак се проснах в цял ръст на земята.
	— Нали ти казах, аз съм само слуга и изпълнявам заповедите на другите. Казаха ми да те убия — изрече моят мъчител, вдигайки лицето ми от прахта.
	Нямаше да се предам, отново опитах да се съвзема.
	— Кой ти заповяда? — попитах, плюейки от устата си кръв, смесена с пръстта. — Император Константин ли?
	Избухна в смях при тези мои думи.
	— Какъв ти император? Какъв ти Константин? Смятах те за умен мъж, но и ти, като гледам, си един кръгъл невежа! Също като останалите! Никакъв император, ами самият град иска да те убия! Духът на града…
	— Кой град? — попитах, оглеждайки се наоколо. — За какво ми говориш ти?
	Свали шлема от главата си и го захвърли. И под него се видя красивото лице на Намък, с когото бяхме разговаряли точно привечер! Да, любимият на Лейля Баркън, лидерът на Дружеството за защита на Истанбул. Хирургът Намък Караман… Отговори, без да обръща внимание на смаяния ми вид:
	— Византион! — изрече той, след като също като мен се огледа наоколо. — Константинополис, Истанбул. Кой друг ще е, ако не разграбеният от вас град? Градът, който вече иска отплата за онова, което сте му сторили. Дошло е вече време за разплата!
	В същия миг развъртя брадвата си във въздуха. Тя отново проблесна на слънцето и ме заслепи.
	— Недей! Не го прави! — завиках с все сила.
	Но тълпата нададе такъв вик, като видя как брадвата изсвистя във въздуха и като разбра, че е настъпил моментът на екзекуцията, че дори аз не чувах собствения си глас.
	— Убий го! Убий го! Убий го!
	Крещяха с такава необуздана страст, че чак и аз повярвах, че трябва да бъда убит. Помислих си, че след като толкова хора искат да се пролее кръвта ми, значи, ще има някаква полза от това. Но щом погледът ми се впи в проблясващото острие, първо изпитах неописуем страх, а след това — непреодолима жажда за живот! С последни усилия се метнах в краката на Намък, уж за да го поваля на земята, но нашият хирург беше толкова як и тежък, като мраморна статуя! Дори не помръдна! Но пък пак ме повали с ритник точно под оръжието си! Успях единствено да вдигна ръката си. И да хвана дръжката на брадвата, която щеше да се забие в черепа ми! Нищо друго не можех да сторя! Не само дъхът ми беше спрял, безумната тълпа на стадиона също беше замлъкнала. На огромната арена не потрепваше дори и едно листенце. Изведнъж се чу оня глас. Дали императорът даваше знак да бъда убит? Не, това беше звукът на звънец. Някой звънеше на вратата на хиподрума. Глупости! Какъв звънец би могло да има на портата на стадиона! Но той продължаваше да звъни — непрекъснато! Нито можех да отворя очи, нито палачът да стовари брадвата върху главата ми! Най-сетне успях да повдигна клепачите си и през тях в очите ми нахлу същата режеща погледа светлина. Усетих, че ябълките на очите ми горяха. Нищо, рекох си, нека. И не ги затворих — за да мога да видя всичко около себе си! Да различа всеки отделен предмет! Първото, което различих, бе снимката на жена ми и дъщеря ми. Усмихваха се. След това зърнах и циганско лилавата ми теменужка в саксията. Старият кафяв гардероб, снежнобелите тапети на стената… Обърнах се към упорито тиктакащия часовник върху раклата и спрях алармата му. Проснах се отново върху кревата с въздишка на облекчение. Но умът ми бе в плен на съня отпреди малко. Какво ли значеше? Да не би подсъзнателно да обвинявах Намък? Всъщност точно обратното, вчера като го разпитвах, усетих някаква близост с него. Дори се възхищавах на желанието му да направи нещо за Истанбул. От друга страна, ухажването на Лейля от Недждет, който все още тича подире й, може да го е изкарало от равновесие. Отгоре на това, отвращението му към далаверите на Недждет веднага го поставяше начело на списъка със заподозрените. Но с нас се беше държал честно и почтено. Без страх си беше казал какво чувства към него, което бе и основателна причина да го обвиним. Кажи-речи, сам се беше натопил! Разбира се, ако това не е само тактика. Може да се държеше така, все едно ни казваше: „Ако не бях невинен, щях ли да ви кажа тези неща!“, тъкмо за да не го заподозрем! Добре, ами второто престъпление? Повтаряше все същите ритуали: убийство на набелязаните жертви с прерязване на гърлото, оставянето на труповете след извършването му далеч от местопрестъплението, на исторически места, поставянето на монета в дланите на убитите и най-сетне разполагането на труповете във формата на лък със стрела, за да се покаже къде ще бъде оставена следващата жертва. Но защо? Защо убиецът или убийците убиваха точно тези хора? Дали заради Истанбул, както беше казал в съня ми Намък? Дали им търсеха сметка от името на този град за всички злини, които му бяха причинени? Хайде холан! Много е шантаво това! Изведнъж си припомних лицето на Намък. Трудно нарушимото му спокойствие. Решителността, проблеснала в погледа на тъмните му очи, когато ми казваше: „Защитаваме този град от варварите!“. А и до него имаше хора, които напълно му вярваха. Повечето — на средна възраст, с деца и семейства. Ами онова червенокосо момче, което укорително ни гледаше? Дълбокият му респект към Намък и готовността да направи всичко, което му поръчаше, беше повече от очевиден. Продължах ли да мисля в тази насока, можеше да се наложи до обяд да го арестувам този Намък. Макар че все още беше рано за това. Всички тези мои мисли се отприщиха в определена посока само заради някакъв глупав сън! Досега не бях затварял зад решетките нито един човек единствено заради личните ми мисли. А и сега нямаше да го направя. Особено някой като Намък, който се опитваше да направи нещо за Истанбул. Все пак си давах сметка, че не го познавам добре. Но и че невинаги убийците бяха от лошите. Вече знаех това!


>	Престъпленията в този град нямат край

	Докарах моята раздрънкана старица на празното място под сливовото дърво в двора на полицейското управление, точно срещу банката, съвсем пуста в тези часове на ранното утро. Дали малките бяха дошли вече? Изключих мотора и тъкмо слизах от колата, когато телефонът ми се раззвъня. Беше единственият човек на цялата земя, когото го беше грижа за мен — Евгения.
	— Как си, Невзат? — попита тя. Гласът й звучеше доста приглушено. Още я държеше сутрешната сънливост, но си личеше, че е разтревожена. — Какво стана със случая от снощи?
	— Какво да стане? Някакъв маниак пак е отнел живот — отвърнах й аз, минавайки през двора на полицейското управление. — В този град престъпленията нямат край, мила Евгения.
	— Гласът ти ми изглежда уморен. Късно ли се прибра?
	Я имаше, я нямаше няколко часа да съм спал, но не исках да я тревожа.
	— Не, не, спах си добре, не се притеснявай… Ти какво правиш?
	— Ами какво да правя? Станах, след малко тръгвам към ресторанта. Нали довечера ще ходим при приятелите ти и ще трябва да си подготвя работата, след като ще отсъствам. — Гласът й изведнъж се развесели: — Приятелите ти са свестни момчета, но май са малко тъжни и угрижени, сякаш нещо ги човърка отвътре…
	Тази дума ми се видя малко неточна. Представих си лицето на Хандан — винаги усмихнато, с блестящи очи… Но не беше разговор за по телефона, пък и бързах.
	— Трудно им е, но някой друг път ще ти разправям…
	Без да настоява повече, Евгения побърза да смени темата:
	— Как да направим тази вечер? Първо ще се срещнем и после ще отидем заедно, или?
	Преследвахме убиеца на двама души и нямах представа какви изненади ще ни поднесат следващите часове.
	— Аз не знам кога ще свърша, Евгения. Да се срещнем направо в дома на Демир.
	— Добре — прие тя. — Но ти не закъснявай много…
	По всяка вероятност щях да закъснея, но никой не е умрял от лъжа досега, затова обещах:
	— Не се притеснявай, няма да закъснявам. Ще намериш ли къщата сама?
	— Разбира се! Не ме подценявай само защото не съм от „Балат“… — Изведнъж се сети за нещо и разтревожено попита: — Невзат, а ти говори ли с приятелите си за Бахтияр? Разбра ли как е?
	Бахтияр беше добре, бях звъннал на Демир от къщи и го бях питал. Щял да се изправи на крака дори по-бързо, отколкото очаквахме. Евгения се зарадва на тази новина. Гласът й вече звучеше нормално, явно се беше разсънила, и преди да затвори телефона, пак ми напомни:
	— И не закъснявай много довечера! Моля те!
	Затворих джиесема и тръгнах към стаята на Али. Чудно, но и Зейнеб беше там! И даже нямаха сърдит вид! Двамата гледаха радостно в екрана на компютъра. Надеждата ми се върна отново — значи, не бяха чак толкова глупави тези дечковци! Нямаше да се разделят! Колкото и да се караха като кучето и котката, накрая щяха да си станат най-близки!
	— Добро утро! — поздравих ги радостно. — Какво гледате така?
	Като ме видяха, се стреснаха като ученици, хванати да преписват.
	— Добро утро, инспекторе! — отвърна Али, видимо сдържайки напушващия го смях и сочейки в екрана. — Разглеждаме статуята на Константин!
	— Че какво толкова й има на статуята му?
	— По-добре да не я гледате! — рече Зейнеб, едва сдържайки се да не избухне в смях.
	Естествено, това още повече разпали любопитството ми и бързо отидох до тях. Кикотейки се, ми направиха място пред компютъра. Върху него имаше огромна снимка. Присвих очи и се опитах да различа изображението. Първо видях някаква жена. Извадила на показ едрите си разголени гърди, с боядисани в зелено, жълто и оранжево коси, за по-атрактивно, и само по жартиери в кърваворубинен цвят.
	— Коя е тази жена? — попитах ги аз, още преди да съм разгледал останалото от снимката. — Май е седнала в скута на някакъв мъж?
	— Не е жена, господин инспектор, травестит е — отговори ми Али и престана да се кикоти. — И мъжът, на чиито колене седи, не е човек, а статуя. Статуята на нашия Константин.
	— Константин ли? Основателят на Константинопол ли?
	— Самият той! — захили се Али.
	Сега по-добре можех да видя — да, точно така беше, както каза. Константин седеше на нещо като пейка и в едната си ръка държеше меч, докосващ земята, а другата беше отпуснал настрани върху облегалката с разтворени пръсти. Травеститът беше седнал в скута на Константин и лижеше топчето на дръжката на сабята в ръката му. Виждаше се, че е пиян. Трябва да се е отбил до статуята след някой бурен купон и да се е метнал отгоре й. Али и Зейнеб още се кикотеха, но на мен тази снимка изобщо не ми се виждаше смешна. Напротив, даже ми изглеждаше много тъжна. Само да не бъда разбран неправилно — нямах намерение да унижавам гейовете. В професионалния си живот бях срещал толкова много от тях, които бяха далеч по-честни и достойни от мнозина, които считаха себе си за нормални. Но как да се изразя, не знам — в тази снимка имаше нещо тъжно и нараняващо човека. Обаче не казах нищо и за да не прекъсна веселбата на младите, само ги попитах:
	— Къде се намира тази статуя? В Археологическия музей на Истанбул ли?
	Гласът ми прозвуча хладно и веселото настроение на Зейнеб, усетила мислите ми, мигновено се изпари.
	— Не, господин инспектор, в Йорк е, в Англия, значи…
	Това вече беше странно.
	— В Англия ли? Че каква работа има там статуята на Константин?
	— Ами защото, преди да стане император, се е бил заедно с баща си в Галия и Британия…
	Али явно се заинтригува от темата и попита:
	— Ама и баща му ли е бил император?
	— Така е било. Но не е бил единственият император. По онова време Рим е бил управляван от четирима. Един от тях е бил бащата на Константин, Константиниус. След като внезапно умрял, войниците избрали на негово място сина му Константин. Той цели 18 години делял с останалите императорската власт в Рим. Но накрая победил всеки един от съперниците си и станал владетел на цялата страна. И като станал император, преместил столицата й във Византион*.
	[* През 324 г. Константин обявява решението си да превърне Византион в Нов Рим и на 11 май 330 г. официално провъзгласява града за новата столица на Римската империя. Градът е преименуван на Константинопол (от гръцки език — Градът на Константин), а след смъртта на Константин в 337 г. остава столица на Византийската империя за повече от хиляда години. — Б.пр.]
	— Добре е направил! — изрекох на глас, но в мислите ми се въртяха други въпроси.
	Защо нямаше една негова статуя в Истанбул? Защо никой не беше помислил за това? Дори да е бил от друга религия, от друга народност, Константин е сред онези велики хора, които са превърнали този град в един от най-важните световни центрове. Като султан Мехмед Фатих, като Сюлейман Великолепни. Без да знае за какво си мисля в момента, Зейнеб продължи да разказва.
	— Всъщност той не живял много дълго, след като основал столицата тук. Още седем години продължило господството му, а след това си отишъл от този свят.
	Стигаше ни обаче толкова история!
	— Успяхте ли да съберете някакви данни за втората жертва? — прекъснах я аз с желанието всички от екипа ни да се концентрираме върху работата си. — Как му беше името?
	— Мукаддер Кънаджъ, шефе!
	— Да, Мукаддер Кънаджъ. Успяхме ли да разберем нещо за него?
	— Бил кадастрален инженер — обясни Зейнеб, продължавайки да стърчи права. — Работел в някаква институция, свързана с общината. Бил собственик и на една четириетажна кооперация в „Чаршамба“*.
	[* „Чаршамба“ е стар квартал в истанбулската община Фатих, намиращ се на изток от булеварда „Февзи паша“, който минава от джамията „Фатих“ и води към крепостните стени при Едирнекапъ, а на север достига до „Фенер“, на брега на Златния рог. — Б.пр.]
	Поклатих многозначително глава.
	— Кооперация, значи! Не е ли малко множко за един общински служител?
	— Така е — съгласи се Али. — Както се разбра, и той бил от едно котило с Недждет Денизел, и изобщо не е вода ненапита!
	— Но както установихме — не е криминално проявен — натърти Зейнеб, сякаш искаше да подчертае нещо важно. — Изглежда приличен човек, женен, с две деца, едното е в университет, другото — в гимназия.
	— Семейството му знае ли за случилото се?
	— Научили са — тъжно поклати глава Зейнеб. — Убийствата са първи в сутрешните новинарски емисии. А един вестник е излязъл със заглавие за археолога, че е „курбан за Ататюрк“.
	— Негодници! — изруга Али, винаги готов да избухне. — Подлеци! Готови са да използват всичко, всяко нещастие!
	— Защо се ядосваш, Али? Не говореше ли и ти още вчера сутринта за такава вероятност?
	— Аз размишлявам, за да разкрия престъпление, шефе, а те фабрикуват само спекулации…
	— А и само плашат хората — подкрепи го Зейнеб. — По един от новинарските канали някакъв коментатор крещял, че убийството нямало да е последно, а напротив, щяло да бъде последвано от още цяла серия такива.
	Беше дошъл моментът да им кажа истината.
	— Истината е казал, убиецът или убийците ще го направят отново…
	И двамата впериха очи в мен, но въпроса изстреля вечно съмняващата се във всичко криминоложка:
	— Защо мислите така, господин инспектор?
	— Не мисля, мила ми Зейнеб, а съм сигурен. Убийствата ще продължат. Погледнете монетите. До първата жертва намерихме такава, датираща от времето на Визас и Византион. Във втората жертва монетата е от периода на Константин и Константинопол. Но още не сме стигнали до Истанбул…
	— Каквоооо! — ококори се Али. — Да не би да убиват по някой за всеки император, живял в този град?
	— Е, не, чак дотам няма да стигнат, така си мисля аз, а по-скоро ще убиват за всеки крал, император или падишах, който е извършил нещо важно за града. Визас го е основал. А Константин го е превърнал в столица. Колко години има между двамата, Зейнеб?
	Гладкото й чело се сбърчи, красиво извитите й вежди се събраха, докато пресмяташе.
	— Амиии, шефе, приема се, че Визас е основал Византион около 660 г. пр.н.е., а Константин е обявил града за столица през 330 г. от новата ера, или това са 990 години, които ги делят…
	— Кажи ги хиляда години…
	— В такъв случай нашата е лесна — вмъкна Али с неприкрита радост в гласа си. — Вижте, шефе, Византион, Константинополис и Истанбул, или султан Мехмед Фатих.
	— Как свърза Истанбул с Фатих? — съвсем на място го попита Зейнеб. — При завладяването на Константинопол Фатих не му сменя името…
	Али я погледна накриво:
	— Как така не го е сменил?
	— Ами ето така. Вчера сутринта четох, че при Османците името на града е останало същото — Константинопол.
	— Константинийе* — поправих я аз. — Но Зейнеб е права — Константинийе на арабски означава „страната на Константин“ или „градът на Константин“. Тоест едно и също е с Константинопол.
	[* Това е официалното име на града през цялото съществуване на Османската империя, с изключение на кратък период в края на XVІІІ и началото на ХІХ в. — през 1770 г. Мустафа III (1717–1774) забранява Константинийе и заповядва върху монетите да се постави името Исламбол. Според някои тълкувания Исламбол е народна етимология на Истанбул, означаваща пълен с ислям. Но има и други версии за името, като например тази, че се е образувало чрез отпадане на една част от буквите от името Константинополис. — Б.пр.]
	Нашият хайта се попритесни:
	— Добре де, ами откога са го нарекли Истанбул?
	— По-късно, доста по-късно, скъпи ми Али! Чак при основаването на Републиката!* — намесих се аз, защото онова, което исках да откроя, беше много по-важно. — Но по принцип предположението ти може и да е вярно. За Мехмед Фатих, имам предвид. Ако убиецът с жертвите си прави препратки към основателите на града, към онези, които са го направили столица, или владетелите, които са го благоустроили, то следващата монета може да е на Фатих. Защото в хилядолетната история на града той е един от ония, които са го ценели най-много и най-много са допринесли за развитието му. Ако е така — обърнах се към Зейнеб, — може да предположим, че джамията „Фатих“ ще бъде следващото място, на което ще е оставена третата жертва.
	[* На 28 март 1930 г. градът официално е преименуван на Истанбул. — Б.пр.]
	Отначало не разбра за какво говорех.
	— Помислете за посоката, в която сочеха ръцете на втората жертва.
	Зейнеб скептично прие думите ми.
	— Добре, шефе, ама ръцете на жертвата сочеха към „Чемберлиташ“. Не съм много сигурна, че ако следваме колоната, ще стигнем до джамията „Фатих“.
	То и аз всъщност не бях сигурен, само продължавах да разсъждавам на глас. Но нашият Али по силата на простичката си и праволинейна логика беше дори по-убеден от мен в това:
	— Шефът е прав — възрази той на Зейнеб. — Да не губим време и да се установим на позиция около джамията „Фатих“.
	Гласът му прозвуча толкова тревожно, сякаш убийците ей сега щяха да оставят трупа там.
	— Ще вземем мерки, Али — рече Зейнеб съвсем кротко, опитвайки се да обясни защо се притеснява. — Веднага да го направим, но защо не се срещнем и със семейството на втората жертва? Може да ни кажат нещо, което ще ни е от полза.
	— Зейнеб е права, Али. Тъкмо ще научим дали двете жертви са се познавали.
	Думите ми бяха прекъснати от рязкото иззвъняване на телефона върху масата. Заместникът ми го вдигна.
	— Ало? Какво? Да, инспекторът е тук… Една жена ли? Ъъъ… Добре, само за момент! — Закри микрофона на слушалката с ръка и се обърна към мен: — Лейля Баркън е дошла, шефе, искала да говори с вас.
	Това беше интересно! Горделивата директорка на музея „Топкапъ“ е благоволила да ни дойде на крака! Трябва да се е случило нещо наистина сериозно, че да го направи.
	— Добре, да я доведат в кабинета ми.
	Докато Али предаваше на служителя нареждането ми, аз се обърнах към Зейнеб:
	— Ти имаш ли някаква работа?
	— Чакам резултатите от аутопсията, шефе.
	— Добре! Проучи още малко двете жертви. Колкото по` успееш да задълбаеш, толкова по-добре.
	Погледнах и към Али, който оставяше телефонната слушалка.
	— А ти вземи адреса на Мукаддер Кънаджъ. След като свърша разговора си с Лейля Баркън, да отидем и до къщата му. Да видим какво ще излезе от това!


>	Убийството не е работа за всеки

	Докато отварях малкото прозорче, за да разпръсна тежкия въздух в кабинета си, където отдавна не се бях отбивал, си мислех, обладан от любопитство, какво ли щеше да ми каже Лейля Баркън. Но директорката на музея „Топкапъ“ не ме остави дълго да гадая — докато да седна зад бюрото си, и тя се появи на вратата.
	— Здравейте, Невзат бей, надявам се да не отнемам от времето ви.
	Беше в тъмнолилав костюм с бяла блуза. Беше събрала отзад косите си, които вчера бяха доста разпилени. Така цялата привлекателност на лицето й се беше открила! Станах и й подадох ръка.
	— Влезте, заповядайте, Лейля ханъм!
	Приятелски стисна подадената й ръка.
	— Щях да ви се обадя, но не си записах телефона ви.
	Говореше някак стеснително. Може би защото си спомни как вчера, като отидохме в дома й, ни се беше скарала, че не сме й се обадили предварително. Както и да е, това бяха подробности. Важното беше, че при цялата си заетост беше дошла да се види с мен.
	— Няма нищо — отвърнах й аз. — Имам време, заповядайте, седнете! — посочих й креслото пред бюрото ми.
	— Благодаря!
	— Какво ще пиете? Какво да ви предложа?
	Погледът й се плъзна по шишето с вода върху бюрото ми.
	— Само чаша вода. Не искам да ви отнемам много време. А и аз съм оставила куп недовършени неща, за да успея да дойда. След две седмици министър-председателят на Швеция ще посети нашия музей и все още върви подготовката ни за това.
	Докато й наливах вода в чашата, която извадих от шкафа, я попитах каква е причината да дойде сама до управлението.
	— Трябва да е за нещо важно така да зарежете делата си и да дойдете дотук.
	— Важно е — отвърна, посягайки към чашата Лейля. Отпи една глътка и продължи: — Всъщност исках да говоря с вас за две неща…
	— Да, слушам ви! — казах аз, за да я окуража.
	Остави чашата си върху бюрото ми.
	— Първото е за Намък — погледът на пъстрите й очи се закова върху лицето ми. Очите й май по-скоро бяха зелени. Не толкова яркозелени като очите на Евгения, по-меки, по-прозрачни и по-светли. — Сигурно сте чели досието му… — В гласа й имаше повече тревожност, отколкото напрежение. — Като бе задържан от полицията, е имал досие… Лежал е в затвора през периода на военния преврат от 12 септември.
	— Знам. Ранил е двама полицаи, единият е бил спасен.
	— И полицаите са го ранили… — Изведнъж разбра, че е направила грешка. Сниши глас и се опита да се посъвземе. — И Намък едва са го върнали към живота. Един от куршумите е все още в гръбначния му стълб. Макар да има много кадърни приятели хирурзи, те не се осмеляват да го извадят — все още има опасност да се парализира.
	Първо в съзнанието ми оживя лицето на Намък — ироничният му, но самоуверен поглед. А след това от мъглата на отминалите събития изплува и онзи случай, който винаги щях да помня — смъртта на един младеж. Беше се случило пред една фабрика в Байрампаша. Никога не ще я забравя! Младежът се беше скрил зад железния фабричен портал. Нашите го спипали, докато разлепял афиши. Уж бил пазач на група, излязла на протест. Не беше работа на отдел „Убийства“, но в страната имаше военно положение. И военната власт беше мобилизирала всички полицаи, даже от пътния контрол, и ни принуждаваше да действаме като политическа полиция. Командващите военното положение бяха превърнали целия Истанбул в ловно поле. А нас — в ловджийски хрътки… Случеше ли се някъде нещо — всички, които бяхме наблизо, трябваше да се отправим натам. Цялата ни работа бяха превърнали в лов на набедени за терористи младежи. Макар силно да се съмнявах, че наистина бяха такива. Генералите обявяваха всеки, който беше срещу тях, за терорист или предател на родината, а нашата организация беше натоварена да залавя тези хора, да взема показанията им с изтезания и да ги хвърля по затворите. На някои почтени директори на полицията това никак не се харесваше, но повечето с голям ентусиазъм си сътрудничеха с военните. Както и да е. Младежът беше зад желязната врата на фабриката. Наредихме му с мегафона да излезе оттам. Отпърво не можеше да се реши. После го понатиснахме малко и се съгласи. Открехна вратата и излезе навън. Държеше пистолет в ръката си, но беше насочил дулото към земята. Още преди да го предупредим да хвърли оръжието, полицаят до мен откри огън, без да попита каквото и да било. Младежът се паникьоса и отговори на стрелбата и още с първия изстрел уби колегата. Нашите едновременно откриха стрелба… Момчето се разтресе като лист на вятъра. Мисля, че умря още докато стоеше прав на краката си. Тялото му се свлече като празен чувал на земята. Отидох до него. В големите му теменужени очи под високото чело се четеше не тъга за прекъснатия без време живот, а недоумението на един юноша, който сякаш ни питаше: „Защо ми причинихте това?“. Взех личната му карта. Ъшък Саръджан, пишеше върху нея. Погледнах рождената му дата — беше само на шестнайсет години.
	— Знаете, колко страшен беше този период — рече Лейля и този стар кошмар потъна в думите й. — Не беше ясно кой кого е убил. Тъмен период. А Намък е бил много млад, много неопитен тогава… Участвал е във въоръжени акции, големи глупости е правил. Ама след това се е разкаял…
	Помислих си, че и онова хлапе сигурно щеше да съжалява, ако не беше загинало, и сърцето ме присви, но не позволих това болезнено чувство да ме завладее отново. Даже обратното — принудих човека в мен да замълчи, а полицая — да заговори.
	— След като е бил арестуван ли?
	— Не, не — поклати тя отрицателно глава. — Още докато е бил в организацията, е бил на път да се откаже, но са го търсили и е нямало къде да отиде. Бил е в безизходица и се е укрил в една от квартирите на организацията. Точно тогава и полицията е нахълтала в къщата. Ще видите, че е така, даже да прочетете показанията на ранения от него полицай. Намък го е ранил в крака, ако е искал — можело е да го убие и след това да избяга. Но човекът му се примолил: „Имам две деца, не ме убивай!“. И Намък не го убил. Искал е само да избяга от там. Но същият този, когото Намък не застрелял, открил огън в гърба му и го ранил на две места…
	Разказът й можеше да е съвсем достоверен. По онова време бях слушал толкова много подобни случаи, но сега ставаше въпрос за един заподозрян в убийство. Щеше да е грешка да проявявам разбиране. Добих хладно като лед изражение.
	— Че какво да направи? Да остави да избяга човекът, убил другаря му и ранил самия него?
	Май казвах това на самия себе си.
	Лейля обаче не забеляза това и продължи:
	— Прав сте, грешката е на Намък.
	Вътрешният ми глас казваше друго, но полицаят Невзат отново надделя.
	— Който живее с оръжие, умира от оръжие — изръси се някаква купешка приказка от устата ми.
	— Да, разбира се, и аз харесвам тази сентенция… но онова, което исках да кажа, е, че Намък всъщност не е лош човек, Намък…
	— Не може да убие никого — довърших изречението аз. — Затова не би могъл да убие и Недждет. Това ли искахте да кажете?
	— Да — отвърна с облекчение тя. — Намък е миролюбив човек. Отвращава се от насилието. Ако го познавахте, и вие щяхте да го разберете.
	— Не мисля, че Намък изгаря от желание да ме познава. Вчера не се държа никак приятелски с нас.
	— Заради предразсъдъци — безпомощно отвърна тя. — Всичко това са взаимни предразсъдъци. Не се сърдете, но и вие ги имате.
	— Аз ли?
	— Не визирам лично вас, естествено, а имам предвид полицията като цяло. Винаги ни пречи, когато искаме да организираме някоя демонстрация.
	Говореше за Дружеството за защита на Истанбул, но все пак я попитах:
	— Кого имате предвид под „ние“?
	— Ами говоря за дружеството ни. Нашата цел е да се противопоставим на разграбването на историческото и културното наследство на Истанбул, на замърсяването на почвата, водата, въздуха му. Но при всяка наша акция полицията е срещу нас…
	Бях се притеснил. Подпрях лакти на бюрото и се наведох към Лейля. Тя се отдръпна, мислейки, че ще й възразя остро.
	— Много жалко, но сте права, Лейля! Тази страна е пълна с предубедени хора. За съжаление, и нашите служители не са изключение от това — и те имат предразсъдъци. Ще говоря съвсем открито с вас. Нито политическото минало на вашия приятел, нито че навремето е ранил двама полицаи, не ни налага да го обвиним сега. Ние сме отдел „Убийства“, не сме политическа полиция. Но да убиеш някого, не е нещо, на което всеки е способен. Не всеки може да убива. Даже повечето хора не биха могли да убият себеподобния си. Макар че Намък е опитал. Да не говорим, че става въпрос не за обикновени граждани, а за двама полицаи, по които той не се е поколебал да стреля. Тоест, ако излязат други доказателства, казвам ви го с притеснение, Намък ще бъде сред заподозрените.
	Красивите й очи потъмняха от мъка. Излъгах, за да успокоя нея и любимия й хирург, на когото щеше дума по дума да разкаже нашия разговор:
	— Но не се притеснявайте, засега няма нищо такова. И се надявам час по-скоро да намерим убиеца, та и Намък бей да се отърве от подобни тревоги.
	— Благодаря за откровеността ви — отвърна ми тя с израз на признателност. — Вие наистина сте различен!
	Не можех да приема тази похвала и веднага я попитах:
	— А второто нещо, за което искахте да говорим? Какво е то?
	— Да — все още с развълнуван глас отговори Лейля. — Не знам доколко е важно, но има един човек, с когото Недждет се срещаше. Богаташ. — Видя, че я слушам с интерес, и продължи: — Адем… Адем Йездан.
	За пръв път чувах това име.
	— Кой е тоя човек? Какви връзки е имал с Недждет?
	— Нарича себе си „туроператор“, но според мен е тъмна личност. Недждет го подкрепяше в тъмните му дела, така мисля аз.
	Вчера не ни беше казала нищо подобно, но сетне като усети, че любимият й може да е в опасност, езикът й май се беше развързал. Сигурно имаше и нещо друго…
	— Как точно го подкрепяше?
	— Адем Йездан искаше да прави бизнес на Историческия полуостров, и по-специално, около „Султан Ахмед“. Имаше много проекти — като се почне от бутикови хотели и се стигне до големи бизнес центрове. Но да строиш в тази част на града, никак не е лесно. Затова Адем имаше нужда от някого, който много добре познава законодателството, отнасящо се до строителството в историческата част. Някой вътрешен човек. И Недждет стана кандидат за тази мръсна работа.
	— Недждет за пари ли вършеше това?
	— Естествено, за какво друго? — отвърна с решителен глас, без да се замисли, че умрелият й бивш съпруг изведнъж от жертва можеше да стане заподозрян. — Не допусках, че Недждет може да падне толкова ниско. Но вечерта, когато се скарахме, разбрах, че той наистина се е превърнал в ужасна личност. Особено като ме попита: „Ти все още ли посвещаваш целия си живот на тоя музей срещу някакви си жалки грошове?“. Не му отговорих и той продължи да ме наставлява: „Опичай си акъла, Лейля. Разните му дружества за защита на Истанбул нямат нищо общо с това. Твоят любовник левичар може и да си чеше крастата с разни подобни акции, но ти си сериозен, разумен човек. И ти като мен осъзнаваш реалностите в живота. Спомни си само разкопките, които правихме в Анадола. Как тамошният народ ни гледаше като извънземни и как разграбваше находките ни, за които бяхме работили години наред, с надеждата, че ще открият някакво скрито имане? И как някакъв си шейх на някакъв си орден в онова село в Кайсери извади фетва срещу нас, та едва успяхме се спасим след това… Не, Лейля, от тия хора нищо няма да излезе! Разбери го вече — никой в тази страна не го е грижа за историята. Или за културата — за всички това са празни работи… Излез на улицата и попитай първия срещнат. Да видим какво ще ти каже само като му споменеш за история?! Най-много да закаканиже нещо от сорта на «нашите предци, които са дошли от Алтай», и то ако му се завърти езикът… Ще ти разправя за храброст, за мечове, за коне, за байраци… И дотам… Тия не познават нито историята на предците си, нито културата им. Ако ги питаш за културата, ще те гледат като малоумни… Добре, остави културата, но ги питай за вярата им, за исляма… Най-много десетина думички да могат да ти рекат. Слава богу, че сме мюсюлмани, нашият пророк е Мохамед. Коранът е свещената ни книга. И дотам. Колцина сред тях биха могли да ти прочетат и първата глава от същия този Коран?… Но стане ли въпрос за вярата, същите тия невежи хора ще се нахвърлят срещу всеки, който им се изпречи насреща“. Тогава попитах Недждет, макар да знаех докъде ще стигне приказката му: „Добре де, и какво трябва да правим в такъв случай?“. Въпросът ми го окуражи, понеже реши, че най-малкото съм се заинтересувала от онова, което ми говори, та изплю камъчето: „Да се погрижим за себе си! Държава, която няма съзнание за съществуването си, може ли да има съзнание за историята си? Ще трябва да минат векове, преди да се случи това. И то с натиска от Европа, от ЮНЕСКО. Напусни работата си в музея. Адем бей има нужда от служители. Да те вземем и теб при нас…“. Погледнах го съжалително и го попитах: „Какво ти стана, Недждет? Какво се случи, че толкова се промени?“. И видях, че се е разочаровал. „Не можеш да разбереш, Лейля — заговори ми той, опитвайки се да запази спокойствие. — Оня нещастник Намък ти мъти главата. Мина вече времето на неговите консервативни възгледи. Свърши се с ония идеали. Светът вече не признава подобни глупости. Първо трябва да мислиш за себе си, да бъдеш самият себе си. Да ти кажа ли какво й трябва на тази страна? Личности. Личности, сигурни в себе си, личности, които да не се ограничават от идеологии, религии, право. Ако ние успеем да станем такива силни, успешни личности, и тази страна ще стане могъща и успешна…“ На това вече не издържах — толкова удобно философско обяснение си е намерил за собствения резил! И понеже исках да приключа тази тема, му отвърнах следното: „Разбирам те, но аз не мисля така“. Той обаче не се отказваше: „А как мислиш?“. Бях много рязка в отговора си: „Аз нямам ни най-малкото намерение да ставам такава личност, за която ми говориш. Предпочитам да си бъда слаб човек, който слуша гласа на съвестта си, вместо оня освободил се от всякакви ограничения и задръжки свръхчовек, който ми рекламираш. И да — мижавата ми заплатка от музея за мен е много по-ценна, отколкото купчината пари, които ще ми изсипе твоят Адем бей!“. Като видя решимостта ми, реши да избегне конфронтацията помежду ни и се примири. „Добре, после ще говорим за това“, рече той и извика келнера. А случилото се след това — вие вече го знаете.
	Щом свърши да говори, я изгледах с подозрение.
	— Защо не ни казахте тези неща още вчера?
	Този път не отмести поглед.
	— Не знам, сигурно донякъде ме е било срам. Може да е и от първия шок… Както щете го мислете, но не беше нарочно.
	Трябваше да поддържаме добри отношения с тази жена. Но не защото бях изключил и двамата с приятеля й от списъка на заподозрените, точно обратното, защото бяха първи в него.
	— Всъщност не съм си помислил нищо такова — отвърнах й усмихнато, с приятелски тон. — Ние сме ви благодарни, че ни помагате.
	Беше се успокоила и се облегна облекчено назад в креслото. Сега беше моментът!
	— Добре, а какво мислите за второто убийство?
	Погледна ме с недоумение, сякаш не разбираше.
	— Не знаете ли? Вчера през нощта бе намерен още един труп.
	Трепна, както си седеше в креслото, и широко отвори очи.
	— Още един убит ли има?
	Наистина изглеждаше шокирана, но ми беше трудно да преценя до каква степен изражението на лицето й бе истинско.
	— Още един труп… На Мукаддер Кънаджъ — продължих аз, поклащайки леко глава. — Той е инженер по градско планиране.
	— Мукаддер ли?
	— Познавате ли го?
	Опитваше се да се съсредоточи.
	— Веднъж бяхме заедно в една експертна комисия. Той беше представител на общината… Че защо ще го убиват пък него?
	Сетне, сякаш сещайки се за нещо важно, ме попита:
	— Къде беше оставено тялото му?
	— На „Чемберлиташ“.
	— Къде на „Чемберлиташ“?
	Дали беше започнала да разсъждава, или просто се опитваше да ме впечатли?
	— Вие къде мислите, че е? — попитах я, за да я изпитам.
	— При Константиновата колона — отвърна тя, без да се замисли.
	— Да, при основата на Константиновата колона…
	Направи и второ предположение, без изобщо да се притеснява:
	— И пак е оставена монета при трупа?
	Тази жена наистина беше или напълно невинна, или имаше дяволски ум.
	— Много добре разсъждавате — отговорих й аз с неприкрито възхищение. — Точно така е, както казахте — в дланта на жертвата бе намерена златна монета от времето на Константин.
	Само си мърмореше нещо тихичко, сякаш говореше със себе си.
	Уж ме гледаше в очите, но бях сигурен, че не ме вижда в този момент. Най-сетне се върна в реалността и се обърна към мен:
	— От Визас към Константин, от Византион към Константинополис… Изглежда, убиецът иска да предаде някакво съобщение…
	Само за миг стигна до всичките ни заключения. Или беше замесена в убийствата, или познаваше издълбоко темата и свободно можеше да разсъждава върху нея. И в двата случая щеше да е полезно да я държим близо до себе си.
	— Абсолютно сте права! — рекох, сипвайки си вода. — Убиецът или убийците искат да ни предадат някакво послание. Но не успяваме все още да го разгадаем. Може би вие ще можете да ни помогнете?
	Не каза: „Не мога. Аз съм учен, каква работа бих могла да имам в едно полицейско разследване“. Напротив, захвана се доста ентусиазирано.
	— Мога ли да видя монетата?
	Всъщност можех да й я покажа, но исках да имам повод още веднъж да я извикам в управлението или аз да отида у тях.
	— За съжаление, инспектор Зейнеб я няма, а тя се занимава с този въпрос. Като се върне, мога да я изпратя при вас. Или по-добре, ако вие можете пак да дойдете… В обедната почивка, посред нощ или призори… Когато се освободите от задълженията си. — Усмихнах се и я погледнах в очите. — Какво ще кажете, бихте ли ни помогнали в това разследване?
	След кратко колебание от устата й се търкулна отговорът, който очаквах, че ще даде на предния ми въпрос.
	— Но аз съм държавен служител…
	Дори при тези думи зелените й очи сякаш казваха друго: „Не обръщайте внимание на моята стеснителност, моля ви, кажете нещо, убедете ме да го направя“.
	— И ние също, Лейля ханъм! — помогнах й аз да вземе очакваното от нея решение. Дори за да избегна допълнителните въпроси, които можеше да ми зададе, се впуснах да изреждам едно по едно какво трябваше да се направи: — Изобщо не мислете за съдебните процедури, аз ще говоря с прократурата и ще уредя всичко…
	— Добре, но аз не съм полицай… Това не са ли опасни работи?…
	Изобщо не я интересуваше дали работата е опасна, или не. Не знаех каква може да е причината, но тя с цялата си душа и сърце искаше да ни помогне.
	— Не е опасно. Вие ще ни помагате професионално, ще бъдете нещо като експерт. Например ще ни казвате кой е Константин, защо е издигнат Чемберлиташ и други подобни неща.
	— Ако е това, лесна работа.
	— Това е. Друго няма.
	— Добре, Невзат бей, разбрахме се — каза тя и се надигна бавно. — Аз да си вървя вече… Но днес няма да мога да дойда пак дотук.
	Извади визитка от чантата си и ми я подаде:
	— Ако искате, можем да се срещнем след обедната почивка. Обадете ми се… — Странна усмивка украси лицето й. В очите й за кратко проблеснаха тайнствени светлинки и угаснаха. — Наистина, много са ми любопитни тези монети на Константин…


>	Нима може да уважавате някого, който не вярва в никакъв бог

	Щом Лейля излезе от стаята, веднага взех чашата, от която беше пила вода, и я сложих в един от найлоновите пликове за доказателства. В досието на съдения преди това Намък Караман имаше всякакви документи, но не ми се вярваше в архивите ни да се пазеше нещо за Лейля Баркън. Нейните отпечатъци щяха да са ни необходими, за да ги сравним с намерените в къщата на жертвата. Заедно с чашата прескочих при Зейнеб. Тя се зарадва, защото, както си мислех и аз, при нас нямаше отпечатъци от директорката на музея. Нормално — нали не беше престъпничка!
	— Адем Йездан се занимавал с туризъм — казах аз, преди да се разделя със Зейнеб. — Я поразучи нещо за този човек, да видим, какво ще излезе. Лейля каза, че Недждет Денизел работел за него.
	Оставих Зейнеб с новите следи и заедно с Али напуснахме участъка. Щяхме да отидем до къщата на жертвата в „Чаршамба“ с неговата кола. Подминахме акведукта на Валент* и свихме надясно. Щом тръгнахме по главния булевард „Фатих“ с многото магазини и от двете му страни, стомахът ми вече започна ме стърже. Повече не издържах и попитах заместника си:
	[* Не е известно кога точно е започнал строежът на акведукта, но е завършен през 368 г. при управлението на император Валент. Разположен е в долината между третия и четвъртия хълм на Цариград, на които са се намирали Капитолият и храмът „Светите апостоли“. Акведуктът е един от символите на града. — Б.пр.]
	— Али, ти ял ли си? От сутринта съм на една кифличка само…
	— И аз съм така, шефе — отвърна ми той с чистосърдечна усмивка. — На този ъгъл има един ресторант, ако искате, да изтегля колата…
	— Хайде да не влизаме сега, да хапнем нещо готово, някой сандвич или нещо от този род…
	— Добре, шефе. Знам едно място малко по-нататък.
	След пет минути, вътре в колата аз дъвчех сандвича си с кашкавал, а Али — хамбургера си, и отново се вляхме в бавно стичащия се към Едирнекапъ трафик.
	— Месото е от разрешените животни* — обади се помощникът ми, с едната си ръка хванал кормилото. — Така пишеше на входа на ресторанта. Ама дали става въпрос за заклани според правилата на исляма животни, или за месото от разрешените за ядене животни?
	[* Тоест не е от забранените според религията (като свинското например), яденето на които се смята за грях от мюсюлманите. — Б.пр.]
	Отпих от айряна си, преди да му отговоря:
	— Ти пък си намерил кого да питаш, Али! Аз нищо не разбирам от тези неща! Нашите не бяха много религиозни. Баща ми ходеше на намаз от байрям на байрям…
	— И аз съм така!
	Погледът му се спря върху надписа на белия камък върху стената отдясно.
	— Това е джамията „Фатих“, нали така?
	— Да, тя е. Никога ли не си идвал тук?
	— Не съм. — Захили се закачливо, преди да отхапе от хамбургера си, и продължи: — Нали знаете, ако няма престъпление, нямаме път до такива места…
	— Ама няма да е зле да дойдеш, да видиш и тюрбето на султан Мехмед Завоевателя — и то е тук — хвърлих му един назидателен поглед аз. — Нали се интересуваш от предците ни?
	Изведнъж се сетих да го попитам за най-важното:
	— Абе, Али, нали цивилните екипи са разположени вече около джамията?
	Набързо преглътна, за да ми отговори:
	— Да, господин инспектор! Сега са три екипа от по двама души. Дадох им Екрем — да ръководи екипите. Тъкмо минаваме оттук — ако искате, да вземем да ги проверим? Да видим какво правят?
	— Не е нужно, Екрем е отговорен младеж. Не мисля, че ще прояви небрежност и ще пропусне нещо.
	Мълчахме, опитвайки се да довършим обяда си, докато не завихме към „Явуз Селим“*.
	[* Джамията „Явуз Селим“ се намира в квартал „Фатих“, на едноименния булевард. Построена е на най-близкия до Златния рог хълм през 1522 г. Спори се кой е нейният архитект и дали не е бил прочутият Мимар Синан, но към датата на изграждането й той все още не е бил познат в двореца. — Б.пр.]
	Докато Али гълташе втория си хамбургер в колата, на мен и първият ми беше дошъл в повече, изпих си айряна, а останалото прибрах в плика. Булевардът „Явуз Селим“ беше спокоен, но като свихме към „Чаршамба“ — и трафикът се засили. Като гледах към улицата, водеща от полицейското управление на ъгъла на улицата до джамията „Султан Селим“, си спомних за покойната ми майка, дългогодишна учителка в една от най-добрите образователни институции на Турция — лицеят Дарюшшафака*. Веднъж заедно с нея бяхме тръгнали от него към джамията „Явуз султан Селим“. Отбихме се при тюрбето на султана, видяхме гробовете на принцовете, посетихме даже и гробницата на друг султан — Абдулмеджид, но това, което остана в паметта ми, бе невероятната гледка на Истанбул, откриваща се между огромния султански кавук** върху гробницата на Явуз Селим и задната градина на джамията. Наистина ти спираше дъха! Сякаш някакъв друг град се бе разпрострял пред погледа ми! Водите на Златния рог, блестящи като разтопено злато, уверено и достолепно се простираха чак до устието на Босфора. Джамията „Фатих“ не се виждаше, защото беше малко по-навътре, но „Сюлейманийе“ и „Ая София“, тези два безподобни храма на света, се възвисяваха върху двата легендарни хълма на Истанбул, без да си пречат един на друг.
	[* Основан през 1863 г. като безплатно пансионатно училище за бедни и сираци. От 1955 г. обучението в него се води предимно на английски. — Б.пр.]
	[** Тюрбан или друг вид шапка. По принцип отделните съсловия имат различни надгробия, по които може да се разбере какъв е бил приживе починалият. — Б.пр.]
	— Какво е това бе?
	Смаяният глас на Али ме върна в реалността. Погледът ми опря в петте забулени в черни фереджета жени, пъплещи по калдъръма.
	— Да няма някакъв митинг? Какво са се събрали тия тук?
	Сигурно за пръв път идваше в „Чаршамба“.
	— Никакъв митинг няма, Али! Това са кротките обитатели на тоя квартал.
	Думите ми го впечатлиха още повече.
	— Чувал бях, но пък чак толкова… ми идва малко в повече! То тук прилича повече на Иран, отколкото на Турция бе, шефе! Тези хора…
	Погледът му се впи в мъжа на тротоара, в тъмносива роба с бяла яка на ризата си и провиснала до гърдите му брада.
	— Тези хора… Виж ги само… И жените, и мъжете, всички тук са някакви странни…
	Май наистина се беше стреснал, но аз бях свикнал с подобни реакции на хората, които за пръв път стъпваха в този квартал. Прииска ми се да му предам думите на една учителка по история — майка ми, и нейния разказ за историята на „Чаршамба“:
	— Всъщност и по византийско време е имало много църкви и манастири в този квартал. Тогава и религията е била много силна в района. Тази традиция не била нарушена и при османците. Навсякъде било пълно с месчити*, текета, медресета и тюрбета. И така населението било най-вече от семействата на моллите, ходжите, улемите**. Макар броят им днес да е намалял, тук живеят и християни, и евреи. Например, Али, Патриаршията е точно долу, във „Фенер“. Там можеш да срещнеш и православни попове. Има и други, неправославни църкви — на арменците григориани, има и синагоги — на евреите. Това е място, което събира различни религии.
	[* По-малки от джамиите молитвени домове. — Б.пр.]
	[** Мюсюлмански учени, богослови. — Б.пр.]
	— Ами синовете на поповете — и те ли се обличат като бащите си? Евреите, и те ли се разхождат като в Израел в дълги черни палта, с черни шапки и плитчици?
	Явно нямаше начин да го убедя.
	Доста се беше ядосал.
	— Погледнете ги тези момичета, шефе — каза той, посочвайки с ръка двете малки дечица, увити от главата до петите. — Та те са още деца… Какво разбират от грях, от разни бурки, хиджаби и покривала, както и да ги наречем? Очевидно, че бащите им ги обличат така.
	Прав беше и не знаех какво да му отговоря. Но в крайна сметка тези момичета бяха деца на точно тези майки и бащи. Бяха се родили в тези семейства. Нима можеше да бъдат взети и отделени от семействата им само защото родителите им ги обличаха във фереджета? Нима би било правилно да се принуждават родителите да обличат децата си по определен начин? От друга страна, дали тези хора, живеещи според изискванията на вярата си, щяха да бъдат също толкова толерантни и към другите, които не живееха по правилата на тяхната религия? Дали щяха да уважават християните, евреите или невярващите в никакъв бог? Точно в това се съмнявах най-много! И мисля, че тъкмо това съмнение беше истинската причина за угрижеността и на Али. Най-лошото бе, че страната ни преживя ужасни събития, които само потвърждаваха правотата му. Събития, завършили със смърт, ужаси, масови убийства. Но каквото и да се беше случило, проблемът не можеше да се реши само с презрението към тези хора, с изолацията им или с натиска срещу тях. Да, Али имаше право да се плаши. Но пък и с цялото си сърце вярвах, че всеки трябва да живее, без да бъде ограничаван във вярата или невярата си, без да му се оказва никакъв натиск и без никакво насилие, но същевременно не биваше и самият той да храни омраза към различните от себе си. Също като расата и пола, религията не биваше да се приема като общ знаменател, под който да бъдат подвеждани всички разделящи хората неща. Защото имаме нещо много общо помежду си — и това е, че сме хора. Може да сме от различни вери, различни етноси, различен произход, различен пол, да имаме различни възгледи за света, но всички ние сме хора. Другото, което ни обединяваше, е Истан-бул. Всички ние живеехме в този град. Джамиите ни, молитвените ни домове, църквите ни, синагогите ни са в този град. Това, че сме хора и че живеем в Истанбул, бяха двете важни неща, които ни свързваха. Докато тези мисли ми минаваха през ума, стори ми се, че бяхме подминали дома на жертвата, затова разтревожено попитах помощника ми:
	— Али, абе не стигнахме ли вече до къщата на убития?
	Едва откъсна поглед от великолепните гледки на града, които разглеждаше като пътешественик от друга планета, сякаш ги виждаше за пръв път в живота си.
	— Всеки момент ще стигнем, шефе! — опитваше се да си припомни той мястото. — Някъде над „Халис Касап“ е…
	Наведе се и погледна през предното стъкло на колата към края на булеварда, по който пътувахме.
	— Някъде натам трябва да е.
	И пак се ядоса, като прочете името на минимаркета, покрай който минавахме:
	— Вижте к’во име само са му турили — „Тевхид Маркет“*.
	[* „Тевхид“ на турски представлява виждането за монотеизъм в исляма. Според него Аллах е единствен (уахид) и неповторим (ахад). Отхвърлянето на единобожието — приписването на сътрудници на Аллах, е единственият непростим грях според Корана. Мюсюлманските учени са на мнение, че цялата ислямска теология почива върху принципа на тевхид. — Б.пр.]
	Не знаех, че Али е толкова против ислямските неща.
	— Май много не ги харесваш мюсюлманите…
	— Не става въпрос за мюсюлманите — възрази той. — Слава богу, и аз съм мюсюлманин, инспекторе.
	Не знаеше какво трябва да каже и пак се загледа напред. Но вътре в него всичко кипеше и бушуваше, и не можеше да си премълчи. Отново подхвана:
	— Тия представят мюсюлманството по лош начин. Карат човек да охладнее към вярата си.
	— Кого са отблъснали от религията? Да не би в управлението да си срещал такива хора?
	— Ами да, и там ги има. И вие ги познавате. Но аз много по-рано съм се срещал с тези кюмнета, които не виждат новото, а само гледат назад, в миналото…
	Замълча, загледан в пътя, но всъщност се взираше в нещо съвсем различно, нещо, което не се виждаше с очи.
	— В детството ми, в пансиона в Йозгат, имахме един директор, Шерафеддин. Шерафеддин Сойгезер. Въпреки името си*, беше един безчестен негодник. — Гласът му затрепери. — Уж и той като нас бил сирак, уж бил израсъл по домовете. Все повтаряше: „Мен ме спаси упованието в Аллах!“. Но аз си мисля, че по-скоро се е уповавал на дявола, а не на Бога. Защото Аллах не би разрешил толкова жесток човек да намери убежище при него. Та тоя нещастник ни го изкарваше през носа. Мачкаше ни, държеше ни в пълно подчинение, ужким да ни просвети в исляма. Докарваше отвън разни ходжи и уреждаше курсове по Корана в общежитието. Бяхме толкова невръстни, че току-що се бяхме научили да сричаме на турски. Как да ти разберем арабския? Но какво го интересуваше него? Щом не си разбрал, веднага те наказваше, без дори да те погледне кой си, що си. На нас пък ни се играеше, деца бяхме, а за него беше безбожие. В общежитието имаше телевизор, но тоя маниак не ни даваше да го гледаме. По онова време имаше едно много популярно анимационно филмче — „Викингите“, и децата на улицата непрекъснато говореха за него, не спираха да разказват историите на викинга Вики, които гледаха захласнато у дома с родителите си. И на нас, децата от дома, ни се прииска да го изгледаме това прочуто анимационно филмче. По-големичките отидоха при директора, но той безсърдечно ги изгонил: „Хайде, всеки по стаите си!“. Аз обаче не го послушах, толкова ми се искаше да го гледам този Вики, че вечерта, когато в салона нямаше никой, отидох и пуснах телевизора. Седнах пред него и се загледах, и всичко, което правеше малкият викинг Вики, толкова много ми харесваше, че забравих и за злия директор, и за това, че си нямам никого. Забравих колко е часът, забравих, че е вечер, себе си забравих дори, потънал в омагьосващия телевизионен свят. Ами дете си бях още, шефе. Обаче як шамар по лявата буза ми припомни жестокостта на реалния свят. Светнаха ми искри пред очите. Но преди още да се съвзема, получих втори як шамар отдясно. Бях съвсем малък и се сринах на земята, точно където седях. Когато отворих очи, се намерих в мазето. От лявото ми ухо течеше някаква пареща течност, гледам — кръв. Двете ми страни — пламтят и изгарят от болка. Остави болката, но като надигнах глава да погледна през решетките на прозорчето — пред мен се ширнало гробището! Щях да умра от страх! За малко да ми се пръсне сърцето! Толкова истории за вампирите в това гробище бях слушал, че като видях надгробните камъни, косата ми се изправи и настръхнах целият. Паникьосах се. Втурнах се към дървената врата и заблъсках с все сила: „Отворете, отворете ми вратата!“. Но никой не отговори на виковете ми. За да го умилостивя, взех да се моля с все сили: „Кълна се в Аллах, никога вече няма да гледам телевизия, кълна се, няма да се приближа никога повече до това дяволско изобретение!“. Но нито оня негодник директорът дойде, нито изпрати някое от по-големите деца. Като ръцете ми се умориха от блъскането, клекнах безпомощно пред вратата. Заплаках тихичко. Но и това не ми помагаше! Обърнах се с гръб към прозореца — да не виждам надгробните камъни, и се свих върху един чувал с картофи. Мислех си, че ако успея час по-скоро да заспя, сънят ще ме спаси от страховете ми. Но само нещо да изшумолеше — и се стрясках, измяукаше ли някоя котка — скачах, мислейки си, че ето ги, идат върколаците, излаеше ли куче — се разтрепервах от страх, че ме нападат великаните човекоядци и таласъмите. Стоях неподвижно с часове на мястото си. По някое време съм задрямал, а като се събудих — усетих мокрота между краката си, бях се изпуснал. Кой го беше еня, нали вече се беше съмнало! Да, ама на директора му пукаше и изядох една тояга, защото бях подмокрил и някаква кожа. А като капак на всичко, след като ми причини всичко това, взе да ми разправя, че „било за мое добро, за да бъда възпитан“. Бога ми, шефе, ако бях малко по-голям, в същия този миг щях да го убия тоя негодник! Но дума не продумах, плачех и слушах всичките му наставления. И от тогава до сега се отвращавам от тия хора!
	[* В оригинала непреводима игра на думи с името — „шерафеддин“ означава „честта на вярата“, а „сойгез“ — „безчестен, негодник“. — Б.пр.]
	Майката и бащата на Али го зарязали още много мъничък. Той нито знаеше имената им, нито беше виждал очите им. Беше отрасъл в дом за сираци. Никога не говореше за това. Сега за пръв път ми разказваше спомен от дните си в сиропиталището. Кой знае още какво му се бе случвало, което не ми беше разказал? Сърцето ме заболя, докато го слушах. Кой би могъл да излекува такава дълбока рана в душата му? Но ако усетеше и капчица съжаление в гласа ми, нещата щяха да станат още по-лоши. Опитах се да кажа нещо и аз, за да скрия надигащите се в мен болка и състрадание.
	— Има и добри мюсюлмани — прозвуча гласът ми, изпълнен с разбиране. — Например в нашия „Балат“ имаше един имам, Баки Амджа, на джамията с дървеното минаре*. Мир на праха му, невероятен човек беше! Казваше, че е от Мевлевийския орден. Не се притесняваше да седне в механата „Агора“, където нашите си пиеха ракията, да си приказва с тях и да пуска шеги. Самият той не беше слагал и капка в устата си през целия си живот, но нито укоряваше, нито се опитваше да унижи тези хора, които надали някога щяха да стъпят в джамията му. Само понякога шеговито им подмяташе: „Абе малко от малко се вразумете, от това пиене няма да имате полза нито на тоя, нито на оня свят“. Разбираше се и с вярващите, и с невярващите в махалата и беше приятел с всички.
	[* Известна като „Тахта минаре джамия“ заради минарето си, което по-рано е било дървено. Намира се в квартала „Балат“ и е изградена през 1458 г. от султан Мехмед Фатих. С времето се е разрушила, но е била обновена през 1865 г. от Кантаризаде Халил ага. През 1957 г. също е била ремонтирана. — Б.пр.]
	— Така е, и аз познавам такива мили хора, иначе опазил ме бог, и аз накрая щях да стана невярващ… Ама още щом видя някой уж от добър по-добър мюсюлманин, от сорта на оня мръсник Шерафеддин — и направо се побърквам!
	Гневът в гласа му беше поутихнал, докато се откъсваше от лошите си спомени. За да сменя темата, взех да се озъртам по пътя, търсейки дома на жертвата. Да, „Халис Касап“ беше малко по-напред. Посочих към облицованата със зелени керамични плочки четириетажна кооперация над месарницата.
	— Тук май трябва да е?
	— Да, това ще да е… Кооперация „Кънаджъ“.
	— Пред месарницата има празно място, я приближи още малко.
	Но не успяхме да паркираме пред „Халис Касап“. Един пикап с бели каси, разнасящ месото, грабна пред очите ни местенцето, което си бяхме харесали. Видях, че шофьорът с кървавата бяла престилка, слязъл от пикапа, е млад мъж с чалма и брада, и тутакси си помислих, че Али ей сега ще вдигне патърдия, но не стана нужда да го озаптявам, той подкара колата към аптеката „Герчек“, само на десетина-петнайсет метра по-напред. Щом видя младата червенокоса продавачка с дълги до раменете коси да си бъбри и шегува с младежа на касата, отчаяният израз на лицето му се стопи.
	— Слава богу, тук имало и нормални хора! — промърмори той, докато паркираше колата. — Наистина, шефе, сякаш съм отишъл в някоя чужда държава!
	— Не си в друга държава, Али. Турция е това, и както туй девойче и младежът са нашият народ, така и другите, и те са от нашия народ.
	Онзи угрижен, изпълнен със съмнения израз отново се появи в очите му. Опитваше се да асимилира казаното от мен, но някак си не успяваше и отново поклати глава:
	— Бога ми, не знам! Да бе, казвате, че и те са наши сънародници, обаче… — Погледът му се плъзна към двете дечица, играещи си отстрани на улицата, и отново се разпали: — Вижте го сега това! Няма и десет годинки, а е със зелена чалма на главата и с шалвари на краката. Това ли е да си мюсюлманин?
	— Според теб може и да не е, но според родителите му — това е да си мюсюлманин.
	Не ми отговори, само вървеше мълчаливо край мен чак докато стигнахме до къщата на убития. Щом спряхме пред кооперация „Кънаджъ“, и погледът ми се залепи върху декорираната със зелена мозайка, също като на тюрбетата, табела с името й*. Беше изписана с арабица.
	[* В Турция отделните сгради носят свои имена, а не само номера на улицата, на която се намират. Обикновено това са имената на собственика на сградата. — Б.пр.]
	— Май цялата кооперация е на убития, измърморих аз. И Недждет не е бил от бедните. Какво ще кажеш, да не би нашият убиец да си избира жертвите измежду богаташите?
	— Това не знам, шефе, но май и тоя Мукаддер е бил от ония, религиозните фанатици — отвърна ми Али, вторачил се в изписаните на арабски думи върху табелата.
	Припомних си дрехите, с които беше облечен, като го открихме снощи. „Не, нямаше вид да е от тях“, бих му отговорил на Али, но си помислих, че за разследването не беше важно точно колко религиозен е бил убитият, затова премълчах. Вместо да подхващам наново същата тема с помощника ми, протегнах ръка и позвъних на вратата. Тя моментално се отвори. Близките, научили вече за смъртта на Мукаддер, сигурно вече бяха започнали да се стичат в къщата му и вратата се отваряше на всеки новодошъл, без изобщо да попитат кой е. На влизане в сградата чухме, че един етаж по-горе също се отвори някаква врата. Някой запали автоматичното осветление на стълбището. На стъпалата, всяко различно на дължина — явно строителят предприемач е бил лаз*, се показа лицето на някакъв младеж. Надничаше надолу, опитвайки се да разбере кои сме ние. След като преодоляхме несъразмерните стъпала и стигнахме до него, той ни изгледа недоумяващо. Али обаче не се впечатли ни най-малко от това.
	[* Лазите са етническа група на грузинците в Турция. — Б.пр.]
	— Дойдохме да разследваме убийството — с рязък тон обясни той на учудения младеж.
	Ръката му взе да опипва наболата рядка брада, а в черните му като въглен очи запрескачаха тревожни пламъчета. Никак не ни се зарадва, като разбра за какво сме дошли.
	— От полицията ли сте?
	В гласа му звучеше същото недоволство, каквото се четеше в погледа му.
	— Да, а вие кой сте?
	Вместо да се представи, посочи вратата зад себе си и рече:
	— Почакайте малко, ще извикам Ефсун… Дъщерята на покойния.
	Али здраво сграбчи младежа за лакътя.
	— Не бързай толкова! Инспекторът ти зададе въпрос, първо му отговори на въпроса. Кой си ти?
	Леко измъкна ръката си от хватката на Али.
	— Аз съм Йомер…
	В гласа му нямаше нито паника, нито страх. Заместникът ми взе да се изнервя, като разбра, че оня не се притеснява от нас.
	— Йомер чий? Нямаш ли си фамилия, синко?
	— Не сте ме питали, да ви кажа. Йомер Екинли.
	Али го изгледа от глава до пети, все едно имаше насреща си някой терорист от „Ал Кайда“.
	— Добре, какъв си на жертвата?
	Не го разбра. Вдигна дебелите си вежди с недоумение.
	— На кого какъв съм?
	— На жертвата, на жертвата какъв си? На Мукаддер Кънаджъ какъв се падаш?
	— Смятам се за негов зет — продума едва, със заядлив и жлъчен тон. — Сгоден съм за дъщеря му.
	— За госпожица Ефсун ли? — опитах се да смекча малко витаещото в атмосферата напрежение между двамата. — Тя е голямата му дъщеря, нали така?
	Лицето му си оставаше все така напрегнато.
	— Да, голямата дъщеря, има и син, Мюджахит.
	— Защо мислите, че трябва да се видим с госпожица Ефсун? — отново се намеси Али. — Жертвата няма ли съпруга?
	— Леля Мелек е парализирана — язвително му отвърна Йомер. — Не е в състояние да говори. А синът му Мюджахит е много малък, не може да отговори на въпросите ви. Но ако искате, и него ще повикам — разпери ръце той.
	Макар да не ни харесваше много, се опитваше да ни помогне. Обаче Али, който беше вдигнал кръвното още като влязохме в „Чаршамба“, не беше в състояние да го осъзнае.
	— Благодарим ви, Йомер — казах аз с надеждата, че и нашата буйна глава ще се сети да се овладее. — Ако е необходимо, ще се срещнем и с него, но ще е по-добре първо да поговорим с госпожица Ефсун. Работата ни може да се проточи, а тук не е много удобно.
	— Прав сте, извинете. Заповядайте тук — каза след секунда той и ни посочи вратата в другия край на коридора.
	Вместо да тръгне пред нас обаче, тръгна към вратата на апартамента, през която беше излязъл преди малко. Ако беше закъснял за миг с обяснението си, здравата като менгеме десница на Али, който само си търсеше повод да го заяде, щеше отново да се впие в ръката му, но слава богу, преди да влезе, се обърна към нас и каза:
	— Вие минете оттук, аз ще ви отворя вратата отвътре!


>	Смъртта на баща ви не е по Божията воля, а по желание на убийците

	Щом стигнахме до вратата, която ни посочи Йомер, изведнъж светлината угасна. Намерихме се сред ужасна, сляпа, непрогледна, тътнеща тъмнина, обгърнати от приглушени молитви, въздишки, шепот. Докато Али търсеше ключа за лампата, вратата се отвори. Наоколо просветна, но тътенът от гласовете се усили. Зад прага на вратата до Йомер стоеше високо слабо момиче, с тъмносини очи, пребрадено с кафяв тюрбан. Носеше канелено на цвят велурено сако, с права яка, бежова блуза, дълга до петите пола в цвета на тюрбана, която я правеше да изглежда още по-висока. Първо погледна Али, после — мен.
	— Искали сте да се видите с мен? — Пристъпи крачка напред и ни попита: — С какво мога да ви помогна?
	— Нашите съболезнования — опитах се да бъда внимателен аз. — Вие сте госпожица Ефсун, нали?
	Утвърдително поклати глава, която изглеждаше по-голяма заради тюрбана, който носеше.
	— Да, Ефсун, Ефсун Кънаджъ.
	— Аз съм инспектор Невзат.
	Веднага стисна подадената й ръка. Посочих към заместника ми, стърчащ до мен, който още не се беше освободил от напрежението:
	— Това е колегата ми, инспектор Али.
	— Заповядайте, влезте, по-спокойно ще говорим вътре.
	Али, комуто увереното държание на момичето се стори доста странно, се опитваше да проумее положението и се задоволи само да последва мълчаливо стопаните на дома.
	Влязохме вътре по тесния коридор. Глухият шум се засили и вече можех да различа отделните думи от Корана. Освен тези звуци не се чуваше нито плач, нито писък на припаднали от мъката близки. Изглежда, домашните бяха посрещнали неочакваната смърт на Мукаддер Кънаджъ доста самоотвержено.
	Ефсун и Йомер ни въведоха в една доста просторна стая. Стените й бяха превърнати в рафтове, пълни с добре поддържани книги. Там, където оставаше свободно място между рафтовете, висяха поставени в рамки арабски текстове с позлатени букви, предполагам, аяти*1 от Корана или хадиси*2. Въздухът в стаята беше някак си тежък — дали от хартията на томовете, или от мириса на мастилата, дали от просмукалата се миризма на живота в къщата, или от парфюма на седящото до мен момиче — беше ми трудно да определя. Хвърлих око към книгите по рафтовете — не бяха само тефсири*3 на Корана в кожени подвързии, религиозни текстове на имам Газали и Ибн Араби*4, но между тях имаше и романи на писатели като Достоевски, Виктор Юго, Дикенс. Но най-странното бе, че монтираните върху лявата стена рафтове бяха пълни с книги за Истанбул. От прочутата и недовършена Енциклопедия на Истанбул на Решат Екрем Кочу*5, до Истанбул. Историята на един град на Доган Кубан*6, Античната нумизматика и Анадола на Огуз Текин*7, от Свещеният Истанбул на Яхия Кемал и Трите Истанбула на Митхад Джемал Кунтай*8 до Разхождам се из Истанбул с отворени очи на Халдун Хюрел*9. Всякаква литература — академични изследвания, пътеписи, художествени произведения — беше събрана в тази библиотека като едно безценно съкровище.
	[*1 Аят е най-малката структурна единица на Корана, съставна част на сурата. Сурите са отделните глави. В Корана има 114 сури. — Б.пр.]
	[*2 Хадис е устно предание за пророка Мохамед. — Б.пр.]
	[*3 Тълкувания, интерпретации на Корана. — Б.пр.]
	[*4 Ибн Араби (1165–1240) е арабски суфи-мистик, философ и богослов от Испания. Разработил е учението за единството на битието — вахдеет-и вюджут, в което някои виждат панетизъм, а други — истински монотеизъм (тевхид). Той защитава концепцията за съвършения човек (ал-инсан ал кямил). — Б.пр.]
	[*5 Решат Екрем Кочу (1905–1975) е турски историк и писател, известен най-вече с незавършената си „Енциклопедия на Истанбул“ (достигнал е само до ХІ том заради финансови затруднения). Орхан Памук пише за него в своя роман „Истанбул“. — Б.пр.]
	[*6 Проф. Доган Кубан е известен историк на архитектурата, роден през 1926 г. Има множество изключително интересни книги и статии. Тук става въпрос за книгата му İstanbul, An Urban History. Byzantion, Constantinopolis, İstanbul, İstanbul, 1996. — Б.пр.]
	[*7 Проф. Огуз Текин е историк, специалист по древна история, има изследвания в областта на нумизматиката. — Б.пр.]
	[*8 Митхад Джемал Кунтай (1885–1956) е турски писател, поет и юрист. Романът му „Трите Истанбула“ се отнася за периода на разпад на Османската империя. — Б.пр.]
	[*9 Халдун Хюрел е писател, керамик, историк на изкуството, роден в Траб-зон през 1949 г. Заглавието на тази негова книга е своеобразна препратка към стихотворението на известния турски съвременен поет Орхан Вели — „Истан-бул слушам със затворени очи“. — Б.пр.]
	— Книгите ваши ли са? — попитах аз.
	— Повечето са мои, но библиотеката я е създал баща ми. Но после изгуби интерес към книгите. А и от три години вече живее на горния етаж.
	Гласът й потрепери, като произнесе „баща ми“, мастиленосините й очи се замъглиха, но съвсем за кратко, и тя отново се скри зад вида на твърдо младо момиче, способно да се справи с трудностите.
	— Аз живея в тази част на къщата. И библиотеката остана на мен. — Посочи с дългите си тънки пръсти зеления диван под прозореца и ни покани да седнем: — Заповядайте, не стойте прави!
	— Казахте, че живеел на горния етаж, не живеехте ли заедно, отделно ли живееше от вас? — попитах аз, докато се настанявах на дивана.
	— Баща ми се ожени за втори път. От три години е горе, живее с госпожа Назлъ.
	— Религиозен брак ли е сключил?
	Горчива усмивка се появи на устните й.
	— Не, разведе се с майка ми и се ожени за Назлъ.
	Започнах да се досещам защо не скърбеше чак толкова много за баща си, но исках да съм сигурен в предположението си.
	— Майка ви, госпожа Мелек, май нещо не е добре със здравето… както ни каза Йомер.
	Очите й се натъжиха, лицето й се издължи:
	— Парализирана е… Получи мозъчен удар и дясната й страна се парализира.
	— Извинявам се, може би въпросите ми ви притесняват, но трябва да ви попитам. Баща ви след това ли се ожени?
	— Не, намери Назлъ още докато майка ми беше здрава… Беше секретарка в общината. Ожени се за нея въпреки възраженията на майка ми. Двайсет и един дни след това майка получи удар — отвърна тя с решителността на човек, който, макар все още да не е преодолял тежестта на преживяното нещастие, се опитва да се изправи лице в лице с него, да приеме фактите такива, каквито са.
	Настъпи тягостно мълчание. Тътнещият шум, който оставихме в коридора, се засилваше, но властният глас на Али надделя, заглушавайки молитвения шепот, започнал да прониква в стаята.
	— Кога за последно видяхте баща си?
	— Вчера го видях. Сутринта, като тръгвах за университета, той пое към общината. Както обикновено — ходеше на работа много рано сутрин.
	Ефсун имаше толкова незаинтересуван вид, че Али трябваше отново да започне с въпросите си:
	— Не говорихте ли с него?
	— Казахме си „Добро утро!“ и толкова.
	— Ами като не се прибра вечерта, не се ли разтревожихте?
	— Ами ние не знаехме, че не се е прибрал — отвърна пак със същия безразличен вид. Сякаш говореше не за баща си, а за някое нещастно коте от улицата. — Понякога по цели дни не се отбиваше тук. Както разбирате, не се интересуваше много от нас.
	— Затова ли не сте притеснени от смъртта му?
	Сякаш летен вятър влетя в пълната с книги стая. Черните очи на Йомер, вперени в Али, започнаха да изгарят от омраза. Помислих си, че Ефсун ще се разгневи и ще прекрати срещата ни по средата. Но върху нежното девическо лице не се появи нито обида, нито негодувание. Преди да отговори, седна спокойно на едно от креслата срещу нас. Сега ни разделяше само дългата масичка за кафе с няколко книги отгоре. Впи тъмносините си очи, които сякаш поглъщаха човека, в моя помощник и започна да говори — ясно и изразително:
	— Смъртта е заложена в съдбата ни, инспектор Али. Рано или късно, всички ще я изпитаме. В сурата „Ал Имран“* е казано, че Аллах отрежда живота и смъртта**, според учението на Аллах смъртта е свързана със срока, който ни е даден до последния ни ден, и това е решение на Бога. Земните блага се дават на онзи, който ги пожелае. На пожелалия ад му се дава адът. Казано е: „Никой не умира, освен с позволението на Аллах в предписания срок. Който иска наградата на земния живот, Ние му даряваме от него, а който иска наградата на отвъдния, Ние му даряваме от него. И ще въздадем на признателните“***. Както се вижда, кога, къде и как ще дойде смъртта, е по волята на Аллах. Несъмнено и смъртта на баща ми не е изключение от това свещено правило. Без съмнение такава е била волята на нашия Създател.
	[* Аллах избра над народите Адам и Нух, и рода на Ибрахим, и рода на Имран — сура за рода на Имран, аят 33 (Свещеният Коран. Превод проф. Цветан Теофанов). — Б.пр.]
	[** Аят 156 (Свещеният Коран. Превод проф. Цветан Теофанов). — Б.пр.]
	[*** Сура „Ал Имран“, аят 145. — Б.пр.]
	Не, не Али й възрази, а малкото момче от дома за сираци. Срещу себе си виждаше не Ефсун, а жестокия директор на дома в Йозгат Шерафеддин:
	— Убийството на баща ви не е по волята на Аллах, а защото така са пожелали убийците му. Защо Аллах ще иска рабите му да бъдат убивани?
	Младото момиче притвори за миг очи, а като ги отвори отново, сякаш говореше на всички нас или четеше молитва:
	— Божията мъдрост не подлежи на съмнение. И доброто, и злото идват от него. Ние, неговите немощни раби, не можем да знаем Божия промисъл — кога и защо е направил това или онова. Разбира се, всичко, което върши Аллах, има своя смисъл. Неговата справедливост е над всеки и над всичко. Той по-добре от нас разбира кой е прав и кой не. Затова понякога висшата добродетел е да приемем случващото се.
	Какъв беше смисълът на тези нейни думи? Дали се опитваше да каже, че смъртта на баща й е справедлива, или че трябва да приемем и най-лошото, което ни се случва, с покорство, без да се бунтуваме срещу Аллах?
	— Какъв човек беше покойният? — попитах я аз, за да си изясня по-добре този момент в казаното от нея.
	Опита се да оправи яката на канеленото си сако. Сякаш печелеше време, за да реши какво и как да отговори на въпроса ми.
	— При нас не е прието да се говори лошо за мъртвите — отвърна с усмивка, прикриваща душевното й състояние. — Освен това аз съм негова дъщеря.
	Никак не беше глупава тази Ефсун! С думите си: „Аз съм негова дъщеря“, тя намекваше, че баща й не е бил добър човек. Струваше ми се, че възнамеряваше да ни сътрудничи, но Али отново не виждаше реалността каквато е заради собствените си предразсъдъци.
	— Тогава ти кажи, Йомер! — подкани той младежа. — Какъв човек беше бъдещият ти тъст?
	Йомер стоеше прав до креслото на Ефсун. Трепна, сякаш беше хванат натясно и съвсем неподготвен. Отговори съвсем равнодушно, без никаква емоция, все едно говореше за някой напълно непознат:
	— Нищо лошо не ми е направил на мен.
	И толкова — нито някакъв детайл, нито някакво обяснение, нищо. Но нашичкият с магарешкия си инат не го остави на мира:
	— Добре де, но бъдещият ви тъст обичаше ли ви? — Без да дочака отговор, продължи, посочвайки към ръката на Йомер: — Забелязах, че нито вие, нито госпожица Ефсун имате пръстени…
	Младата двойка едновременно погледна към пръстите на дясната ръка.
	Доволен от ефекта на думите си, помощникът ми тозчас хвана бика за рогата:
	— Да не би покойният да не е одобрявал много-много вашия брак?
	— Нищо подобно! Баща ми много искаше да се оженим!
	Веждите й се вдигнаха нагоре, а в очите й запрескачаха гневни пламъчета.
	— Пък и каква връзка може да има това с убийството му?
	Да, в този момент трябваше да се намеси „добрият полицай Невзат“.
	— Моля ви, госпожице Ефсун! Успокойте се! Ние само се опитваме да издирим убийците на баща ви. И нямаме намерение да се бъркаме ни най-малко нито във вашия живот, нито в живота на Йомер!
	Думите ми явно не бяха достатъчни да я успокоят. Стоеше все така с вдигнати вежди.
	— Тогава трябва да разследвате деловия живот на баща ми! Защото никой от семейството не би му причинил зло!
	Май най-сетне бяхме стигнали до някъде!
	— И за това ще говорим, Ефсун ханъм! Но има още нещо, което бих искал първо да разбера — втората съпруга на баща ви млада ли е?
	— Млада е! — отвърна тя многозначително. — Ако това е, което ви интересува, с двайсет години е по-млада от баща ми. И само две години е по-голяма от мен. Здрава, красива жена…
	Уж се опитваше да придаде шеговит тон на думите си, но през тях прозираше дълбокото й огорчение и сякаш повече не можеше да сдържа гнева си, готов всеки миг да избухне.
	— Тя известена ли е?
	— Обадих й се сутринта да й кажа.
	— Защо сте й телефонирали, тя не живее ли тук?
	— Миналата седмица замина за родното си място, за Ризе* — побърза да задоволи любопитството ми Ефсун.
	[* Ризе е град и административен център на вилает Ризе в Североизточна Турция на Черно море. — Б.пр.]
	— Как посрещна новината?
	— Как да я посрещне, направо се срина, бедничката…
	Беше искрена, като я наричаше „бедничката“. Наистина се притесняваше за мащехата си. Ако пестеше чувството на съжаление към баща си, не можеше да сдържи съжалението си към жената, не, каква ти жена, към момичето на нейните години, което беше влязло в живота им и разбило щастието им. Тази Ефсун май щеше да се окаже по-зряла, отколкото си мислех.
	— Връща ли се в Истанбул?
	— Ще тръгне довечера — утвърдително поклати глава тя. — Тя, Назлъ, е много предана жена. Не ме гледайте толкова учудено, господин Невзат. Тя няма никаква вина. Едно бедно момиче, което си няма никого. Един зрял и силен мъж се влюбва в нея. Тя какво да направи?
	— Баща ви наистина ли е бил влюбен в Назлъ?
	— Не знам — вдигна рамене Ефсун. — Кой би могъл да знае? Не съм сигурна, че и самият той знаеше… но ще ви кажа каквото знам — знам, че като забогатя, баща ми стана съвсем друг човек…
	Спомних си думите на Лейля Баркън за бившия й съпруг Недждет Денизел. „Онзи млад археолог, който работеше под изгарящото слънце, целият в пръст и прахоляк, за да открие следите на миналото, без да чака и пукната пара за това, изчезна. На негово място се появи бизнесменът, който мислеше само за пари, интересуваше се само от парите и превръщаше в пари всичко, до което се докоснеше.“ Това трябва да беше и първото общо нещо между двете жертви: начинът, по който ги бяха променили парите. Нищо необичайно на днешно време, даже напротив, бе много често срещано явление, но можеше да се окаже важна следа в разкриване на престъплението, когато се появеше и при двете убийства, извършени в разстояние само на два дни, по един и същи начин и с едно и също послание на оставените при труповете старинни монети.
	— Значи, казвате, че бизнесът е променил баща ви…
	Още преди края на изречението, ме прекъсна с треперещ глас:
	— Не бизнесът го промени, господин Невзат, а парите… Както е казал големият ни поет Неджип Фазъл*: „Трябва да се плашим не от човека, който печели пари, а от човека, спечелен от парите“. — Смело ме изгледа с тъмносиния си поглед. — Да, много жалко, че напоследък баща ми се превърна в човек, спечелен от парите. Ако ме питате дали се е занимавал с нещо незаконно, не мога да ви кажа, не знам. Но за последните три години се промени напълно. Както ви казах и по-рано, на мястото на тоя скромен, вярващ човек се появи съвсем друг, стремящ се единствено към земните блага, робуващ на страстите си. Затова ви съветвам да проучите деловия му живот.
	[* Ахмет Неджип Фазъл Късакюрек (1904–1983) е забележителен турски поет, творил в руслото на модернизма, но в рамките на мистичното религиозно чувство; писател, сценарист и мислител. — Б.пр.]
	— Разбирам — с благодарност погледнах аз момичето. — За нас това са много важни сведения. А дали бихте могли да ни кажете имената на някои хора, с които можем да поговорим? От деловите партньори на баща ви…
	След кратко колебание на устните й се появи странна усмивка.
	— Щях да кажа Недждет Денизел, но явно вече не можете да говорите с него. Сутринта чух по новините, че и той бил убит.
	Както предполагах, картината полека-лека започна да се изяснява. Исках да поговорим за връзките на Мукаддер Кънаджъ с първата жертва, но Ефсун побърза да ме попита, вторачвайки изпълнения си с любопитство поглед в мен:
	— Убиецът един и същи ли е?
	— Все още не знаем кой е убиецът, но ако ни помогнете, много по-лесно ще го заловим.
	— Разбира се, ако искате да бъде заловен — намеси се пак в разговора Али. — Отпреди малко ви наблюдавам и ми се струва, че приемате смъртта на баща си като възтържествувала на земята Божия справедливост. При това положение надали залавянето на убиеца му е от съществено значение за вас…
	— Грешите, Али бей… Като казах, че смъртта му е по волята на Аллах, това означаваше, че трябва не само да приемем случилото се, но впоследствие и утехата, която трябва да ни даде покой… Това е един безконечен кръговрат. Няма съмнение, че за всички в този въртящ се кръг, великият Аллах ще приложи волята си. Включително в неговата всевишна воля е да реши дали убиецът да бъде хванат и наказан, или не. — Впи поглед в мен: — Моля ви, не ме разбирайте грешно, господин Невзат. Разбира се, че искам убиецът на баща ми да бъде заловен. И съм готова да направя всичко, което е във възможностите ми за това.
	— Благодаря — отвърнах аз и се върнах на темата за първата жертва.
	— Каква беше връзката между баща ви и Недждет Денизел? Знаете ли нещо за това?
	— Бяха в един и същи съвет. И двамата бяха вещи лица за строителните разрешителни в района на „Султан Ахмед“.
	Първото име, което ми дойде на ума, бе Адем Йездан. Недждет работеше за този човек, за да може той лесно да строи в историческата част на града. Мукаддер беше по градоустройството, отгоре на това — служител в общината, тоест и той беше свързан с новото строителство. С надеждата, че ще открием още допирни точки между двете жертви, тихичко изговорих името на бизнесмена, когото самият аз още не познавах:
	— Адем Йездан?
	Изписалото се върху лицето на момичето отвращение само при споменаването на това име ми подсказа, че съм на прав път.
	— Да, Адем Йездан… Баща ви и с него е имал бизнес. Нали така?
	Пак започна да се занимава с яката на дрехата си, явно изпитваше някаква нерешителност.
	— Чак толкова не знам. — Макар че знаеше, даже доста повече, но нямаше да ни каже. — Чувала съм името му, но какви връзки са имали — нямам представа.
	— Виждали ли сте го някога?
	— Не съм. Аз се занимавам с ученето си и не се бъркам в делата на баща ми. Минавам през офиса му веднъж в годината, може и по-малко.
	— Какво учите?
	— Завършила съм Богословския факултет. — Посочи към книгите върху масичката, която ни разделяше, и допълни: — Сега си правя магистратурата.
	Погледнах заглавията им — съчинения на Ибн Араби, Кушейри*, Абдуллах Тюстери** и други, чиито имена трудно разчитах.
	[* Ал-Кушейри (ум. 1072) е един от първите богослови, опитал се да систематизира цялостната доктрина на суфизма през ХІ в., когато това течение се разпространява широко в мюсюлманския свят. — Б.пр.]
	[** Сехл бин Абдуллах се смята за свят човек, роден е през 89 г. в Хорасан, в град Тюстер, откъдето е и името му. — Б.пр.]
	— Книгите, които виждате, са тълкувания — тефсири на Корана, аз работя по темата за тълкуванията и преводите на Корана. Тоест изследвам значенията, които са над видимото в свещената книга на Аллах. Без да разберем тези значения, не е възможно да разберем и свещения Коран. А който не разбира правилно Корана, той никога не би могъл да разбере правилно и Аллаха…
	Тази тема ми беше напълно чужда и с едно многозначително междуметие се опитах да прикрия незнанието си и да изляза от неловкото положение.
	— Хъъъм!
	Но Али си каза каквото мислеше право куме, та в очи:
	— Бога ми, госпожице Ефсун, това, което казвате, няма никакъв смисъл за мен…
	Гледаше с абсолютно празен поглед момичето, като да бе някакъв неодушевен предмет. Мислех си, че няма да му отговори, но думите на помощника ми я разпалиха.
	— В сурата „Ал-Фулкан“, „Разграничаването“, е казано: „Рабите на Всемилостивия са онези, които ходят по земята с кротост, и ако невежите им отправят думи, казват: «Мир!» [и отминават]“*. И аз ви казвам „Мир вам!“, инспектор Али, всъщност не съм и очаквала да разберете думите ми.
	[* Сурата „Ал-Фулкан“, „Разграничаването“, аят 63 (Свещеният Коран. Превод проф. Цветан Теофанов). — Б.пр.]
	Али си умираше да води такива спорове и моментално се заяде:
	— Тогава за какво ни ги разправяхте толкова подробно? Като не сте очаквали да разберем?
	Брадичката на Ефсун се разтрепери от гняв, тъкмо отвори ядосано уста, и нашият отворко й взе думата, не й позволи да продължи:
	— Не, млада госпожице, не ме гледайте така! Не можете да ме уплашите! Колкото е свещен Коранът за вас, също толкова е свещен и за мен. Това, което ще ви кажа, не го пише в книгите, но може да сте сигурна, че е истина. Който и да се опита да се постави на мястото на Бога и да отнема човешки живот, ще трябва да се сблъска с нас. Ние ще сме срещу всеки, който убие някого, било справедливо, било несправедливо. — Спря за миг и посочи към Ефсун и Йомер: — Ако вие наричате това Божий промисъл, Божия повеля, то да, така е. Наречете го съдба, ако желаете — и това ще е вярно. Но ако мислите, че сметката за тези престъпления някога ще бъде платена в ада, а не тук, да ви кажа, много грешите! Сметката ще се плати на този свят. Аллах няма тояга, но има хора като нас. Тоест искам да ви кажа следното — с всяка лъжа, която сте ни казали, сте излъгали не само нас, но и самия Аллах. Всеки факт, който сте скрили от нас, сте скрили и от Аллах. Затова трябва да ни сътрудничите, за да не си навлечете неприятности и на тоя, и на оня свят. За ваше добро е да гледате да сте близо до нас.


>	Толкова е умен, че превръща убийствата в послание

	След тази пламенна реч на Али не можехме да останем дълго в просторната, изпълнена с книги стая. Тръгнахме си, така и без да разберем със сигурност колко ще са близо до нас Ефсун и Йомер и доколко ще ни помогнат. Но преди това пожелахме да се видим и с госпожа Мелек. Чудно, но Ефсун изобщо не възрази на това ни желание. Минахме по възтесничкия коридор и влязохме в стаята, където в обкръжението на още двайсетина жени Мелек се молеше тихичко, вдигнала ръце към тавана. Не изглеждаше нито толкова силна като дъщеря си, нито разгневена, както всяка друга зарязана съпруга. Щом ни забеляза, започна да намества черния муселинов воал, опитвайки се да скрие изкривеното си надясно от удара лице. Но не успя да скрие сълзите си, стичащи се от сините й очи. Дали плачеше за смъртта на изоставилия я бивш съпруг, причина за сегашното й състояние, или за злочестата си съдба?
	И смъртта е като брака — винаги променя живота ни, кара ни да се замислим отново за смисъла на живота ни, както и за раждането. Особено ако смъртта е насилствена, винаги те кара да си задаваш въпроса — защо? Не е въпрос на повърхностно любопитство — да разбереш каква е причината престъпникът да убие жертвата си, а най-вече да намериш отговор защо човек убива човека, как е възможно човек да извърши подобно нещо? Но любопитството те тласка и още по-далеч — да се запиташ за характера на убиеца, да размишляваш дали е добър човек, или чудовище, или пък някой душевноболен, психопат? Какъв е обаче — няма значение, всички въпроси те карат да се замислиш за самата природа на човека, да я анализираш. Онези, които приемат, че човекът е добро създание, винаги изпадат в недоумение, сблъсквайки се с убийството, и се жалват, че видите ли, „човещината е свършила“! По-простичко е за онези, които са приели, че човекът е лош по природа — за тях убийството не е нещо странно и необичайно. И според тях единственото, което може да се направи, е да се накажат безмилостно престъпниците и убийците. Още по-жестоко, още по-сурово от начина, по който са го сторили. Без да осъзнават, че всъщност предлагат да се приложат същите методи, които използват и самите убийци, мислейки си, че това е решението на проблема. Но за мен като човек, виждащ нещата от живота като смесица между милосърдието и жестокостта, между нежността и яростта, между съзиданието и разрушението, убийството, дори да не будеше недоумение, ме караше да се разочаровам от живота. Може би защото винаги съм се надявал доброто да победи във вечната битка със злото.
	Затова, напускайки къщата на Мукаддер Кънаджъ, ме беше обхванало някакво обезверяване. Али обаче не се замисляше като мен над тия неща. Бързо запали колата и я подкара. Гневът, който го беше завладял на влизане в дома на убития, беше отстъпил мястото си на радостното вълнение на следовател, разкрил голяма загадка. Първото място в списъка на заподозрените, на което беше поставил бившия левичар и сегашен еколог Намък Караман и любимата му Лейля Баркън, сега бе заето от Ефсун и Йомер, за които не изпитваше и грам съмнение, че бяха от „Ал Кайда“ или най-малкото от „Хизбула“. И по пътя непрестанно ме убеждаваше, че именно те са убийците, които търсехме. Може би беше прав. Двамата младежи имаха важни причини да убият Мукаддер Кънаджъ, но защо ще искат същото и за Недждет Денизел? И защо щяха да слагат старинни монети в ръцете на труповете и да ги оставят пред исторически забележителности на Истанбул, нагласяйки телата им във вид на лък със стрела? И Али нямаше задоволителни отговори на всички тия въпроси. Затова, вместо да се задълбочавам в безсмислен спор с него, предпочетох да си почина. Потънах в палтото си, затворих очи… и съм заспал. Гласът на Али ме събуди чак когато бяхме стигнали до улицата, където се намираше полицейското управление:
	— Шефе, шефе!
	Трафикът по нашата тясна улица беше пълен хаос и надпревара. Нямаше смисъл да го набутвам в тая преса. Пък и той доста бързаше — трябваше да стигне в общината преди края на работното време, за да се срещне с колегите на Мукаддер Кънаджъ. Да видим дали наистина вчера е отишъл рано сутринта на работа, както ни беше казала дъщеря му? И ако е отишъл, кога е излязъл от там? В този ден имал ли е някакви посетители? Но освен всичко това Али трябваше да научи и още нещо, може би дори по-важно от останалите подробности — кои други вещи лица, освен Мукаддер Кънаджъ и Недждет Денизел, бяха в експертната комисия?
	А аз трябваше да се срещна с Лейля Баркън, след като разберях какво ново е изровила Зейнеб. Но първо трябваше да й звънна и да си уговоря среща с нея. Слязох от колата на Али в началото на улицата и след като влязох в двора на управлението, започнах да й звъня. Лейля Баркън не отговори веднага, но тъкмо да се откажа и да затворя телефона, от другия край прозвуча властният й глас:
	— Ало, ало, кажете?
	— Здравейте, госпожо Баркън! Аз съм инспектор Невзат. Удобно ли е да говорим?
	— Здравейте, Невзат! — отговори ми след кратко мълчание тя. — Слушам ви!
	В гласа й вече не звучеше предишната отчужденост.
	— Бяхме се уговорили да се срещнем след обедната ви почивка, затова ви безпокоя.
	— Да, разбира се. Изглежда, днес ще свърша по-рано. Да се срещнем след около два часа?
	— Къде?
	— На „Султан Ахмед“, какво ще кажете, да се видим пред Константиновата колона?
	— Дадено.
	— Нали ще донесете и Константиновата монета?
	— Да, ще я донеса. Доскоро.
	Нямах много време и с бързи крачки се отправих към сградата на управлението.
	Зейнеб беше пак пред компютъра. Работеше с пълна пара, макар да бе спала само няколко часа. Докато я наблюдавах, усетих, че това, което изпитвам към нея, не беше точно началническа гордост от умната и интелигентна служителка, а по-скоро някаква бащинска нежност. Макар в никакъв случай да не я поставях на мястото на дъщеричката ми. Само веднъж сънувах Айсун като Зейнеб. Тя говореше с гласа на дъщеря ми, мимиките й, жестовете й, движенията й бяха същите като на Айсун, но лицето й беше на Зейнеб. Значи, това, което съзнанието ми не приемаше и отхвърляше, подсъзнанието ми беше решило, че така трябва да бъде, че това е правилното нещо.
	— Ааа, здравейте, шефе! — най-сетне ме забеляза тя. — Кога дойдохте?
	— Току-що. Как е?
	Погледна ме, триейки зачервените си от безсънието очи.
	— Не е зле. Търсех отпечатъците на Лейля Баркън — посочи тя към екрана на компютъра.
	Беше ме разбрала погрешно, питах я за самата нея, а не как върви разследването.
	— Да, ама изглеждаш уморена — отвърнах аз, за да разбере какво искам да кажа. — Да беше си починала малко.
	Благодарна усмивка озари изтощеното й лице.
	— Благодаря, шефе, обаче не съм чак толкова зле — помъчи се да отклони въпроса тя.
	— Яла ли си поне?
	— Да, да, хапнах една кифличка преди малко — глезено каза тя, сякаш не отговаряше на началника си, а се опитваше да успокои тревогите на собствения си баща.
	Харесваше ми, че се държеше така, но не й повярвах. Като видя неразсеялата се тревога в очите ми, вдигна провисналите си рамене и с твърд и решителен глас каза:
	— Наистина съм добре, началство! И ще съм още по-добре, като оправя този въпрос с пръстовите отпечатъци.
	— Трябва да си добре, защото винаги си ми нужна. И не само за това дело, а винаги… Както и да е. Тоя Адем Йездан… предприемачът, нещо успя ли да проучиш за него?
	— За съжаление, не успях — засрамено ми отговори тя. — Не ми стигна времето. — Посочи към струпаните до компютъра бумаги и поясни: — Дойдоха докладите от аутопсиите на Недждет Денизел и Мукаддер Кънаджъ и ги проучвах, та затова.
	Това беше добра новина, но не се сдържах да й напомня:
	— И Адем Йездан е важен, не го подценявай, Зейнеб, става ли?
	— Както заповядате! — отвърна тя, а руменината заля цялото й лице.
	— А в тези доклади за аутопсиите… Има ли нещо, което да ни върши работа? — попитах я, стоейки все още прав.
	Взе докладите в ръка и ги зачете:
	— Причината за смъртта и на двамата е една и съща — починали са вследствие на хиповолемичен шок, резултат на прерязване на сънната артерия. Тоест починали са вследствие на бърза и много силна кръвозагуба. Интересното е, че онзи, който го е направил, е разбирал от тия неща. Оставил е много чисти и точни разрези, при това и при двамата са еднакви по размер — съвпадат почти до части от милиметъра.
	— А часът на смъртта им изясни ли се вече?
	— Знаете, не можем да определим категорично часа на смъртта. Но и на двата трупа има мъртвешки петна, а за образуването им са необходими поне 15 часа. Така че очевидно и двамата са били убити най-малкото 15 часа преди да ги открием. Недждет Денизел е намерен във вторник в пет часа сутринта. Ако се върнем назад, значи, трябва да е бил убит някъде след два часа следобед в понеделник. А Мукаддер Кънаджъ е намерен в сряда около един часа през нощта, което означава, че той е бил убит във вторник, преди десет сутринта. Разбира се, това можем да кажем само приблизително.
	— Жертвите не са ли се съпротивлявали на убиеца?
	Пак погледна в докладите от аутопсията.
	— Не, няма никакъв белег на борба между жертвите и убиеца. Само върху лявата част на слабините на Недждет Денизел има петна с големината на едра монета. Все едно някой го е мушкал с яка тояга. Но петната са доста стари.
	— Нищо по-конкретно ли не може да се каже за времето, откогато са тези петна?
	— Не може да се определи точно, но трябва да са най-малко отпреди седмица. Ако бяха от удари през последните два дни — щеше да си проличи. Едно може да се каже със сигурност — че жертвите не са се съпротивлявали или не са били в състояние да се съпротивляват на убийците си.
	— В такъв случай жертвите трябва да са били упоени и отвлечени…
	— И аз така мисля, инспекторе! Ако не са стигнали на собствен ход до мястото на смъртта си, то трябва да са били упоени и отвлечени. Да! Даже си мисля, че в момента на смъртта си все още са били упоени и не са и разбрали, че ги убиват…
	Това вече беше доста интересно. Убиецът или убийците са били достатъчно жестоки да заколят двама души в разстояние на два дни, но са били и толкова състрадателни, че да не желаят да причинят болка на жертвите си?!
	— Сигурна ли си, че жертвите са били упоени в момента на смъртта си?
	Изгледа ме с уморените си и зачервени очи.
	— Не съм сигурна, но както казах и преди малко, няма никакво доказателство, че жертвите са били жестоко третирани или измъчвани. Все пак, за да съм сигурна, ще поискам от съдебната медицина да потърсят дали в труповете има пропофол.
	— Пропо… какво?
	— Пропофол — повтори тя. — Основна съставка на най-често използваните при анестезия препарати. Но на пазара е позната като диприван*. Използва се при операции. Вкарва се венозно и се пренася с кръвоносната система, стига до черния дроб и тук се включва в детоксикацията и елиминацията. Щом се включи в метаболизма чрез черния дроб…
	[* Диприван принадлежи към група медикаменти, наречени общи анестетици. Ефектът му е да предизвика състояние на безсъзнание, докато се провеждат хирургични или други процедури. — Б.пр.]
	— Достатъчно, Зейнеб! — вече не можех да следя думите й. — Разбрах. Ако това вещество бъде открито в труповете, ще установим, че преди да бъдат убити, жертвите са били упоени с общи анестетици. Нали така?
	— Да, точно така, шефе.
	Умората сякаш се беше изтрила от очите й.
	— И ако е така, значи, трябва да търсим лекар сред заподозрените…
	Без съмнение, и на двамата ни мина през ума едно и също име. Но преди да го спомена открито, реших да смекча думите си и добавих:
	— И очевидно — хуманен… Човек, който не харесва убийствата, но все пак е извършил престъплението…
	— Прав сте, някой, който е убил, понеже не е имал друг изход… Някой идеалист, който се опитва да привлече вниманието на обществото към справедливите си каузи чрез извършваните от него убийства…
	За да съм напълно сигурен, продължих да допълвам профила на заподозрения:
	— Освен това е смел, толкова смел, че да убие човек, и толкова умен и хладнокръвен, че да съумее да превърне убийствата в послание.
	Зейнеб продължи с анализ и на хората, които са му помагали:
	— Същевременно е имал организация или сдружение от хора, които да му помагат в извършването на престъпленията.
	Вече можехме да назовем открито името на заподозрения.
	— Намък Караман — тихичко изрекох аз. — Искаш да кажеш, че това е Намък Караман, нали така?
	Зейнеб леко поклати глава.
	— Може би и любовницата му Лейля Баркън, която му е помагала в подготовката на цялата тази историческа ритуализация.


>	Разследването на престъпления е същото като историческото дирене

	Лейля Баркън все още не се бе появила, но прохладният вечерен полумрак вече беше започнал да пада над площад „Султан Ахмед“. Докато групите туристи бавно го напускаха, скорците, тези постоянни гости на огромните кестени и чинари, долитаха на ята, кацаха и излитаха, и пак кацаха, и пак излитаха, наслаждавайки се на последните лъчи на залязващото слънце, преди да се унесат в дългата си нощна дрямка. Преминах през тълпата от двайсетина англичани на средна възраст, стиснал здраво дръжката на кожената си чанта, в която бяха монетите от времето на Визас и тези на Константин, и стигнах до Чемберлиташ, или както го наричаха още — Теодосиевия обелиск. Макар още от детските си години да го бях посещавал много пъти, изправех ли се пред него — и ме изпълваше някакво особено чувство, сякаш за пръв път виждах изписаните върху колоната йероглифи, и се впусках да изследвам странните форми на буквите на един от най-древните езици на света, както и великолепно изсечените върху масивното му тяло от розов гранит фигури на орли, лъвове, очи, слънца, речни вълни, безкрайни пустини, тайнствените символи на още по-тайнствен език.
	— Величествена е, нали?
	Обърнах глава и срещнах пъстроокия поглед на Лейля Баркън, спряла зад мен. Не гледаше мен, а с възхита се взираше в образите върху Теодосиевата колона*.
	[* Известна е и като Египетския обелиск. — Б.пр.]
	— Била на три хиляди и петстотин години, казват… но изглежда съвършено нова… сякаш е произведение на някой модерен автор, изложено за биеналето* — замислено и бавно произнесе тя.
	[* Истанбулското биенале на изкуствата си е спечелило вече славата и признанието на световно изложение на съвременните творци. — Б.пр.]
	Чак толкова не знаех, но че е изключително произведение — това беше сигурно.
	— Константин ли я е издигнал? — попитах отново аз, с поглед, вперен в колоната.
	— Не, Теодосий І. Но има и нещо вярно в това, което казахте — пръв е забелязал колоната Константин, по онова време обелискът се е намирал в Египет, в град Ану.
	Говореше назидателно, все едно изнасяше урок на ученици, но това не можеше да ме засегне, така че я попитах:
	— Защо е бил издигнат там?
	— Защото не е бил в чест на успехите на римските императори, а в чест на победите на фараон Тутмос Трети. Вижте, тук е написано — приведе се тя към северозападната част на колоната и с лекота зачете надписите, които само допреди малко се опитвах и аз да разгадая:
	— „Тази колона е направена и издигната в чест на тържествата за трийсетгодишното царстване на Тутмос ІІІ, владетел на Горен и Долен Египет от осемнайсетата династия*, който, след като принесе жертва на бог Амон и с помощта на Хор**, покори всички морета и реки, и в името на всички празници, които ще се празнуват от сега нататък“. — Очите й, тъмнеещи с настъпването на мрака, се спряха върху лицето ми. — Макар че много императори са видели обелиска, след като римляните завладяват Египет, никой не му е обърнал достатъчно внимание. Чак до Константин. Когато пренася столицата на Римската империя тук, в този град, който години след това ще бъде наречен с неговото име, той пожелал да събере в него забележителни паметници, статуи, произведения на изкуството от цял свят, за да го разхубави. И не само — искал е Византион да бъде най-красивият град на земята. Затова и написал до египтяните едно любезно, но строго писмо: „Когато корабите ви тръгнат към Черно море, ще е много подходящо да изпратите този уникален обелиск, за да допринесете за красотата на този град, който смело ви посрещна и за прехраната на който вие толкова помагате“.
	[* Осемнайсетата династия (1550–1292 г. пр.н.е.) е една от най-известните в Древен Египет. Понякога се нарича династията на Тутмосидите, тъй като в нея влизат четирима фараони с името Тутмос. — Б.пр.]
	[** Името на египетския бог Хор означава „Този, който е горе или Този, който е далече“. Божеството има глава на сокол и носи двойната корона на Египет и ореол от слънчевия диск. — Б.пр.]
	— А египтяните изпратили ли са го? — попитах я с нескрито любопитство.
	— Това не е много ясно. Не се знае кога точно е пристигнал обелискът в този град. Знае се само, че след като е бил докаран, доста дълго време е престоял в пристанището Кадърга. Трябвало е Теодосий І да поеме властта, за да бъде изграден пиедесталът, на който е поставен обелискът*. Той пожелал в чест на победите си да го докара на Хиподрума**, но това му желание не се оказало чак толкова лесно за изпълнение. Наложило се да направят специален път от пристанището Кадърга до Хиподрума, по който да бъде пренесен. Успели да го докарат до там след три дни мъчителни усилия. А за да се постави върху пиедестала, са били нужни според някои 30, според други — 32 дни! — обясни ми тя, сочейки към основата на обелиска.
	[* Високият 19,50 м. обелиск, който до времето на Михаил ІІІ е имал на върха си позлатена сфера от бронз, бил поставен върху четири медни куба на специално издигнат пиедестал с изображения от живота и подвизите на императора. — Б.пр.]
	[** Според някои сведения Хиподрумът бил построен от Септимий Север (скоро след 196 г.) и довършен от Константин Велики, който го снабдил с императорска ложа (катизма) и построил големия дворец до него. Той служел не само като спортна арена, но също и като място за провъзгласяване на императорите, празнуване на триумфи и фокус на обществения живот на градското население. — Б.пр.]
	— Гръцкият надпис тук ни казва следното: „Император Теодосий се осмели да издигне този обелиск, който винаги е стоял на земята, и в това му помогна Проклос*. Камъкът бе издигнат за 32 дни“.
	[* Прокулус, или Проклос на гръцки, е управител на Константинопол по времето на Теодосий Велики (379–395). Латинският надпис върху постамента на Теодосиевия обелиск на Хиподрума свидетелства за успеха му да извърши това трудно начинание. — Б.пр.]
	Латинският надпис беше почти в основата на обелиска и гласеше следното:
C>
	DIFFICILIS QVONDAM DOMINIS PARERE SERENIS
	IVSSVS ET EXTINCTIS PALMAM PORTARE TYRANNIS
	OMNIA THEODOSIO CEDVNT SVBOLIQVE PERENNI
	TER DENIS SIC VICTVS EGO DOMITVSQVE DIEBVS
	IVDICE SVB PROCLO SVPERAS ELATVS AD AVRAS
C$
	Или:
C>
	Макар първоначално да се възпротивих, беше ми заповядано да пренеса този венец на победата на нашия велик владетел над тираните. Всички се подчиняват на Теодосий и неговата династия, която ще съществува вечно, както и аз се подчиних на волята му. Под ръководството на Проклос, управител на Константинопол, успях да го издигна за десет по три дни.
C$
	Усмихнах се. Сетне посочих към барелефите на човешките фигури и отново я попитах:
	— А тези хора кои са?
	— Теодосий със семейството си. От тази страна на обелиска издяланите надписи разказват за историята на издигането му.
	Известно време продължих да разглеждам барелефите. Но мен ме интересуваше не толкова Теодосий, колкото един друг император.
	— Този площад Константин ли го е направил?
	— За Хиподрума ли питате? — поправи ме тя. — Да, тук е имало хиподрум. Но не го е изградил Константин, а много преди него го е започнал Септимий Север*. Когато Константин решава да превърне Византион в столица, той го разширява и достроява. — Очерта невидим кръг с ръка и продължи: — Тук са се провеждали конни надбягвания, смъртоносни гладиаторски битки, вдигали са се въстания. Представете си една огромна арена, обкръжена с мраморни и дървени седалки. Точно в средата били поставени донесените от различните краища на империята произведения — този обелиск от Египет, Змийската колона и малко по-напред — ажурната Константинова колона. Можете ли да си го представите как е било, Невзат бей? Не е трудно, цялата картина ще изникне пред очите ви само с малко въображение.
	[* Луций Септимий Север (лат. Lucius Septimius Severus; 146–211) е римски император от 193 до 211 г. Неговото управление поставя началото на нова епоха от развитието на империята, в която провинциалната периферия добива преимущество пред центъра Рим и започва да доминира във всички сфери на обществения и стопанския живот. Той основава династията на Северите. — Б.пр.]
	За малко да й кажа: „Знам, че е лесно, та нали снощи в съня ми щяха да ме убият на същата тази арена!“, но си премълчах и само попитах:
	— Сигурно е била величествена постройка. За колко души е била предназначена да побере?
	— Смята се, че е била за сто хиляди души. Надбягващите се колесници са го обикаляли по седем пъти. Ажурната Константинова колона е служела като знак къде трябва да обърнат — рече тя, сочейки към колоната.
	Пред очите ми изникна гледката на лудо препускащите дорести, бели, черни коне, впрегнати в колесниците, чиито лъскави гърбове блестяха под жарките лъчи на лятното слънце. В ушите ми отекнаха нервните викове на потъналите в пот колесничари, дърпащи юздите на конете, за да обърнат посоката. Но гласът на Лейля изтри тази картина за миг:
	— Победителите в седмия тур били награждавани лично от императора и се превръщали в народни герои.
	— Защо седем пъти са обикаляли арената при състезанията?
	— Римляните смятали числото седем за свещено и щастливо. Вероятно са наследили това от Питагор Йонийски. То символизира седем важни събития. А също и тайнственото и силата. Седем дни, седем месеца, седем години… Вероятно по тази причина и Константин е изградил новата столица, подобно на Рим, върху седемте хълма. Нарекъл е най-голямата зала в двореца си „Седемте свещи“. Имал е охрана от седем души. Както знаете, и в исляма числото седем е много важно. В сурата „Мюлк“ — „Властта“, на Корана се говори за това, че небето се състои от седем слоя*. По време на хаджилъка се обикаля седем пъти около Каабето. Като погледнете — всички култури са продължение една на друга, Невзат бей. Нито една култура не може да е напълно автономна спрямо останалите. Погледнете само колко са изящни минаретата на джамията „Султан Ахмед“!
	[* Аят 1, 2, 3: „Благословен е Онзи, в чиято ръка е властта. Той за всяко нещо има сила. Той е, Който сътвори смъртта и живота, за да ви изпита кой от вас е по-добър в делата. Той е Всемогъщият, Опрощаващият, който сътвори седем небеса на слоеве. Не ще видиш несъразмерност в творението на Всемилостивия. Пак обърни взор! Нима виждаш пукнатини!“ (Свещеният Коран. Превод проф. Цветан Теофанов). — Б.пр.]
	Погледнах към величествената джамия, чиито светлини току-що бяха започнали да просветват измежду огромните кестени. В падащия нощен мрак шестте й минарета се извисяваха към дълбините на небосвода, сякаш надпреварвайки се кое по-напред ще достигне до тайните на света.
	— Неин архитект е Мехмед ага Седефкяр. Създал е това невероятно произведение благодарение на наученото от учителя му Мимар Синан и на собствения си талант. А сега погледнете и „Ая София“ отсреща й. Два великолепни храма, две забележителни светини. Ако не съществуваше „Ая София“, и джамията „Султан Ахмед“ нямаше да бъде създадена. Тоест, ако го нямаше християнството, нямаше да го има и исляма, ако го нямаше юдейството — нямаше да съществува и християнството. Можем да кажем също и че ако ги нямаше шумерите, нямаше да ги има хетите*, ако ги нямаше тях пък — нямаше да я има и Древна Елада, ако я нямаше нея — нямаше да съществува и Римската империя, а без нея нямаше да я има и Османската империя. Това са различните периоди, през които е преминала и великата човешка цивилизация. Ако решиш да извадиш нещо, ще остане безсмислена празнота; без всяка своя отделна част и историята не би била пълна и завършена.
	[* Хетите са древен индоевропейски народ. Пристигнали са в Анатолия в средата на ІІІ хил. пр.н.е. Хетската държава обединява много племена, които говорели на различни езици. През II хил. пр.н.е., след като се оформила сравнително единна хетска народност, основен станал езикът на древните жители на Анатолия, известни като протохети, хати или хета. Това е най-древният индоевропейски език, за който има писмени сведения. — Б.пр.]
	Постепенно разговорът излизаше извън моята професионална сфера и ако продължеше така, щях да отстъпя контрола на Лейля Баркън и от немай-къде да приема ролята на безмълвен неин слушател. Обичах историята, но не и когато бях по средата на едно толкова объркано разследване.
	— Също както при разследването на престъпленията — казах аз с желанието да върна темата върху работата си. — Да, то прилича досущ на историческото изследване. Всяко събитие, всяка подробност, всяко сведение са взаимно свързани. И ако прекъснеш съществуващата помежду им последователност, никога не ще откриеш извършителя на престъплението. Ние възприемаме криминалното разследване по същия начин, по който вие — историческите дирения — като едно неразделно цяло.
	Лейля се засмя.
	— Забавен човек сте, господин Невзат! Искате да кажете, че е време вече да минем на въпроса за убийството?
	— Всъщност всичко, което ми разказахте, е свързано с разследването ни. Както ви е известно, убиецът е човек, който иска да ни предаде своето послание, използвайки най-древните символи на този град. Все едно че ни преподава урок по история.
	Лейля изведнъж стана сериозна.
	— Значи, казвате, че и убиецът може да е историк?
	Гласът й стана напрегнат, както и чертите на лицето й. Да не би да си беше помислила, че обвинявам нея?
	— Някой ваш колега ли? Не, ни най-малко не мисля така. Според мен убиецът използва историята, за да ни отправи послание. И вие бяхте казали същото, нали така? — помъчих се да си спомня аз.
	Тя изпадна в паника, мислейки си, че е казала нещо погрешно.
	— Как така? Какво съм била казала?
	— Чакайте, чакайте! Не се тревожете, моля ви. Не сте казали нищо лошо.
	Въпреки че изглеждаше, че все едно я успокоявам, всъщност бях доволен, че дълбоко в нея се бе загнездила някаква несигурност.
	— Не съм се разтревожила — ни най-малко! — отвърна тя, поокопитвайки се полека-лека. — Само полюбопитствах какво съм казала?
	— Ако си спомняте, в управлението, в кабинета ми, преди няколко часа… чакайте, да си спомня, да, вие казахте точно това: „Изглежда, убиецът иска да отправи някакво послание“. А аз ви подкрепих с думите: „Да, абсолютно сте права, убиецът или убийците искат да ни пратят послание“.
	Поуспокои се.
	— Да, да, помня. И сега смятам, че е било така. Помислете си, господин Невзат, убивате двама души. Оставяте първия труп на мястото, на което е бил основан този град, отгоре на това пъхвате в ръката му монета на крал Визас. Втората жертва оставяте под Колоната на Константин, превърнал града в столица на Римската империя, а в ръката й поставяте монета на Константин. Ясно е като бял ден, че тези хора искат да оставят послание, нали така?
	— Точно така. Но какво е посланието им?
	Почаках малко да ми отговори. Но тя не издаваше и звук, затова се видях принуден да започна да излагам своята версия:
	— Дали не искат да заявят, че хората, навредили на този град, заслужават смърт? Не ме разбирайте погрешно, но според онова, което казахте, а и от нашите проучвания остава впечатлението, че бившият ви съпруг Недждет Денизел в известен смисъл е предал историята на нашия град…
	Погледнах я, за да разбера дали думите ми са я засегнали.
	— Не е жестоко, че се изразих така, надявам се…
	— Не — твърдо отговори Лейля, кимайки утвърдително. — Така е, Недждет наистина предаде този град, по-точно — предаде собствените си идеали.
	Замълча. После заинтригувано се обърна към мен:
	— А втората жертва… Този Мукаддер Кънаджъ… него разследвахте ли го?
	— Да, днес следобед се срещнах с дъщеря му. С госпожица Ефсун. И тя потвърди, че баща й е бил замесен в тъмни сделки. И ни каза нещо още по-интересно — че Недждет и Мукаддер са се познавали.
	Нито се учуди, нито й се стори странно.
	— Знаехте ли това? — настоях да разбера аз.
	— Не знаех, но е възможно да са се познавали. Единият е инженер в градското планиране, другият е историк на изкуството. Много вероятно е да са били вещи лица в една и съща комисия.
	— А и двамата са познавали Адем Йездан.
	Това твърде важно за мен сведение не я развълнува ни най-малко.
	— И това ли ви каза дъщеря му?
	Всъщност държеше се точно като заподозряна. Криеше чувствата си, мислите си, опитваше се да разбере с кого съм разговарял и какво знам.
	— Да — отвърнах аз, за да не си помисли, че се съмнявам в нея и нейния любим. — Да, Ефсун ми каза това.
	— И тя ли мисли, че Адем Йездан е виновен?
	Усетих някаква радостна нотка в гласа й, сякаш беше много доволна, че разговорът се плъзна в тази посока.
	— Чак това не ми каза. Но го познава тоя Адем Йездан. Донякъде думите ви са верни по отношение и на него. Но ни трябват някои подробности. Например дали наистина е бил замесен в някакви незаконни дела? Или е само ловък и хитър бизнесмен, опитващ се да се възползва от непълнотите в закона?
	Вместо да ми отговори, посочи историческата сграда, върху чиято каменна стена светеше червен надпис: „Музей на турско-ислямското изкуство“.
	— Ако искате, да отидем до двореца на Ибрахим паша… Там ще можем по-спокойно да приказваме.
	— Това там е музей, нали?
	Върху лицето й отново се появи самоувереният израз на човек, който знае цената си.
	— Сега е музей, но преди повече от четири века е бил построен за дворец на Ибрахим паша, приятел от детството, а после и велик везир на султан Сюлейман Великолепни.
	Тръгна към музея, без дори да дочака да я попитам нещо друго. Няма да крия — за миг си спомних за майка ми и се почувствах като малко дете. Стана ми неприятно — нито аз бях хлапе, нито Лейля ми беше майка. От друга страна, тя беше специалист по тази тема — историята, и това бе една от причините за срещата ми с нея. Но не бе само това — тя беше и една от заподозрените. Колкото и да не ми беше приятно, трябваше да я изслушам, за да разбера накъде иска да ме насочи с разказите си, а и какво се опитва да скрие от мен. Затова нямах друг изход, освен да се затътря подир Лейля, също както навремето обикалях музей след музей с майка ми за ръка.


>	Властта се храни с кръв

	Всички в Музея на турско-ислямското изкуство отблизо познаваха Лейля Баркън. Затова ни разрешиха да влезем вътре, макар работното време за посетители да бе свършило вече. Охраната на входа, както се и очакваше, ни посреща любезно и поздрави всеки един от нас. Изкачихме се по дървената стълба и излязохме в една доста просторна градина. Лейля погледна с възхищение към каменната постройка.
	— Красива е, нали? — И продължи, без дори да изчака да чуе отговора ми: — С изключение на султанските дворци, това е единственият запазил се непокътнат дворец в Истанбул. — Присви очи, сякаш споделяше някаква съкровена тайна: — Знаете ли, Ибрахим паша е бил и зет на Сюлейман Великолепни. Но не го е спасило нито че е бил близък приятел на султана, нито че е бил женен за дъщеря му. Заради подстрекателството на великата любов на султана, Хюррем султан*, Сюлейман Великолепни лично издава заповед да го убият и Ибрахим паша бил удушен.
	[* Александра, или Анастася (Настя) Лисовска (1506–1558) е съпруга на султан Сюлейман Великолепни, известна с турското си име Хюррем (тур. Hürrem — Веселата), но също така и с имената Роксолана и Рушен (Сияеща). — Б.пр.]
	Помъчих се да си представя какво разочарование е изживял Ибрахим паша, осъден на смърт от най-близкия си приятел. Дали и когато е умирал, въпреки всичко е запазил близостта си с падишаха? Или е умрял в отчаяние, мислейки си как целият му живот е преминал напразно?
	— Оттук, господин Невзат! — посочи ми Лейля една широчка и не много стръмна стълба. — Оттук ще минем.
	Стигнахме до терасата, която гледаше към площад „Султан Ахмед“. Между високия чинар и избуялата в градината пред двореца акация се виждаше Дикилиташ — Колоната на Константин. Обърнах се надясно и зърнах Змийската и Ажурната колона. Тези три паметника, останали ни в наследство от Римската империя като някакви свещени пазители на времето, мълчаливо чакаха падането на нощта върху все по-безлюдния площад.
	Още докато се оглеждахме за свободни места в кафенето, един младеж моментално се устреми към нас и поздрави Лейля:
	— Здравейте, Лейля ханъм! Добре дошли!
	— Здравей, Рашид! Добре заварил! — отвърна Лейля и хвърли поглед към съвсем празните маси. — Никой ли не е останал, или вече сте затворили?
	— Не, не, заповядайте, Лейля ханъм!
	Сложих чантата си върху масата, която ни сочеше младежът, а Лейля седна на стола с гледка към площада. Аз се настаних срещу нея.
	— Какво ще пиете? — почтително попита Рашид.
	И двамата искахме едно и също.
	— Чай!
	Лицето му се смръщи леко.
	— Чаят ни не е съвсем пресен, да ви направя по едно турско кафе?
	Спогледахме се — и на двамата щеше да ни дойде добре.
	— Добре, донеси кафе тогава.
	— Лейля ханъм го пие средно сладко — обясни Рашид, освободен от неудобството си, — а вие как го искате?
	— С малко захар…
	Рашид се отправи към кухнята, а Лейля се загледа в площада, вече почти потънал в мрака на вечерта.
	— Много го обичам това място тук — обърна към мен по детски възхитения си поглед. — Този площад е свидетел на всичко, което е преживял този град за близо две хилядолетия. Толкова крале, толкова императори и падишахи… Бил е свидетел на битки със световно значение… На разграбвания, безумни оргии, победни тържества. На бунтове, разклащали империята, султаната. На епидемии, земетресения, суши… На всичко, преживяно от този град… — Замълча за миг и продължи с дълбок респект в гласа: — Но вижте как се е смълчало безкрайно голямото му сърце, сякаш, както през цялата си история, безмълвно записва всичко това в паметта на камъните, желязото, дървото, дори и случващото се днес.
	Трябва да беше влюбена в професията си. Също така пристрастена към историята като майка ми. Да работиш онова, което обичаш, е чудесно, и това чувство ми беше много добре познато, защото и аз бях от малцината, които си изкарваха прехраната, вършейки любимото си нещо. Но започнете ли да му отдавате повече от нужното внимание, решите ли, че работата ви е най-важното нещо в живота, няма да бъдете щастливи. Просто ще е невъзможно! Колкото и да обичате професията си, в никакъв случай не трябва да се отричате и от другите неща в живота. Майка ми беше успяла в това. Въпреки любовта си към историята не се беше отказала нито от семейството си, нито от останалите си занимания. Със същото увлечение, с което четеше някаква любопитна статия за Влахернския дворец*, поливаше мушкатото на прозореца и приготвяше любимия на баща ми пълнен артишок. Далеч не мога да кажа, че притежавам нейния талант да живее, защото професията ми ме беше завладяла напълно. Особено след смъртта на Гюзиде и Айсун, смърт, която направо ме бе смазала. И с Гюзиде, и с Евгения най-често се карахме точно за това, че съм се отдал изцяло на професията си. За Лейля Баркън все още ми беше трудно да преценя до каква степен и на какво е готова за любимата си професия. Не можех да реша засега дали страстта към работата й и нейната обсебеност биха могли да я тласнат към престъпление. И това не ми позволяваше да я извадя от списъка със заподозрените, нито да реша окончателно дали тя би могла да е убиецът.
	[* Новият, или Малкият Влахернски дворец, намиращ се в северозападната част на Константинопол, известна от времето на Юстиниан с църквата „Света Богородица“. Днес триетажната постройка, изградена в началото на управлението на Палеолозите (династия, управлявала Византия от 1261 до 1453 г.), е в руини. — Б.пр.]
	— Обаче ми се струва, че самите ние не осъзнаваме ценността на този площад — вметнах аз, нарушавайки настъпилото мълчание.
	Красивите й очи изведнъж запламтяха.
	— „Не осъзнаваме“ е меко казано, Невзат бей! Това, което вършим, е престъпление срещу историята. Ние буквално я убиваме, варварски я унищожаваме. — Гласът й гневно потреперваше. — Отново впи поглед в „Султан Ахмед“, преди да продължи: — Зад джамията има голям императорски дворец, наречен Палатиум Магнум*. Най-безсъвестно построиха петзвезден хотел върху руините му. Нито правителството попречи, нито общината. И най-лошото е, че това убийство ще продължи с тяхната благословия. Тази държава няма собственик, Невзат бей… Затова такива бизнесмени като Адем Йездан, които се кланят единствено на Златния телец, ще унищожат историята ни… Той и всички останали като него…
	[* Големият, или Светият дворец в Константинопол, който е главна резиденция на византийските императори от 330 до 1081 г. Изграден от Константин Велики между Хиподрума и „Света София“, преустроен от Юстиниан и разширен от Теофил. Всички дворцови съоръжения били разрушени след падането на Константинопол. Дворцовата църква била превърната в барутен погреб, който избухнал през 1490 г. В сравнително по-добро състояние се запазил Буколеонският дворец на юг, на брега на Мраморно море. От началото на XVІІ в. на мястото на Големия, или Светия дворец се извисява Синята джамия. — Б.пр.]
	Това бе моментът и не трябваше да пропускам тази благоприятна възможност.
	— Наистина, що за човек е тоя Адем Йездан? — прекъснах я аз.
	Вече беше загубила всякакво чувство за предпазливост, говореше с нескрито отвращение, без да прикрива чувствата си:
	— Ужасен! Човек, способен на всяко зло, за което бихте се сетили! — Не ми даде възможност да попитам какво по-точно има предвид и продължи в същия тон: — Без да се спира пред нищо, иска да стане най-големият на пазара, помитайки всичко по пътя си. Не само в Турция, в Европа, в Америка, в целия свят. Но това не е толкова лесно, има срещу себе си мощни групи, с които се бори или поне се опитва да се пребори. — Забеляза изпълненото ми с любопитство изражение и набъбналото множество въпроси, които се канех да й задам, и буквално ги изпревари: — Казах „опитва се“, защото е прекомерно трудно за Адем Йездан да се конкурира с тези бизнеси, които имат натрупан многогодишен опит. Остане ли в границите на закона, не ще бъде възможно да спечели тази борба. Затова и често пъти търси начини да го заобикаля.
	— Какви са тия начини?
	— Каквито се сетите. Например преди три години те щяха да правят голям бизнес център над останките от византийските цистерни*. Имаше нещастен случай, при който загинаха трима работници и двама граждани. От нашето дружество поискахме да сме ищци и същевременно страна по делото, но съдът ни отказа. Защото Адем Йездан му беше повлиял! Беше се свързал с комисията на вещите лица, дори с прокурора и съдията! В резултат съдът реши, че това било нещастен случай. Ние, естествено, не оставихме така нещата и се обърнахме към Административния съд. Успяхме да получим решение за спиране на строителството. Адем Йездан се опитваше да отмени това решение за тригодишно спиране, защото всеки ден губеше хиляди долари. Затова и не се спираше пред никакви злодеяния…
	[* Една от тях, Йеребатан Сарнъджъ, или Цистерната на базиликата, е най-голямото и добре запазено покрито водохранилище за питейна вода в Истанбул, прилича на дворец. Едно от имената, с които цистерната се назовава, е „Потъналият палат“. Резервоарът е разположен в историческия център на града, в района „Султан Ахмед“ срещу катедралата „Света София“. Цистерната се е запазила почти непокътната до днес. Построена е от император Юстиниан (532–542), като по онова време в Константинопол е имало около шейсет цистерни. — Б.пр.]
	— Какви? Заплашваше ли ви?
	— Разбира се. Дружеството ни получаваше хиляди заплахи, анонимни писма, заплахи по електронната поща, по телефона.
	— Но не сте имали случай на физическо нападение, тоест хората на Адем Йездан не са се опитвали да ви наранят или убият, нали така?
	— Нямаше нападение срещу членове на дружеството ни, но на входната врата бяха написани заплашителни надписи. Спукаха гумите на микробуса ни, счупиха му прозорците…
	Тъкмо се готвех да попитам дали е имало някой арестуван за това и Рашид изникна над нас.
	— Заповядайте, кафето ви е готово!
	Наоколо се разнасяше вълшебният аромат, излизащ от филджаните върху сребърната табла, която Рашид носеше.
	— Средно сладкото за Лейля ханъм, с малкото захар за вас!
	С уважение сложи на масата кафетата с двойно препечени локуми в чинийките, отстрани на чашките. След като ни остави и водата, изчака да отпием от кафето, за да разбере дали сме доволни как го е приготвил. Наистина, беше невероятно! Захарта, пяната, гъстотата — всичко беше идеално!
	— Много е хубаво, благодаря ви!
	— Както винаги — невероятно ароматно! — похвали го и Лейля. — Благодарим ти, Рашид!
	Момчето си тръгна с щастлива усмивка на лицето. След като отново отпих глътка от черната ароматна течност, изстрелях въпроса, който още отпреди исках да й задам:
	— Имаше ли някой арестуван за нападението над дружеството ви?
	— Не, за съжаление. Тези, които са го направили, са били истински професионалисти. Не са оставили нито следи, нито свидетели. Също като убийците на Недждет и Мукаддер!
	Дали Лейля Баркън се стремеше да ме води в нужната й посока, или ми казваше истината? Може и двете неща да бяха верни. Хората на Адем Йездан може действително да са извършили всичко онова, за което ми разказа, но това не ги правеше убийци. Очевидно бе, че Лейля Баркън искаше да ги представи като заподозрени за убийствата. За да сменя темата, извадих от кожената си чанта Константиновата монета, която намерихме в дланта на втората жертва, и я подадох на Лейля.
	— Ето монетата, която искахте да видите.
	С радостно вълнение я грабна и обърна към светлината, за да я разгледа по-добре.
	— Константинова монета! — със задоволство прошепна след малко тя.
	— Да. — Бръкнах отново в чантата си и извадих и намерената в първата жертва монета. — А тази е сечена за Византион.
	Взе и я заразглежда внимателно.
	— Точно както казахте — на предната страна е изобразена Хеката*, а на задната под надписа „Византион“ — има полумесец и звезда. — След това отново заразглежда Константиновата монета. По едно време поклати глава, сякаш се бе сетила за нещо много важно: — Накъде гледаше трупът?
	[* Хеката е богиня, която най-често е свързвана с магическото изкуство и с тройния кръстопът. Получила от Зевс власт над земята и морето, а според античните магически текстове — от Уран — скиптър с велика сила да държи връзките на Космоса неразрушими. — Б.пр.]
	Не разбрах защо питаше, но нямах никакво притеснение да й отговоря.
	— Към Чемберлиташ, по-точно — към върха на колоната.
	— Точно натам, където някога се е намирала статуята на Константин, изобразен като бог Аполон — съвсем тихичко, почти шепнешком произнесе тя. — Може би убиецът е искал да каже: „Гледайте Истанбул оттам, откъдето го е гледал Константин“.
	— Какво би означавало това?
	— Значи да го гледат с любов, с уважение, с желанието да го защитят, да го предпазят. Имало е много крале, императори, падишахи, които са се грижели за Истанбул, но двама владетели са били много важни за града — Константин Велики и султан Мехмед Фатих. Както споменах и преди това, Визас е негов основател, но онзи, който наистина го е превърнал в световен град, е римският император Константин. Около хиляда години след него един от най-важните султани в Османската империя, Мехмед Фатих, се нагърбва със същата мисия. Но ако Константин не беше превърнал града в столица, съдбата му щеше да е съвсем различна.
	— Добре, а защо Константин го е избрал за столица?
	— По същата причина като Визас. Византион е както красив, така също и лесен за отбрана. Но същинската причина е икономическа. Ами да — става въпрос за размяната на стоки. Изтокът, от гледна точка на търговията, е бил особено привлекателно място по времето на Константин. И столицата на империята за кратко се превръща в търговски център. Но всъщност Константин, замисляйки новата столица, първо се е сетил за Троя, не за Византион. Това е древен град, близо до Чанаккале. Както пише Омир в неговата „Илиада“, това е градът на Парис, отвлякъл хубавата Елена от гръцкия крал. Но докато продължавало строителството на Троя, една нощ в съня си Константин срещнал Бога. И той му казал да намери друг град. Макар да бил започнал вече изграждането на Троя като столица, той се отказал и обърнал поглед към Византион. Ако оставим легендите настрана, истината е, че Троя не е толкова подходящ град за столица. Константин забелязал това и избрал Византион, който се намирал направо в сърцето на неговата държава. От 324 г., когато го провъзгласил за столица, до 330 г. продължило бурното преустройство и благоустрояване на града. Императорът събрал в него най-красивите паметници в империята, най-богатите съкровища, цялото богатство на страната. Довел най-талантливите архитекти, скулптори, каменоделци, създатели на мозайки, разширил границите на града, изграждайки новите крепостни стени.
	Като човек, роден и израснал в Истанбул, се захласвах все повече в разказа й, почти забравил за убийството, разследването и подозренията си, и с любопитство я заразпитвах:
	— И днешните стени ли ги е направил Константин?
	— Не, запазилите се до наши дни стени са строени при различни императори. Константин само направил стените на Византион по-големи. По онова време Византион заемал сравнително малка площ, ограничена с дъгата от „Еминьоню“ до „Джанкуртаран“*. Константин разширил тази дъга малко по-назад от днешния университет „Кадир Хас“, така че да обхване мястото от „Аякапъ“ през болницата „Джеррахпаша“ на запад до „Есекапъ“. Има и една интересна легенда. За да определи границите на новия град, Константин вървял с копие в ръка, следван от свитата си, и нещо си говорел тихичко с някого, който не се виждал, но никой не смеел да го попита какво става, с кого разговаря императорът. След известно време един от служителите му, който си мислел, че вече са стигнали границите, до които би могъл да се разпростре един град от онова време, се приближил до него и се престрашил да го запита почтително с кого говори и накъде отиват. „Разговарям с ангела, който трябва да определи границите на града — съвсем сериозно му отговорил императорът. — Той ще ни каже къде трябва да спрем.“ Константин бил император, който много се влияел от мистиката. Но и действително, някои тайнствени събития изиграли важна роля в живота му. Веднъж, когато вървял с войските си към Рим, за да се разправи с Максентиус, един от тримата, с които делял властта, преди още да стане единодържец, видял на небето някакъв лъч във формата на кръст. Сметнал го за божи знак и заповядал да го изобразят върху щитовете на войниците му. Те били езичници и не били доволни, но понеже се страхували от императора си, изпълнили заповедта му. И шансът му се усмихнал — разбил на пух и прах Максентиус на моста „Милвиан“. Докато Максентиус предавал богу дух във водите на Тибър, за Константин се отварял пътят към Рим. Приел победата си като дар от християнския бог, той започнал да изпитва симпатия към тази нова религия и сменил вярата в империята си с решения, които сложили край на хилядолетното езичество. Това не е лесна работа, Невзат бей! Константин наистина е бил велик император!
	[* „Джанкуртаран“ е един от 57-те квартала, свързан е с района „Фатих“, който образува най-крайната точка на Историческия полуостров. — Б.пр.]
	— Изпитвате уважение към него?
	Замисли се, преди да ми отвърне.
	— В известен смисъл. Знам обаче, че в същото време Константин е бил и много жесток човек. Не се е поколебал да убие и собствения си син Крисп*. А след това да удави и съпругата си Фауста във врящата вода в банята. Властта е организъм, който се храни с кръв. Колкото със сила, толкова и със злини възнаграждава хората, които я упражняват. Няма владетел, било римски, било османски, с няколко изключения само, който да не си е окървавил ръцете.
	[* Флавий Юлий Клавдий Крисп, син на Константин I Велики. Истинските причини за убийството на Крисп остават загадка. Крайно несигурните и противоречиви сведения не позволяват да се правят точни заключения, но по всяка вероятност е имало връзка с несъгласие с политиката на баща му. — Б.пр.]
	Но сега преследвахме не някогашни владетели с окървавени ръце, а умни престъпници, съумели да ни объркат, вплитайки в убийствата си тези исторически личности. И първото, което трябваше да разберем, бе къде тези безмилостни главорези, поставили театрално втората си жертва пред Чемберлиташ — колоната, издигната в чест на Константин, превърнал този град в имперска столица, щяха да изложат демонстративно трупа на следващия нещастник.
	— Според вас, ако престъпниците отново извършат убийство, кой паметник, символизиращ някой от могъщите императори или падишахи, биха избрали, за да поставят отпреде му трупа?
	— Султан Мехмед Фатих — без никаква пауза, съвсем твърдо заяви тя. — Има само един велик колкото Константин владетел — и това е Фатих. Но къде биха оставили трупа, виж, това е сложно да се предскаже… Защото има два паметника, които символизират мощта на Фатих — джамията „Фатих“ и дворецът „Топкапъ“, където работя аз…
	Бяхме взели предпазни мерки пред джамията „Фатих“, но за „Топкапъ“ не се бяхме сетили. А той беше изграден лично по нареждане на султана. Мина ми през ума, че Лейля може и да е невинна. Възможно ли бе тази жена, която безусловно споделяше с нас всичките си познания, да бъде съучастник на убийци? Изглеждаше така искрена, че си помислих дали не греша. Ако убийците оставят третата жертва пред джамията „Фатих“ или пред двореца „Топкапъ“, щях да съм напълно убеден, че съмненията ми в нея са погрешни. Все пак по-добре беше да не прибързвам. Невъзможно е да отгатнеш какво може да стори един ум, избуял на почвата на злото.


>	Раните по вратовете на жертвите не са от скалпел

	Макар да бях обещал на Евгения, много трудно щях да стигна навреме до „Демирлер“. Ако от „Султан Ахмед“ успеех веднага да се спусна до „Балат“, всичко щеше да е наред и още преди осем и половина щях да съм при приятелите си, но освен това трябваше да се отбия и в управлението. Бях се подготвил да изтърпя укорите на Евгения, затова затворих телефона и натиснах газта. Въпреки вечерния трафик имах късмет и към осем вече разглеждахме със Зейнеб и Али намерените улики и резултатите от разследването в кабинета ми. Нашият буен младеж бе в добро настроение, понеже бе открил Ниязи бей, колега и близък приятел на Мукаддер, в общината.
	— Изглежда, не му е бил само приятел, но и другар в ордена, който, ако съдя по думите му, е от по-умерените религиозни организации. Обаче любимият на дъщеря му, Йомер, е член на радикална групировка от рода на „Ал Кайда“.
	Не бях обърнал внимание на това негово предположение, което повтаряше под път и над път още от момента, в който беше зърнал Йомер, но на лицето на Зейнеб се изписа дълбока тревога.
	— „Ал Кайда“ ли?
	— Възможно е. „Ал Кайда“ има много гъвкава организация. Вярващите в едно дело могат да създадат организация в Истанбул и да действат от името на „Ал Кайда“. Много е възможно и групата, в която членува Йомер, да е някаква подобна.
	Не му позволих повече да представя предположенията си за чиста истина и го прекъснах:
	— Няма никакво доказателство за това.
	— Но имаме показанията на Ниязи бей — възрази моят помощник. — Той познава и двамата — и Мукаддер, и Йомер. А за Йомер каза, че е от „децата на Даджал“*, „невежи, които ще донесат само вреда на ислямската вяра“. Мукаддер е бил против годежа на дъщеря си с Йомер, защото е споделял мнението на приятеля си за него.
	[* Ал Масих ад Даджал е „лъжлив месия“, аналог на Антихриста в исляма. Появяването му ще ознаменува изпитанията, които ще преживеят хората преди края на света. Когато се появи на Земята, ще привлича с чудеса, затова пророците са предупреждавали хората да не му вярват. На лицето му ще могат да прочетат думата „куфр“, означаваща „неверие“, и да видят, че е едноок. Даджал има три проявления — в човешки облик, като обществено-културно явление и като невидима сила „даджал“. Последователите му, използвайки подкрепата на нечистите сили, ще работят заедно с него за разрушаването на доброто и на исляма. — Б.пр.]
	— Макар Ефсун да каза, че баща й най-много е желаел брака с Йомер.
	— Излъгала е, шефе! И обяснението, което ни даде, е невярно. Тя ни каза, че вчера, тоест във вторник сутринта, баща й е ходил на работа. Но не е.
	Това беше важно.
	— Ниязи ли ти каза?
	— Да. Видял го е за последно на работа преди два дни, тоест в неделя, в края на работното време. Горкият човечец, не е знаел какво ще му се случи! Пожелал „Лека вечер!“ на Ниязи и си тръгнал. На следващия ден изобщо не се появил на работа. Изглежда, са го убили, след като се е върнал у дома си.
	Толкова си беше повярвал на версията, че излагаше размишленията си, все едно бяха самата истина. Зейнеб обаче го спря:
	— Според часа на смъртта това не е възможно!
	— Как не е възможно?
	От умората нервите на Зейнеб бяха опънати и тя започна да му обяснява с остър и твърд тон:
	— Ами така — според доклада от аутопсията смъртта на Мукаддер Кънаджъ е настъпила някъде около 10 часа сутринта във вторник. Когато открихме трупа му, той все още не беше започнал да се подува и вените му все още не бяха се очертали, което показва, че към тоя момент все още не са минали 24 часа. Следователно — той не е бил убит в неделя, след като се е върнал от работа.
	Това обаче не смути нашичкия.
	— Добре де, значи, са го убили на следващата сутрин.
	И аз взех да се дразня вече от неговата натрапваща се настойчивост.
	— Чакай малко бе, Али! Как може да си чак толкова сигурен в това?
	— Защото Мукаддер е бил против брака на дъщеря си с тоя Йомер. Дори по едно време не е разрешавал на Ефсун да излиза от къщи. Но кой е той? Оня глуповат и уж смотан младеж заедно с трима негови приятели заплашили Мукаддер, че ще го убият.
	Май този път Али имаше нещо повече от ужасното си предубеждение, но и то не беше достатъчно, за да повярваме, че двете престъпления са майсторски замислени и перфектно извършени от един разгневен кандидат-зет.
	— И още нещо много интересно ми каза Ниязи бей — не отстъпваше Али, опитвайки още веднъж късмета си. — Когато ми го каза, не му обърнах много внимание, но като четях преди малко доклада от аутопсията, направо се шокирах…
	Впи пламтящия си поглед в мен, сякаш очакваше какво ще кажа и аз. Но аз наистина нямах повече възможност да чакам, гледайки как стрелките на стенния часовник се гонеха една друга, приближавайки критичното време — осем и половина!
	— Хайде, Али, да не гадаем цяла вечер!
	— Добре, шефе! — отвърна той, сякаш готвейки се да каже набързо всичко, което беше научил, но вместо това се задоволи да подхвърли само един въпрос: — Знаете ли го тоя Йомер какво учи?
	Зейнеб ме изпревари с отговора:
	— Медицина ли?
	— Да, учи последна година в Медицинския факултет „Джеррахпаша“ — потвърди Али, доста доволен от себе си, но като видя, че не сме твърде развълнувани, с напрежение в гласа продължи: — В доклада за аутопсията пише, че и двете жертви са убити, като са им прерязани вратовете на едно и също място. Срезовете са точни и почти еднакви по размер до милиметър.
	— И?
	— Значи, това го е свършил специалист!
	— Прав си — отвърна Зейнеб, все още без да разбира накъде води разказът на Али. — Освен това трябва да е бил и специалист анестезиолог, защото смятаме, че преди да ги убие, ги е упоил. Затова и хирургът Намък Караман се вписва повече в профила на убиеца.
	Погледът на Али потъмня, но беше такъв инат, че продължи да спори:
	— Добре, може да е и Намък, но според мен Йомер много повече пасва на профила. И има по-сериозни мотиви за убийство. Пък и доколкото знам, студентите по медицина ходят и на курсове по анестезия и работят с трупове. Учат се на всичко — как е устроено човешкото тяло, как се използва скалпел, как се правят разрези…
	Капнала от умора, Зейнеб отегчено започна да му обяснява:
	— Онези разрези върху вратовете на жертвите не са направени със скалпел, Али! Убиецът почти им е прерязал гърлата! А това не може да се направи с малък скалпел, за това е нужен някакъв по-як инструмент! Нещо остро и режещо, което трябва да е държал не с няколко пръста, а с цялата си ръка! Най-добре — остър нож!
	Естествено, Али не се предаваше толкова лесно.
	— Както и да е, нека е използвал какъвто си иска инструмент, но в крайна сметка извършителят трябва да е бил някой, който разбира от медицина и от хирургия. Тоест лице, което има медицинско образование.
	Този спор можеше да продължи до безкрайност, затова се обърнах към Зейнеб, сменяйки темата:
	— Успя ли да проучиш и оня Адем Йездан?
	— Да — отговори ми тя, отваряйки папката пред себе си. — Интересна личност. Произхожда от някакъв племенен клан в Хаккяри*. Той е най-големият от трите си сестри и осемте си братя. И естествено, е предводител на рода, който притежава девет села. На последните избори дори са излъчили свой депутат. Родът е бил замесен в тъмни дела още преди смъртта на бащата на Адем Йездан.
	[* Хаккяри е град и административен център на вилает Хаккяри в най-югоизточната част на Турция. — Б.пр.]
	Али, който преди това не отдаваше голямо значение на тази личност, сега, като чу „тъмни дела, Хаккяри, племенен клан“, остави настрана въпроса с Йомер и наостри уши.
	— И с тероризъм ли са забъркани?
	Зейнеб се усмихна многозначително.
	— Зависи от гледната точка. Племенният род на Йездан винаги е имал оръжие. Но винаги са били на страната на държавата, дали са стотици пазители на страната. Двайсет и трима от рода са загинали в боевете, много други са били ранени. Като споменах за „тъмни дела“, имах предвид контрабанда с добитък. Няма данни, но може да са забъркани и в наркотрафик. Защото семейството е забогатяло изведнъж. А земята там не е много плодородна. Гранична зона е, от едната страна е Иран, от другата — Ирак. Може и местните сили за сигурност да са си затваряли очите за техните дела. Както и да е — като умрял бащата, начело на племенния клан застанал Адем. Учил е в университет, явно е умен човек. Нали Министерството на финансите проведе операцията за амнистиране на мръсните пари, тоест позволи узаконяването на капиталите, които не са били регистрирани. И Адем Йездан се е възползвал от нея и започнал да влага парите си в законни сделки. Най-много в туризма. Основал фирмата „Дерсаадет“… — Замълча за миг и ме погледна доволно: — Сигурно знаете, шефе, че Дерсаадет е едно от старите имена на Истанбул.
	Отвърнах й със същото самодоволно изражение на лицето си:
	— Едно от имената, използвани от османците. А знаеш ли какво означава „дерсаадет“?
	— „Врата на щастието“… Вярно ли е?
	— Браво! Добре си научила урока си! Но да се върнем към разследването. Както спомена преди малко, нямаме никакви доказателства, с които да обвиним Адем Йездан. Все пак обаче да го държим под око. Даже още утре трябва да отидем и да разговаряме с него.
	— За съжаление, бил заминал за Москва! Щял да се върне в сряда вечерта.
	— Тогава ще чакаме да се върне и ще говорим с него.
	— Според мен не бива да оставяме и оня Йомер — пак захвана старата си песен Али. — Може да не вярвате, но това момче крие нещо.
	— Възможно е, възможно е както да крие нещо, така и самият той да е убиецът. Но колкото се съмнявам в Йомер, не по-малко се съмнявам и в Намък. Сега пък и тоя Адем Йездан… като едното нищо и той може да се окаже убиецът. Въпросът е най-вече в това — с колко неоспорими доказателства разполагаме и колко силни свидетели имаме. Разбира се, няма да изоставяме нито една следа. Няма да сваляме съмненията си от нито един заподозрян, напротив, ще ги разследваме още по-внимателно — отговорих аз с желанието да не изглежда така, сякаш омаловажавам съображенията на моя заместник. — И разбира се, още по-детайлно ще проучим Йомер и Ефсун. Али е прав, след казаното от Ниязи вероятността те да са убийците става доста по-голяма. Да проучим и въпроса с тази радикална ислямистка групировка…
	— Тогава да се обърнем към Отдела за борба с тероризма — раздвижи се нашият нервак. — Сигурен съм, че при тях има негово досие — на Йомер.
	— Дадено, ще отправим запитване към тях. Що се отнася до списъка на вещите лица, дали успя да разбереш кои са в него, Али?
	Лицето му помръкна, защото не бе изпълнил тази си задача.
	— Ще научим кои са, шефе. Не можаха веднага да ми извадят списъка. Имали някакъв компютърен проблем. Ниязи бей нареди на някакъв служител да го оправят. И да не прави нищо друго, докато не го оправи. Утре до обед ще разполагаме с имената на хората, които са били вещи лица в една експертна комисия с Недждет Денизел и Мукаддер Кънаджъ.
	Това бе добра новина, не успяхме да получим файловете, но ако можехме да определим потенциалните жертви, щяхме да сме по-близо до убийците.
	— Добре, но сега спешно трябва да свършим и нещо друго — да разположим цивилни екипи около двореца „Топкапъ“.
	Не разбраха за какво им говорех.
	— Та нали дворецът „Топкапъ“ е най-великият паметник, създаден от султан Мехмед Фатих? Ако убийците с ново престъпление биха искали да направят препратка към Мехмед ІІ или неговото управление, биха положили трупа било пред джамията „Фатих“, било пред двореца „Топкапъ“. Вероятността е еднаква и в двата случая.
	Зейнеб не се беше сетила за това.
	— А посоката, която сочат пръстите на втората жертва? Всяка една сякаш ни указва някой паметник — малко виновно ме погледна тя, преди да продължи: — Нали така, шефе? Дори вие самият открихте това. Трупът на Мукаддер Кънаджъ сочеше по посока на джамията „Фатих“, не на двореца „Топкапъ“.
	Беше права, но не беше забелязала онази подробност, която от вчера вечерта ми човъркаше ума.
	— Всъщност ръцете на Мукаддер Кънаджъ не сочат към джамията „Фатих“, Зейнеб. Помисли отново — сочат към Чемберлиташ. Тоест по посока на „Баязид“, „Аксарай“… Не съм сигурен. Днес като разговаряхме с Лейля Баркън, я запитах кои са важните за града владетели и тя, без да се колебае за миг дори, каза: „Мехмед Фатих“. Не знам, може би се заблуждаваме от това лъковидно разположение на труповете. А може убийците просто да са искали да вържат ръцете на жертвите си. Свързването на двете жертви с двамата владетели, основали този град, е нещо по-сигурно. Следователно при трето престъпление биха направили препратка към султан Мехмед Фатих.
	— Добре тогава — стана Али. — Да изпратя нови екипи пред двореца, началник? Аз ще ги ръководя.
	— Не, Али.
	Застина разочаровано на място. А аз размахах показалеца си:
	— Не, ти няма да ги ръководиш. Екипите са тръгнали, ти иди да ги провериш. Отбий се и до джамията „Фатих“, и до двореца „Топкапъ“, но след това направо си заминавай вкъщи. Трябва да си починеш малко.
	Обърнах се и към Зейнеб:
	— И ти също… Тази вечер и двамата трябва рано да се приберете и да се наспите. Не знаем какво ни очаква тепърва. Все още не сме разбрали с кого си имаме работа, кои са евентуалните убийци. Затова вие ми трябвате свежи и отпочинали…
	Зейнеб изглеждаше доволна, но в очите на Али проблясваха непокорни пламъчета. Познавах го добре и затова трябваше да бъда още по-категоричен:
	— Това е заповед! После да няма това-онова, и да не съм чул приказки от сорта на „ама приятелите от екипа ме повикаха, нямаше как, трябваше да ида“. Прибирате се и заспивате като бебета! Разбрахте ме! Нали?
	— Разбрано, шефе! — отвърна Али. Апашките пламъчета бяха изчезнали от погледа му. — След като проверим екипите, трябва веднага да се приберем и да почиваме.
	— Добре! Утре ще е тежък ден! Сигурно и другиден! Няма смисъл така вандалски да си хабим силите!


>	Настъпи ли вечер — душата боли пак така*
	[* Това е песен на известната турска певица Мюзейен Сенар, включена в албума й „Същото име“, излязъл през 2004 г. Текстът е на Селим Ару, а музиката на Шериф Ичли. — Б.пр.]

	Бях много строг с Али и Зейнеб по въпроса за почивката им, но самият аз, пренебрегвайки умората си, отпраших със старата си бричка право към къщата на Демир. Въпреки че успях да подремна около половин час по пътя на връщане от грозната къща на Мукаддер до управлението, бях не по-малко грохнал от тях двамата. Но нямаше как — точно сега, когато тримата най-важни хора в живота ми бяха наредили софрата и чакаха само мен! Натисках газта с надеждата час по-скоро ласкавият и успокояващ поглед на Евгения да ме избави от умората и приказките с приятелите ми от детинство Йекта и Демир да успокоят мислите ми, а ракията да окаже чудотворното си отпускащо въздействие. Но колкото и бързо да карах, вече бях закъснял. Когато пристигнах пред „Балатския дворец“, завещан от бащата на Демир, беше станало вече девет часът! Слязох от колата и погледнах мобилния си. Чудна работа — Евгения изобщо не ме беше търсила! Да не би и тя като мен да е закъсняла? Нямаше смисъл да разсъждавам на празни обороти, така или иначе, само след минути щяха да разбера. Още щом влязох в градината, и в ушите ми зазвуча една тъжна мелодия. Думите й се блъскаха в съзнанието ми:
P>
	Настъпи ли вечер — душата боли пак така,
	пак очите горят и плача, знам ли защо,
	не искам да идва нощта,
	защото луната й е печал.
P$
	Но не я изпълняваше Мюзейен Сенар, а Зеки Мюрен*, който с гласа си надипляше вечерния мрак на тежки вълни. Бяха подредили софрата в старата беседка под кестените. Макар да ме деляха десетина метра от там, прохладният майски ветрец довяваше миризмата на ракията до ноздрите ми. Евгения се беше навела, виждах половината от лицето й, докато разговаряше с Йекта. Демир седеше мълчаливо срещу тях, но очите му грееха от удоволствие под спускащите се от покрива на беседката лампи, сякаш не за първи път, а цял един живот са седели, разговаряли, яли и пили заедно. Толкова близки изглеждаха и тримата! За миг ми се привидя, че това е Хандан, поддадох се на тази илюзия може би защото не виждах лицето на Евгения. Сякаш не беше умряла, сякаш, както винаги, си беше между нас. Само че малко по-млада… Малко по-млада ли? Не, съвсем млада! Почти каквато си беше в гимназията… весела, щастлива, смела. Животът все още не беше отслабил чувствата й. По онова време животът най-много ценеше невинността. Животът все още ни се усмихваше, без да докосне мечтите ни, за да не ги разруши… И аз, за да не разваля вълшебството на нощта, останах там, където си бях застанал, за да наблюдавам Хандан, превърнала се в Евгения, Евгения — преобразила се в Хандан, а двете заедно — въплътили се в Гюзиде. Мислех си, че макар две от тях да ме бяха напуснали, в тези три жени аз всъщност винаги съм обичал все една и съща жена. Но коя? Първата ми дружка от детските години, онова слабичко девойче от гимназията, най-мощната ми опора, спътницата ми в живота, злочестата ми съпруга Гюзиде или Евгения, която ме научи, че въпреки всичко животът може отново да бъде хубав? А може би и всичките наведнъж, всяка една поотделно, но и в трите — тази, единствената…
	[* Зеки Мюрен (1931–1996) се смята за най-известния изпълнител на турска класическа музика, основаваща се на наследството на османската музика и източния макам. Семейството му е от Скопие, но се преселва в Бурса. Завършил е Художествената академия в Истанбул, сега Университет „Мимар Синан“. Успешна кариера обаче прави в музиката. Изключително плодотворен певец, композитор, текстописец, актьор. — Б.пр.]
	Песента свърши тъжно, както беше започнала: „пак очите горят и плача, знам ли защо“… Да, песента свърши, но аз така си и останах, застинал на мястото, където бях. Пръв ме забеляза Демир и се провикна:
	— Невзат, защо стоиш там, братко?
	Евгения и Йекта се обърнаха към мен. Сега беше моментът да скрия мъката си някъде надълбоко, да си наложа да се усмихвам, да прогоня тъжната гримаса от лицето си. Успях да го направя, докато се приближавах към тях.
	— Наблюдавах ви — рекох аз и продължих уж с ревниви нотки в гласа: — Май нямате никаква нужда от мен… Веднага сте си паснали!
	— Я го вижте! — погледна ме с големите си очи Евгения. — Как се оплаква? Ами я виж по кое време идваш?
	Тази вечер се беше облякла в черно — черни обици от скъпоценни камъни, черна блуза, черен елек.
	— Добре де, закъснях! — предадох се аз. — Какво мога да кажа! Не зависеше от мен — служба! Какво да се прави?
	Златното сърце на Евгения веднага омекна.
	— Забрави, Невзат! Не е толкова важно! Всъщност не си закъснял чак толкова много!
	— Така си е! — съгласи се с нея и Йекта. — Всъщност и ние току-що седнахме.
	Наведох се и леко целунах Евгения по бузата, съзнавайки, че каквото и да кажа — няма да има никаква полза. Лавандуловият аромат, излъчван от тялото й, направо ме замая и думите неволно се изплъзнаха от устата ми:
	— Пак ухаеш божествено!
	И тозчас съжалих, че се изпуснах, забелязвайки застиналите усмивки по тъжните лица на приятелите ми. Образът на Хандан отново изплува отнякъде заедно с болката. Но се съвзех бързо. Прегърнах първо Йекта, после и Демир.
	— Е, да ви видя как сте тази вечер?
	— Добре сме — отвърна Йекта. — Много по-добре сме, след като и вие двамата с Евгения сте тук.
	Не, не въртеше номера като мен. Беше съвсем искрен. Наистина се зарадваха, като дойдох! Евгения се възползва от ситуацията и с присъщото си гостоприемство отново отправи поканата си за другиден:
	— В събота вечерта ще ви очаквам и аз. Не приемам никакви извинения — идвате всички!
	Никой не възрази. А аз, взирайки се в чиниите им с богатата на рукола салата, парчетата бяло сирене и пъпеш, в преполовените им ракиени чашки, уж обидено казах:
	— Да ви е сладко! Започнали сте с пиенето, без да ме изчакате…
	Демир се протегна към ракиената чашка на празното място, което ме очакваше:
	— Всичко ти е готово, Невзат! Ти си най-големият пияч сред нас и решихме, че започвайки по-рано, тъкмо ще сме те настигнали…
	— Щом казваш! — съгласих се аз с Демир, но все още не сядах. — Само да си измия ръцете — и идвам! Ааа, да не забравя да те попитам — как е Бахтияр?
	— Добре е, много е добре! — отвърна преди всички моята пъргава любима. — Когато снощи Демир каза, че е добре, много не му повярвах, но сега го видях със собствените си очи!
	Зарадвах се, че Бахтияр се оправя, но още повече че Евгения вече е изоставила всякаква официалност и се обръщаше по име към Демир и на „ти“ — към моите приятели.
	— Вътре ли е? И аз да го видя тоя пакостник! — пошегувах се аз, отправяйки се към къщата.
	— Вечер не е в стаята, пускам го в хола. А, и ако не те затруднява, спри вече тая музика… Малко да си поприказваме…
	Бахтияр ме позна още щом влязох през вратата — и взе да издава приятелски звуци, нещо средно между скимтене и лаене. Светнах и го видях — лежеше в кучешката колибка, в края на редичката от празни телени клетки точно пред широкия прозорец. Вдигна глава и понечи да стане, но не успя. Приближих се и го погалих по козината.
	— Здрасти, Бахтияр? Какво ново-вехто? Как си, момчето ми?
	Гледаше ме с благодарните си кафяви очи.
	— Добре си, добре! — заговорих му отново, чешейки го лекичко по жълтата козина. — И този път прескочи трапа, нехранимайко!
	Понечи да излае в знак на съгласие, но отново не успя.
	— Стой мирно, стой, не се уморявай! Почини си още малко! Колкото повече спиш, толкова по-бързо ще се оправиш!
	Сякаш разбрал какво му казвам, протегна огромната си глава върху лапите и се приготви за сън, но продължи да ме гледа с признателни очи чак докато не изгасих лампата и не затворих вратата след себе си.
	Докато си миех лицето в банята, усетих, че се усмихвам. Забелязах някакъв светъл лъч върху умореното ми лице. Май бях щастлив. Може би за да не изгубя това си усещане за щастие, бързо влязох в хола, спрях музиката и се върнах в градината. Щом прекрачих прага, веднага ме лъхна миризмата на рибна скара, надвила и анасоновата миризма на ракията. Демир беше започнал да сервира първите готови риби. Странно, но вместо лаврака, за който говори снощи, сервираше по три малки жълти рибки… Не бях сигурен и го попитах:
	— Това кефалчета ли са?
	Демир се намуси, сякаш го бях обидил.
	— Не е кефал, барбуна е! Барбуна! Като не идваш на корабчето, вече не ги и различаваш…
	Седнах на стола и с любопитство заразглеждах рибите съвсем отблизо. Щом се извадят, носовете им моментално се втвърдяват, а устите им стигат чак до очите, а под тях имат три люспи. И да не съм излизал дълго време в морето, пак нямаше да забравя тази тяхна особеност, която ги отличаваше от кефалите.
	— Наистина са барбуни! Откъде ги намери?
	Йекта се захили тържествуващо.
	— От рибарите…
	— Ами нали уж щяхте вчера да излизате с корабчето за риба?
	— Ами излязохме, но къде ще намериш барбуни в откритите води при Къналъада? Хванахме пет лаврака, слава тебе боже, а барбуните ги купих днес по обед от рибаря Шериф. Скоро дошъл от Измир, закле се, че са пресни…
	— Изглеждат пресни — потвърди Евгения, докосвайки с вилица рибата в чинията си. — Хайде, да ви е сладко!
	Макар да не им беше сезонът, барбуните бяха много вкусни. След като преглътна хапката в устата си, Йекта вдигна чашата си.
	— Хайде, добре сте дошли!
	— За приятелството! — чукна се с всички нас Демир и обръщайки се към единствената жена на масата ни, продължи наздравицата си: — За новите ни приятели, които са с нас!
	Очите й светнаха от щастие.
	— И за вас! — с възхищение и лека завист ни погледна Евгения. — За неостаряващото ви приятелство!
	Беше мой ред да кажа тост, но сякаш нещо ме спря, езикът ми се върза и не можех да говоря. Не защото нямах желание — а защото си припомних трагедията, останала в миналото и на трима ни. Чувствах как един призрак ни наблюдава, също като мен преди малко, скрит в мрака на кестените и с полузастинала усмивка на устните. Да, в този миг с нас беше още една жена. И да не можеше да се види, и да не можеше да се разсмее, и да не можеше да ни проговори — тя беше винаги помежду ни — Хандан! Може би трябваше да постъпя като Евгения миналата вечер — да вдигна чаша и да кажа: „За Хандан! Онова момиче, което ни подари нашето приятелство!“. Но щях да проваля вечерта на всички ни, нямаше да има нито радост, нито сладка приказка след това. Затова само замълчах. Ако Евгения не ми се бе притекла на помощ, приятелите ми още щяха да чакат с вдигнати чаши да им пожелая нещо смислено и умно.
	— И за Бахтияр, който ни срещна! — вдигна тоста вместо мен Евгения.
	И да не знаеше със сигурност какво изпитвах в момента, бе усетила, че нещо не е както трябва. Сигурно щеше да реши, че си мисля за жена си и дъщеря си. Каквото и да смяташе, вътрешно й благодарих хиляди пъти за това, че ме спаси от трудното положение, че ме откъсна от спомените за Хандан, от нейния призрак, който непрестанно стоеше пред очите ми. Чукнах се с приятелите и повторих още по-гръмогласно думите на Евгения:
	— За Бахтияр! И за оздравяването му!
	След като отпихме от ракията и сложихме чашите обратно на масата, от страх да не изпадна отново в плен на мълчанието си, шеговито се обърнах към Демир:
	— Абе, Демир, орлово око ли имаш, че ме видя в тъмнината?
	— Ястребово око има той! — обади се и Йекта. — Може да види не само такава грамада като теб, ами и цвета на птичките — посочи той с ръка към надвесените клони на дърветата. — Може по тъмните им силуети да ти каже какво е всяко едно птиче: „Това е гургулица, онова е врабче, това е сипка, онова е гълъб“.
	Думата „ястреб“ ме върна към детските години.
	— Вярно, Демир, ти нали имаше един ястреб?
	Въздъхна дълбоко.
	— Хубава птица беше — тихичко рече той. — Беше паднала в двора ни, със счупено крило…
	Евгения се разчувства, сякаш държеше ранената птица в дланите си и чуваше биенето на сърчицето й.
	— Други хищници ли я бяха наранили?
	— Да, други, най-страшните от всички — хората — изведнъж стана сериозен Демир. — Крилото му беше счупено от сачма на въздушна пушка.
	Имаше странно име — мъчех се да си спомня аз. Хазан* ли беше?
	[* „Хазан“ означава „есен“ на турски. — Б.пр.]
	— Хюзюн*…
	[* „Хюзюн“ означава „тъга, печал“ на турски. — Б.пр.]
	— Тъжньо ли? Кръстили сте хищна птица Тъжньо? — смая се Евгения.
	— Не аз, майка ми — замислено отвърна той. — Майка ми кръсти ястреба Тъжньо.
	— Защо?
	— Като го видя за пръв път, каза, че в очите му има нещо странно и че много тъжно гледа това птиче. Аз не забелязвах нищо подобно и й възразих, че си гледа просто както си гледат ястребите. Може малко да го болеше, но в очите му нямаше тъга, а нещо диво, но кой ли ме слуша? „Не, синко — рече ми тя, — ти не можеш да видиш, че на това създание му кърви не крилото, кърви му душата.“ И като подхвана: да го кръстим Хюзюн, та да го кръстим Хюзюн. А аз си мислех за Ястребчо*. Все пак по-важно от името беше, че можех да го оставя вкъщи. Баща ми много не обичаше животни. Страхувах се да не каже, че може да се заразим от това пиле, и да поиска да го изхвърлим. Майка ми като рече: „Да го кръстим Тъжньо“, веднага разбрах, че имам съюзник вкъщи, и приех предложението й. И добре направих, защото баща ми, като се прибра вечерта и видя птичето, се размрънка, както си и очаквах. А майка ми взе да го моли: Недей, Бюнямин, мили, грехота е, как да го изхвърлим на улицата това ранено птиче? То ни е „гостенче от Бога“**. И понеже, макар да бяха женени от много години, баща ми все още беше лудо влюбен в майка ми, бързичко прибра платната и се съгласи.
	[* В оригинала е „Картаджа“, означава буквално „Картаген“ на турски, но в случая е вид умалително. — Б.пр.]
	[** „Танръ мисафири“ означава буквално „случаен, нечакан гост“. — Б.пр.]
	Евгения спря да яде и пие и слушаше с интерес разказа на приятеля ми.
	— Добре, оправи ли се Хюзюн?
	— Не, не можа да се оправи — отвърна Демир, избягвайки погледа й. — Поживя месец и след това умря. „Нали ти казах — каза майка ми. — Това птиче си знаеше, че ще умре. И затова гледаше толкова тъжно.“ Ако ме питате, майка ми провидя в него собствената си съдба. Само след шест месеца се разболя от алцхаймер. А за ястреба какво да ви кажа? Той е свободолюбива птица, дори добре да се грижехме за него, нямаше да остане затворен в нашата къща. Не искаше да живее на този свят, ако не беше свободен…
	— След този случай Демир реши да стане ветеринар — заговори Йекта, сякаш лично беше изживял всичко случило се в семейството на приятеля си. — Защото не успя да върне Хюзюн към живота…
	Демир се изчерви. Да не би да се беше засрамил?
	— Прав си, отначало пожелах да стана ветеринар, понеже не можах да спася Хюзюн. Но след това разбрах, че наистина много обичам животните. Всичките, всякакви животни. Даже и най-свирепите са по-безвредни от човека. По-искрени от човека, по-невинни и не толкова хищни. Близостта с тях винаги ме прави щастлив. Затова и избрах тази професия, ветеринарната…
	Спомних си как Демир спореше със семейството си по този въпрос.
	— Но чичо Бюнямин не искаше синът му да става ветеринар, а адвокат… и до смъртта си мислеше горкичкият, че Демир ще става адвокат…
	Демир се позасмя виновно.
	— Покойният ми баща така и не можа да разбере, че от такъв човек като мен, който никак не обича да приказва, адвокат не става… Ако бях изпълнил желанието му, щях да уча в университет, който не харесвах, и да бъда принуден да упражнявам професия, каквато не искам… — Погледна ме пронизващо и ми напомни младите години: — А и ти — да не би да избра професията, която семейството ти искаше?
	Станеше ли въпрос за мен, Евгения не можеше да се стърпи:
	— Вярно, Невзат, какво казаха вашите за това, че си станал полицай?
	И двамата с Демир си спомняхме с усмивка онова, което навремето си беше голям проблем.
	— Първо много се ядосаха. Баща ми си падаше малко левичар. По-скоро — ататюркист*. Изобщо не обичаше полицията и все мърмореше: „Полицията е машата на държавата. Поне да беше станал военен и да завършиш някое военно училище — било «Кулели»**, било «Хейбели»***. Откъде ти хрумна сега пък да ставаш полицай?“. А всъщност нещата бяха тръгнали от самия него. Баща ми беше учител по литература и като Йекта, и той пишеше стихове, обожаваше да чете и романи. Първият роман, който прочетох, беше от неговата библиотека — „Убийството на Роджър Акройд“, на Агата Кристи. До последната страница на книгата така и не можах да отгатна кой беше убиецът. После отново я препрочетох, а след това се пристрастих към криминалните романи. Родни, чужди — всякакви. Поглъщах всичко каквото ми попаднеше! И в крайна сметка тази страст се превърна в моя професия. Но не смеех да кажа на баща ми. Не исках да знае, че благодарение на него съм избрал най-омразната му професия.
	[* Привърженик на идеите на Мустафа Кемал Ататюрк за модерна и светска държава. Военните се смятат за поддръжници и крепители на светската държава в Турция. — Б.пр.]
	[** Военен лицей в Истанбул, в района на Кулели, на Босфора. При завладяването на Истанбул на това място е имало гора с манастир и кула, оттам и името — „Кулели“ означава „с кула“. — Б.пр.]
	[*** Военноморско училище, намиращо се на остров Хейбелиада. — Б.пр.]
	— Най-голям късметлия измежду нас е Йекта — Демир се намеси и върна разговора ни към нашия поет. — Чичо Рауф не му се бъркаше изобщо. Искаше да учи архитектура — учеше архитектура. Нищо, че след като я завърши — и един ден не е работил по специалността.
	— Той малко изопачава нещата, Евгения! Всъщност обичам архитектурата. Даже в библиотеката ми повечето книги са в тази област. И по-специално — за архитектурата на Истанбул. Аз всъщност исках да остана като преподавател в университета, но онова змийско гнездо, което ръководеше тогава факултета, не ми позволи. Какво да правя — отдадох се на поезията! Но баща ми така и не одобри това. Не е прочел и едно мое стихотворение!
	— Може да не си го видял! — опитах се да го утеша аз. — Откъде знаеш? Може тайничко от теб да ги е чел…
	— Не, Невзат, знам — не ги е чел. Ако беше, щях да разбера. Все щеше да каже нещо — хубаво или лошо, без значение, но все нещо… Най-малкото на някой друг, ако не на мен… Никога не го направи. Държеше се, сякаш никога не съм написал и едно стихотворение! Така и не разбра защо пиша поезия. Нямаше никакъв, ни най-малък интерес към литературата, към изкуството.
	Щях да му повярвам, ако не познавах баща му.
	— Не си справедлив… Чичо Рауф пееше много хубаво.
	— Невзат е прав — подкрепи ме и Демир. — Особено като си пийнеше малко, лека му пръст… редеше ги като Мюнир Нуреттин*. Цял „Балат“ млъкваше да го слуша! Честна дума!
	[* Мюнир Нуреттин (1899–1981) е известен турски композитор и изпълнител, записал много плочи. Популяризира традиционната турска музика в Европа. Пише и филмова музика. Самият той е изключително добър изпълнител на саз. — Б.пр.]
	Очите на Йекта се навлажниха. Изглежда, едва сега беше започнал да си спомня баща си, какъвто беше наистина.
	— Така е, не обичаше поезия, но чудесно изпълняваше песните по стиховете на Яхия Кемал.
	Сякаш някъде отдалече дочух топлия глас на чичо Рауф.
	— Да бе! Веднъж у вас изпя онази, хубавата песен… Опиянени, отплувахме в съня… Как беше после?
	— Опиянени, отплувахме в съня, / след себе си провлачвайки луната. / Блестеше само лунната пътека от сребро, / потеглихме, за връщане не споменахме, / покрай замечтани хълмове, унесени дървета, / склонове, в покой застинали върху водата. / Краят на сезона — заглъхваща мелодия, / с която потънахме във далнината. / Преди мечтата да изчезне с пукването на зората…
	— Тогава да пием за бащата на Йекта — вдигна чаша Евгения. — За чичо Рауф!
	— За чичо Рауф!
	— Да почива в светлина! — тихичко казах аз.
	— Чакайте, чакайте! Не само за моя баща, за бащите на всички нас! — спря ни Йекта, вдигайки чаша.
	— За нашите бащи! — звъннаха чашите ни в мрака. — За онези хубави и добри хора!
	Чукнахме се още веднъж. Отпихме от ракията и сложихме чашките обратно на масата. Йекта ме гледаше развълнувано.
	— Благодаря ти, Невзат!
	— За какво?
	— За това, че си спомни за баща ми! — Не бях сигурен дали сините му очи се бяха навлажнили, или само ми се беше сторило. — И че му отдаде заслуженото. Понякога такива блудни синове като мен се държат много глупаво…
	— Да си само ти… всички сме така!
	— Не — отвърна той. — Ти не се държиш така. Не ми възразявай изобщо, Невзат! Ти изобщо не си такъв, какъвто изглеждаш! Да, силен си, хладнокръвен си, но всъщност си един много чувствителен човек. — Обърна се към Евгения, която с интерес слушаше разговора ни. — Смятат ме за най-чувствителния човек, но не съм. Невзат е най-емоционалният измежду нас тримата.
	Евгения ни най-малко не възрази, напротив, беше съгласна с него.
	— Забелязала съм. Да можеше и той да го разбере — каза тя, докосвайки ме леко по ръката.
	Какво ми довлече на главата този наш поет!
	— Йекта, стига вече! Да вземем да си анализираме и характерите сега!
	Не гъкна дори. Изглежда, ракията леко го беше хванала.
	— Като бях млад — продължи да разказва на Евгения той, — бях написал едно четиристишие за Невзат.
	Какво четиристишие пък сега? Даже не знаех защо ги разправя всички тия неща. Евгения обаче го слушаше с нарастващ интерес.
	— Така ли? Кажи ни го…
	По лицето му личеше, че щом Евгения е поискала — той щеше да го направи. А мен ме владееха доста противоречиви чувства. От една страна, бях любопитен да разбера какво е написал за мен моят приятел от детинство. От друга, чувствах се някак си странно засрамен. Но на нашия поет изобщо не му пукаше за моите чувства и започна да рецитира:
	— Той целият е изтъкан от гняв. / Уж рязък и сърдит, но толкоз нараним. / Тъй грубоват на вид, но във душата си — / разплакан малчуган.
	Правичката да си кажа, стихотворението на Йекта ми хареса, но не го показах.
	— Кога си го писал това бе?
	— В гимназията, братко, в последната година…
	— Изобщо не знаех…
	— Като не съм ти го чел…
	— Но думите са много хубави — тихо изрече Евгения. — Значи, едно разплакано дете. Този израз най-много ми хареса — отдръпна ръката си от моята и се обърна към мен с престорен упрек: — Не знаех, че си бил такъв грубиян, Невзат…
	— Ооо, на младини му беше много мръсна устата… И беше голям кавгаджия!
	Май тази вечер Йекта щеше да ме забие направо в земята.
	— Не лъжи, най-голям скандалджия беше Демир.
	— Не бе, не бях — възрази възедричкият ветеринар. — Все ти започваше, но понеже аз бях най-дисциплиниран, накрая все аз обирах пешкира и винаги мен наказваха в училище!
	Евгения се засмя.
	— Страхотни хлапета сте били! Хайде да пием за вас! — каза тя, вдигайки отново чаша.
	— Да пием за нас! — подхвана Йекта. Езикът му вече малко се плетеше, но той продължи: — За нашето детство… За младостта ни, останала зад нас… За погубените ни надежди… За спомените ни, които ни поглъщат…
	Пийнахме и сякаш станахме по-истински, станахме повече самите себе си. Дори да не бяхме споделили преживяното, малко превзетата ни маниерност се стопи и чувствата ни се отприщиха на воля извън нас, изпълвайки нощната атмосфера в градината с някакво тайнствено вълнение. Толкова силни бяха те, че известно време никой не се осмели да заговори. Тази мисия този път се падна на Евгения.
	— Добре, Йекта, вече му дойде времето! — рече тя, впивайки леко замъгления си от опиянението поглед в нашия поет.
	Той веднага схвана за какво ставаше дума, но както винаги, си придаде малко тежест. Макар че, дойдеше ли му настроението, не се замисляше много-много и започваше да рецитира стихове, без да му пука дали някой го слуша, или не. Започнеха ли да го молят обаче: „Йекта, прочети нещо“, ела да видиш какво става! Започваше да капризничи и да увърта.
	— Така ли? — опита се пак да влачи от десет дерета вода. — За какво му е времето?
	— Как за какво? — сгълчах го аз. — За поезия, разбира се! За какво друго!
	— Нали ви четох…
	— Само едно четиристишие, нищо повече…
	— То няма дълга и къса поезия — понечи да се направи на гламав той, но сега и Демир не издържа:
	— Стига си шикалкавил, Йекта. Обеща ни, хайде — прочети нещо!
	Нямаше да послуша и Демир, разбира се, но не искаше да постави Евгения в неудобно положение и най-сетне се съгласи:
	— Добре, добре… Но ако не ви хареса, вие ще сте си виновни… не аз.
	— Йектааа! — извикахме всички в един глас.
	— Добре, добре — предаде се най-сетне той. — Стихотворението се казва „Ледено отсъствие“. — Прочисти гърлото си и започна: — Няма те. / Само един напуснат Истанбул, / отчаян като ръждясалото небе, / обгърнат в септемврийски ветрове, / приличен на поздравителна картичка. / Няма те. / Някакво хлапе заплаква на перона. / Риданията му цепят среднощните ми сънища. / През зениците ми преминават всички влакове, / надеждите ми снежнобели от саждите им почерняват. / Няма те. / Лицето ми старее в огледалото. / Където и да съм, все един и същи спомен виждам. / Дали защото Истанбул на теб е тъй приличен.
	Докато Йекта рецитираше, очите на Евгения ме следяха с любопитство и интерес. Беше усетила, че е имало нещо мъчително, нещо болезнено в младостта ни, в миналото ни. Но не се решаваше да попита, сякаш очакваше аз сам да й разкажа за случилото се преди години. Но не можех да го направя. Само затворих очи и потънах в думите, които Йекта произнасяше.
	— Тебе те няма. / Ще обикалям отсъствието ти чак до границите на лудостта. / С разбито сърце на раменете си, / с обезумелия си разсъдък в клетката на гърдите ми. / Тебе те няма. / Има само един кървящ Истанбул / в мълчанието на света.
	— Много е хубаво! — искрено се възхити Евгения. — Чудесно е! Коя е късметлийката, на която си го посветил?
	Този невинен въпрос за миг промени всичко — изпари се цялото ни приповдигнато настроение, внезапно прекъсна веселият и забавен разговор, всичко се превърна в тъга и сякаш въздухът около нас помръкна. Йекта не отговори, не можеше да отговори. Демир предпочете да избяга.
	— Оставил съм лаврака в скарата! — стреснато проговори той и побърза да се отдалечи от масата. — Да не угаснат въглените, че пак трябва да ги палим…
	Само аз нямаше накъде да избягам. И Йекта. Евгения се обърка и понеже никой не й отговори, сега гледаше с очакване към мен. Помъчих се с мимики да оправя положението, но нямаше нужда, защото Йекта намери смелост сам да й отговори:
	— Написах го за Хандан, единствената жена в живота ми!


>	И ти си бил влюбен в Хандан, нали?

	— Коя е Хандан? — попита Евгения чак когато вече напуснахме градината на Демир и бяхме в колата. И не питаше Йекта, а мен. Въпреки смелостта си, вълнението, изпълнило вечерта, я накара да не пита повече, макар да я изгаряше любопитството. Всъщност след краткия й въпрос: „Коя е Хандан?“, цялото удоволствие от събирането ни, от вкусно приготвената риба, от изпитата ракия мигновено се изпари и опитите ни с Демир отново да съживим разговора, останаха напразни. Тъгата сложи отпечатъка си върху вечерта и ни погълна всички. Затова още щом влязохме в колата, и Евгения впи любопитен поглед в мен.
	— Коя е Хандан?
	— Една приятелка — отговорих аз, завъртайки ключа. — Обща приятелка на всички ни.
	Моята бричка се затътри от къщата на Демир към любимите ми тихи и прохладни улички в „Балат“.
	Отговорът ми обаче не я задоволи.
	— Една приятелка — многозначително прошепна тя. — Невзат, защо не ми разказваш за приятелите си?
	Беше се разсърдила, но ме гледаше с обич, като дете, чиито пакости винаги е прощавала, сякаш питаше: „Какво още криеш от мен? Кажи ми!“.
	— Не знам защо — въздъхнах аз. — Не е ставало дума, сигурно затова.
	— Де да беше ставало — отвърна тя, а в гласа й звучеше упрек. Снизхождението също беше изчезнало в тона й. — Ако знаех за какво става въпрос, нямаше да питам за Хандан. И Йекта нямаше да се натъжи толкова. И тази вечер, започнала толкова прекрасно, нямаше да свърши така неприятно.
	Беше права. Не знаех какво да кажа и се загледах в пътя пред нас. Можех да се извиня, но вместо това започнах да й разказвам:
	— Всъщност наистина историята им е необикновена!
	Думите ми така я заинтригуваха, че забрави колко ми е ядосана и попита:
	— Като казваш „историята им“, имаш предвид историята на Йекта и Хандан, нали?
	Откъде можеше да знае? Сметна, че само Йекта е обичал Хандан.
	— На Йекта, на Хандан и Демир…
	Очите й светнаха от любопитство.
	— И двамата ли са били влюбени в Хандан?
	— Да — отвърнах аз, докато тъгата на миналите чувства ме завладяваше. — И двамата бяха влюбени в Хандан.
	Замълчах, загледан в пътя пред себе си, не можех да продължа по-нататък, но Евгения не ме остави на мира:
	— А ти?
	Не очаквах подобен въпрос и се обърках:
	— Какво значи и аз?
	Дори за миг не свали поглед от моя.
	— Знаеш какво искам да кажа.
	— Откъде да знам какво искаш да ми кажеш?
	— И ти си бил влюбен в Хандан, нали?
	Не, не ме обвиняваше, само искаше да знае. За миналия ми живот, за моите любови, за онзи Невзат от миналото. И затова питаше и за Хандан. На лицето й се появи толкова добродушно изражение, че в един миг ми се прииска да й отговоря: „Да!“. Да, и аз бях влюбен в Хандан. Но бях ли всъщност? Обичах ли я до полуда, както Йекта и Демир? Не беше толкова лесно да отговоря с „да“ на този въпрос. Отново погледнах към осеяния с дупки път. Пред очите ми изплуваха спомени и сякаш отново видях да тече калдъръмената улица покрай мен, по която тичахме като деца, долетяха някакви звуци, картини от миналото се появяваха пред очите ми и се разпръсваха на парчета. Толкова много преживяно имахме по тези улици! И сред кълбото от спомени най-незабравимо без съмнение бе преживяното с Хандан! Каква беше тя в действителност? Едно слабичко чернооко момиченце с прави коси. Не можех да си я представя нито като девойка, нито като по-зряла жена — винаги я виждах само такава, каквато беше в детството ни! Може би защото я познавах преди Йекта и Демир. Беше ни комшийче. Дъщерята на чичо Фарук и леля Надиде. Толкова отдавна се знаехме, че дори не си спомням кога съм я видял за пръв път. Майка ми, баща ми, съседите ни чичо Димитри и леля Сула, чичо Месут и леля Нида, синът им батко Ихсан, чичо Примо и леля Рашел, дъщеря им Естер — всички те бяха там, също като Хандан. Не бих казал, че ми беше като сестра, но като най-добър приятел — винаги беше в живота ми. Заедно ни записаха в първи клас. За пръв път отидохме на училище двамата заедно. И след това не се разделихме — учихме заедно и в прогимназията. Йекта и Демир влязоха в живота ни по-късно. Бяхме във втори прогимназиален клас, когато двамата дойдоха при нас, понеже тяхната паралелка беше разпусната. Първо се сприятелиха с мен, после и с Хандан. Но не мога да си спомня кога я обикнаха и кой пръв се влюби в нея. А аз дали бях влюбен в Хандан? И това вече не знам…
	— Защо млъкна, господин полицай? — шеговито-глезено попита Евгения и ме върна към реалността. — Много труден въпрос ли ти зададох?
	— Не е труден, но не мога да си спомня.
	— Какво не можеш да си спомниш? — попита тя, без да откъсва дори за миг погледа си от мен.
	Мислеше, че ще започна да й разказвам.
	— Какво изпитвах към Хандан — съвсем искрено отговорих аз. — Повярвай ми, не мога да си спомня. Приятелство ли беше, или наистина съм бил влюбен в нея? Не знам, или пък съм забравил.
	Завъртях волана и завих наляво към Златния рог, преди да продължа да говоря.
	— Да, бяхме много близки с Хандан. Прекарахме заедно детството си, чак докато пораснем. Спомените ми са толкова отдавнашни, толкова размити, че не помня, може и да съм я целунал дори.
	Засмя се.
	— Честна дума, не мога да си спомня, може да не ми вярваш, но е така!
	Продължаваше да се смее на глас, но изобщо не беше повярвала и ме гледаше със съмнение в очите.
	— Ако съм бил влюбен, щях да ти кажа! — казах аз, сякаш почувствал някаква нужда да се оправдая. — Толкова време мина оттогава. Каквото било — било, минало-заминало, защо да не ти кажа?
	Дали ми беше повярвала, или на мен така ми се струваше, но постепенно многозначителният израз, изписан върху лицето й, се стопи.
	— Добре, ами другите?
	— Демир и Йекта ли?
	Поклати утвърдително глава.
	— Нали ти казах вече, те и двамата бяха ужасно влюбени в Хандан. Странно, но тогава и двамата не казаха какво изпитват.
	— Как така? — размърда се тя в седалката. — Не казаха, че са влюбени в момичето ли?
	— Докато бяхме четиримата заедно, никой не каза: „Хандан, влюбен съм в теб!“. Може в стиховете на Йекта да се е усещало нещо, но завоалирано, защото нито аз, нито Демир бяхме забелязали каквото и да било. — Отместих погледа си от шосето и погледнах Евгения. — Сега като ме попита, и си помислих, че може би точно в това е красотата на всичко преживяно. Приятелството надделя над любовта. Мисля си, че нашата близост ни правеше щастливи — приятелството между нас четиримата. Да не броя себе си, но ако Демир или Йекта й бяха казали: „Обичам те!“, приятелството ни щеше да си отиде. Вероятно и Хандан съзнаваше това и не прояви никакво по-специално внимание нито към единия, нито към другия.
	— А към теб?
	Зелените й очи отново палаво заблестяха, но аз не се засегнах ни най-малко.
	— И към мен не проявяваше интерес. Може би не искаше да загуби интереса и на трима ни.
	— И на трима ви… Значи, приемаш, че и ти си се интересувал от нея?
	— Разбира се, заедно тръгвахме от къщи за училище, заедно седяхме в клас, заедно се прибирахме. Как да не съм се интересувал?
	Отново на лицето й се появи онази многозначителна усмивка.
	— Добре, Невзат — закачливо заговори Евгения. — Кажи ми истината — изобщо ли не ревнуваше Хандан? Трябвало е да разделиш момичето, с което си излизал само ти, с още двама души. Ако аз бях на твое място — сигурно щях да ревнувам!
	Бях се приготвил да кажа „не“, но изведнъж един спомен от училищните години изплува пред очите ми. Първо ми се прииска да го скрия, но след това реших, че Евгения има право да знае. Още повече че нямаше нищо лошо в това.
	— Изглежда, и аз съм ревнувал — отговорих аз, опитвайки се да подредя нахлуващите в съзнанието ми откъслечни спомени. — Веднъж бях закъснял за училище и като влязох в градината ни, видях Демир и Хандан да си приказват нещо на прага на къщата и да се смеят. Да, в този миг усетих да се надига в мен някакво чувство, подобно на гняв, на омраза. Бяха само двамата, без Йекта, без мен. Отгоре на всичко бяха толкова щастливи без нас! Завладя ме усещането, че съм предаден. Но като ме видяха, и двамата така искрено ми се зарадваха, че се засрамих от онези лоши чувства, които бях изпитал преди малко към тях.
	Евгения ме слушаше, без да каже и дума. Усетил отново нейния многозначителен поглед върху себе си, се обърнах и я погледнах.
	— Какво има, Евгения? Искаш нещо да ми кажеш ли? — попитах я с желание да разбера причината.
	Нежно ме докосна по ръката.
	— Чакай малко, не се пали! Май сега вече разбрах какво се е случило.
	— Как така?
	— Ти сега си един такъв студен човек…
	— Много ти благодаря! — казах аз, уж опитвайки се да отдръпна ръката си. — Само такъв не съм бил, а сега вече станах и студен човек — мъчех се да се пошегувам аз.
	Леко ме тупна по ръката, която се опитвах да освободя.
	— Слушай ме, Невзат! Не исках да кажа „студен“, а друго, нали сега има един английски термин, който младите използват под път и над път — „куул“, на турски значи, че си човек, който много-много не се трогва от критиките, които му отправят…
	— Да, не казвам лесно „браво“ на всеки, с изключение на хората, които обичам…
	— Бъди малко по-сериозен, Невзат!
	— Добре, добре! Слушам те!
	— Ти си се отдръпнал от Хандан, момичето, с което първо ти си бил приятел, след като в прогимназията Йекта и Демир са започнали да проявяват интерес към него. И не ми казвай „не“, защото много добре те познавам! Оттеглил си се, но си го направил много елегантно, без някой да забележи. Тоест не си развалил удоволствието на другите, само и само да привлечеш вниманието на Хандан към себе си. Може да си променил чувствата си към нея. Може би си се насилил да изглеждаш само като неин приятел и нищо повече. Макар че в подобни случаи съперничеството обикновено се изостря. Трима мъже, които се интересуват от едно и също момиче, започват да се надпреварват кой да привлече вниманието й. И конкуренцията се засилва! Според мен ти си се отказал от тази надпревара, от самото начало си я изтръгнал от сърцето си — доброволно. Или както каза по-рано — приятелството е било по-важно за теб от любовта. Защото си обичал Хандан поне колкото са я обичали Йекта или Демир. Но ти не си искал да изгубиш нито един от тях…
	Докато Евгения говореше, моята старица беше се дотътрила до Златния рог и пъплеше по булеварда досами морето. Върху водите отляво ту проблясваха, ту гаснеха някакви светлинки, шумът от моторите на ранобудните рибари без време цепеше тъмната тишина на нощта.
	— Добро разрешение на въпроса! — казах аз, гледайки изпод око любимата си. — Дори мога да кажа, че е отличен анализ!
	— Не се майтапи, Невзат! — леко ме шляпна по ръката Евгения. — Аз ти говоря за сериозни неща!
	— И аз ти говоря сериозно! — обърнах лице към нея. — Истината ти казвам, Евгения — блестящ анализ! Но ти гледаш на миналото от днешна дата, тоест познавайки сегашния Невзат, се опитваш да анализираш поведението на младия Невзат — казах аз и отново погледнах към пътя. Светофарът светеше червено. Натиснах спирачката и продължих започнатия разговор: — Но на младини аз бях доста по-различен от това, което съм днес. Съгласен съм, че някои неща може да не са се променили в мен, например това, което старите хора наричат нрав — може характерът ми да си е останал същият, не споря. Но младият Невзат бе доста по-различен от мен. Много по-изпълнен с надежди, много по` идеалист, много по-смел, по-вярващ в хората, много по` оптимист, виждащ света много по-красив. Затова сигурно и ти си права, спокойно мога да ти призная това. Младият Невзат спокойно би могъл да се откаже от Хандан, от момичето, изпълващо с огромна любов двамата му приятели, от друга страна обаче, той беше много по-страстен, по-амбициозен, стремящ се винаги да е пред всички, обичащ да се изтъкне пред хората. Ако погледнем от този ъгъл на нещата, би било немислимо младият Невзат да се откаже от надпреварата с приятелите си ей така лесно и безпроблемно… — Докато светофарът светеше жълто, леко погалих ръката на любимата си, която ме наблюдаваше с нескрит интерес. — Значи, Евгения, онова, което каза, може и да е истина, но може и да е напълно погрешно. — Натиснах газта и споделих собственото си виждане за случилото се в миналото ми. — Може наистина да съм обичал Хандан само като приятел. Възможно е в самото начало, нали знаеш, когато осъзнаваш, че си мъж или жена, да съм изпитал някакво незряло сексуално привличане към нея, но нищо повече. Така си мисля аз. Защо казвам това ли? Защото никой не забравя първата си любов — виж Йекта, виж Демир, те наистина не са забравили Хандан. Не е трудно да разбереш Йекта, защото се ожени за Хандан. Но…
	— Какво! — прекъсна ме Евгения. — Йекта и Хандан са били женени? Добре де, ама нали каза, че никой не бил разкрил чувствата си към нея!
	— Така беше. Чак докато завършихме гимназия. След това пътищата ни се разделиха. Демир отиде да следва в Германия, под натиска на баща си, който искаше да го прави адвокат. Но той избра ветеринарната медицина. Колкото до мен, макар баща ми да не бе съгласен, аз се насочих към полицейската работа. Йекта и Хандан останаха в старата махала. Той се дипломира като архитект и както си призна — обичаше тази професия, но не се разбра с преподавателите в университета. А може и любовта му към литературата да бе по-силна, не знам. Започна да пише стихове и да ги изпраща по списанията, и предпочете да издава книги в никому неизвестни издателства, вместо да се занимава с архитектура. А Хандан си остана у дома, просто си чакаше късмета. Така, като ни нямаше нас, тоест като го нямаше вече Демир, двамата започнали да се сближават. Накрая Йекта не можел да чака повече и предложил на Хандан да се оженят.
	— И Хандан приела, така ли?
	— Какво да прави? Не е имала голям избор. В квартала бил останал само Йекта.
	— Добре де, обичала ли го е? Измежду вас тримата него ли е обичала най-много?
	Позамислих се, преди да й отговоря:
	— Не съм сигурен, но ми се струва, че Хандан се интересуваше повече от Демир. Ако можехме да я попитаме кого би избрала от нас тримата, сигурен съм, че би казала „Демир“.
	— Значи, нямаше да каже Невзат?
	Решително поклатих глава.
	— Не, нямаше… Според мен нямаше да каже „Невзат“…
	— Но Демир е бил в Германия. Напуснал е Хандан заради образованието си — каза с нескрито разочарование Евгения.
	— Това е малко объркано, да ти кажа… Може би Демир се съгласи с баща си за Германия, за да избяга от махалата, от „Балат“… За да не ни предаде нас двамата с Йекта. Макар никога да не сме говорили за това, трябвало е да го направи, за да не наруши неизреченото тайно споразумение между четирима ни…
	Докато разказвах всичко това, усетих, че в мен се надига гневно чувство към Йекта. В младежките си години, сред безсмислената суета и врява, не бях оценил правилно това положение или пък не се бях замислил достатъчно.
	— Значи, всъщност Йекта ви е предал всичките?
	Макар че и аз мислех същото, усетих, че не бих могъл с такава лекота като нея да употребя думата „предателство“, особено като знаех какви страдания след това изживя Йекта, а освен това и самият Демир му беше простил.
	— Зависи от гледната точка — отговорих, поглеждайки косо Евгения. — Може пък да е спасил живота на Хандан. Тя беше красиво момиче, но семейството й беше доста бедно. Пък и необразовано. Ако Хандан не се беше омъжила за Йекта, не след дълго сигурно щяха да я задомят за някой богаташ. Но от гледна точка на Демир, Йекта не беше постъпил добре.
	— Добре де, какво каза Демир?
	— Какво да каже? Нищо не можа да каже. По онова време беше вече трета година студент в Германия. Бяха му съобщили за сватбата си с писмо. Отгоре на това бяха сложили в писмото и покана за тържеството. Той нито им отговори, нито дойде на сватбата.
	— А ти? Отиде ли?
	Евгения отново ме гледаше с онзи нейния изпитателен поглед. Но аз не откъсвах очи от пътя. Не исках погледите ни да се срещнат. Защото, макар и на мен да бяха пратили покана, аз не отидох на сватбата им. Не знам защо, сигурно защото по онова време не съм одобрявал брака им.
	— Не — отговорих аз, докато завивах към моста при Ункапанъ. — Беше през първата година от работата ми в полицията и бях извън Истанбул, не ми дадоха отпуск и не можах да ида.
	Внезапно Евгения замълча и на мен това ми хареса, почувствах се по-спокойно, сякаш имах някаква тайна, която трябваше да крия. Погледнах към водите на Златния рог под нас, върху които играеха хиляди сенки. Беше се излегнал мълчаливо чак до подножието на Сарайбурну и само просветваше от време на време, отразявайки светлините по бреговете си. Покрай Сарайбурну се сетих и за крал Визас. Дали истанбулските гърци знаеха, че той е основателят на града? Да си призная, исках да се освободя от тежестта на миналите спомени и реших да сменя темата на разговора ни. Но Евгения не ми позволи и продължи да ми задава въпроси:
	— Добре, но после как Демир прости на Йекта?
	Като не получи веднага отговор от мен, отново започна да изказва своите предположения:
	— Да не би Хандан да е тръгнала с някой друг мъж?
	— Не, не е тръгнала с друг… Хандан почина — прошепнах натъжен.
	— Какво говориш, Невзат? Как така умря?
	Веселите нотки напълно изчезнаха от гласа й.
	— Загина при нелепа злополука… преди три години… Заедно с малкия им син Умут.
	— Жалко! Много жалко! А Йекта — какво направи Йекта?
	— Полудя. Месеци наред вземаше успокоителни. Всички се бояхме, че ще си посегне. Тогава се появи и Демир, хвана ръката на приятеля си, с когото не беше разговарял цели петнайсет години, облекчи раната му, накара го да се съвземе. Всъщност и аз се опитах да подкрепя Йекта, още повече че като него и аз бях изгубил съпругата и детето си, тоест имахме много общо, но така или иначе, Демир беше по-добър в това.
	— Ти нищо не си могъл да направиш, тях Хандан ги е събрала отново — прошепна Евгения. — Хандан, която приживе е разделила двамата приятели, със смъртта си ги е събрала отново заедно.
	Говореше разумно, но гласът й издаваше колко е развълнувана.
	— Права си, май така е станало. След този ден станаха още по-близки приятели. От време на време и аз се събирам с тях, но те двамата са винаги заедно. Изглежда, както каза, любовта им към Хандан ги крепи.
	— А семейството на Демир? Жена му, децата му?
	— Демир никога не е бил женен. Може би от всички нас той най-много обичаше Хандан. Не знам. Стана добър ветеринар. Печелеше много добри пари! Сигурен съм, че е опитвал да създаде връзки и с други жени, но изглежда, никоя не успя да замени Хандан, да заеме нейното място. Така и никога не можа да бъде щастлив!
	— И по лицето му се вижда…
	— Не го гледай, че е такъв сдържан и студен, всъщност е много добър човек. И по-рано не се сприятеляваше лесно с всеки. Хандан беше всичко за него, смисълът на целия му живот. Сега почти всеки ден са заедно с Йекта. Понякога съм се замислял дали помага на приятеля си, или се опитва да бъде по-близко до спомена за жената, която е обичал… Не съм сигурен всъщност.
	— Няма значение — разбиращо кимна Евгения. — Ти сам го каза — това е било любов между четирима души, а сега са останали трима…
	Дали пак ме бодна?
	— Кой е третият? — малко рязко попитах аз. — Евгения, разбери, аз нямам никаква връзка с тази любов.
	— Не говоря за теб, Невзат, третият е Хандан… Смъртта й не променя нищо. Напротив, сега е още по-привлекателна и за двамата, защото е недостъпна. Затова и ти не си успял да успокоиш Йекта. Защото тяхната рана е обща. Те все още обичат една и съща жена.
	Странно, за миг се почувствах изолиран. Защо аз да не изпитвам същата болка, същата тъга? Защо Йекта и Демир не са ме включили и мен в това общо изживяване на болката? Може пък да не са виновни те, може Евгения да е права — преди години, побеждавайки гордостта си, се разделих с тях, защото аз бях пожелал така. А след това животът ни тръгна съвсем иначе. Тогава защо се почувствах изолиран? Не знам, странно създание е човекът.
	Евгения продължаваше да ме гледа нежно.
	— Ти си силен, Невзат! Преживял си тази странна любов и си я преодолял…
	— А не казваше ли, че съм бил чувствителен?
	— Да, чувствителен си, но това не те прави слаб. Напротив, според мен твоята емоционалност те прави дори по-силен.
	Започнах да се притеснявам от толкова много разговори за себе си. Затова я попитах за основателя на този град — хем да сменя темата, хем наистина да задоволя любопитството си, което ме гризеше отвътре — дали местните гърци знаеха кой е той?
	— Евгения, знаеш ли кой е Визас?
	Така ме изгледа, сякаш недоумяваше от къде на къде й задавам този въпрос?
	— За онзи крал ли говориш? Който търсил мястото срещу страната на слепите?
	— Значи, знаеш?
	Май се беше обидила от учудването ми, че знае.
	— Как да не знам, Невзат? Историята на този град започва от този крал. Но гърците си го присвояват повече от нас, ромеите.
	Това беше интересно!
	— Защо?
	— Защото Визас е грък, а ние сме римляни, ромеи — отвърна тя съвсем естествено.


>	Теодосиевите стени* — каменният щит на Константинопол
	[* Флавий Теодосий, или Теодосий II (Flavius Theodosius Junior), е източноримски, ранновизантийски император от 408 до 450 г., син и приемник на Аркадий. Наричан още Теодосий Млади, той наследява малолетен трона в Константинопол и е един от най-дълго управлявалите императори — повече от 40 години. Властването му е важен период в изграждането на Източната Римска империя. През 413 г., по времето на Теодосий II, са подновени и усилени крепостните стени на Константинопол, т.нар. Стени на Теодосий, срещу атаките на варварите от север. — Б.пр.]

	Бог гледаше императора. Бе миг на триумфа, ден на победата, времето на прославата. Императорът бе облечен великолепно, със златна корона на главата си, украсена с червени рубини. Бог бе гол, с венец от тръни на челото си. Погледът на императора бе изпълнен с гордост. Гордост от това, че се е родил под щастлива звезда, гордост от спечелените битки и победи. В погледа на Бог имаш тъга — тъга за хората, изгубили битките си с живота, и състрадание — състрадание към потиснатите. С едната си ръка императорът държеше меча си, с другата — юздите на коня си. Лицето му светеше с детска радост. Едната ръка на Бог беше прикована към дясната страна на кръста, другата — към лявата. Върху лицето му бе изписано страдание.
	Бог гледаше император Теодосий. Но Теодосий нехаеше за разпнатия Бог. Бе вперил поглед в крепостните стени зад него — в Златната порта*, която като огромен катинар свързваше високите стени. Гледаше статуята на дядо си, великият Теодосий, на когото беше кръстен, поставена между статуите на богините. Гледаше я със свито сърце — дядо му владееше целия Рим от Галия до Египет, а той — само Източната империя. Дядо му беше спечелил големи битки във войните, които беше принуден да води, той нямаше такива победи. Но пък беше извършил и неща, заради които историята нямаше да го забрави.
	[* Церемониална порта, главен вход към столицата за триумфално влизане на императора при тържествени и държавни поводи (военни победи, коронации). През ІV–V в. вероятно е построена от Теодосий I като свободно стояща триумфална арка и по-късно включена в Теодосиевите стени или е изградена от Теодосий II като неразделна част от тях. През XV в. е превърната от порта в част от крепостта Йедикуле, а през ХІХ в. е натоварена с нова функция и преобразена в музей в рамките на крепостта. — Б.пр.]
	Бог гледаше Теодосий. Винаги му беше помагал. Винаги го беше пазил. Беше подслаждал живота му, както хлябът — виното. Теодосий беше едва седемгодишен, когато се възкачи на престола. Бог изгради стена от преданост около него. Беше направил по-голямата му сестра Пулхерия негова покровителка. Създаваше на враговете му множество проблеми, за да ги държи настрана от невръстния владетел. Винаги го поставяше под сянката си, надвесен над него като благодатен облак. Съветваше го как добре да управлява страната си и му даваше сила да я опази. Беше го бе дарил с изящен вкус, за да я разхубави и направи още по-красива.
	Бог гледаше императора. Но очите на Теодосий все още не се откъсваха от стените, които щяха да обезсмъртят името му. Макар че беше не по-малко християнин от сестра си Пулхерия и също като нея почиташе разпнатия Бог. Но сега не можеше да отговори на погледа му. Всеки път очите му се плъзваха към стената, без да се задържат върху лицето на Бог. Знаеше, че нито стените на крал Визас, нито на Константин бяха толкова величествени — толкова дълги и толкова непристъпни! Знаеше, че тези стени ще му осигурят признанието и благодарността на много владетели след него. Знаеше, че историята, която скъпернически раздаваше славата на много императори, точно заради тези стени ще я разстеле в краката му.
	Императорът сякаш беше забравил Бог. Умът му беше в кулите, амбразурите, в защитните ровове, в този безценен каменен накит, с който щеше да закичи Константинопол. Камъните в тази огърлица на града — крепостната стена, простряла се от едното до другото море, бяха многократно по-драгоценни от най-скъпоценните диаманти в златната императорска корона, още по-прекрасни, още по-величествени, още по-великолепни! При това — двойни, издигнали се като планински вериги, надпреварващи се по великолепие и мощ. А между тях — пълният с вода ров. Врагът, който преодолееше първите стени, щеше да се удави във водите му. А телата на оцелелите щяха да останат върху вторите стени. Имаше сто и десет кули, четиринайсет порти, безброй много укрепления. А в кулите, портите и укрепленията — стотици въоръжени бойци.
	Императорът бе горд — от величието на своята сила, от блясъка на своя успех! Той беше Флавий Теодосий! Довършил тези стени, които никой варварин не можеше да преодолее! Никога повече нямаше да могат да проникнат в този град, в зеницата на империята! Нито хуните, нито аварите, нито арабите… Сега вече щеше да настъпи безкраен мир. Теодосий беше изписал името си върху тези бели стени, върху тялото на тази несравнима по хубост красавица, столицата на империята!
	Бог гледаше Теодосий. Но Теодосий дори не забелязваше Бог, опиянен от въплътените си мечти! Смяташе гордостта си за божествена, страстта си — за щастие, успеха — за безсмъртие. Бе завладян от странното желание да бъде безсмъртен! Загърнат в лилавата си тога, гледаше гордо, както подобаваше на дедите му, гледаше Златната порта, която щеше да изравни неговата слава с тяхната!


>	Гледа, сякаш е видял самия Бог

	Трупът лежеше пред Златната порта. Под звездното небе. Осветен от лъчите на все по-пълната месечина. На празното място между гробището на Йедикуле и истанбулските стени. Да, пак по същия начин — телефонът отново ненадейно иззвъня по никое време. Отново за извършено престъпление — отново в полунощ, отново на историческо място, отново с монета, мушната в дланта на жертвата.
	Оставих Евгения у тях, въпреки упоритите й възражения. Исках да се прибра в бедната си хралупа от страх да не би да не мога да се измъкна от прегръдките й, когато този проклет телефон се раззвъня отново. Беше Зейнеб. Каза ми, че е оставен още един труп. От същите убийци. Но не както очаквахме — пред джамията „Фатих“ или пред „Топкапъ“, а на прага на Златната порта. Преди това дори не бях чувал за нея. За мен това си беше „Йедикуле“. Затворите на „Йедикуле“… Крепостта „Йедикуле“… Музеят „Йедикуле“… Както и да го наричаме, знаменитите кули бяха свидетели на не една кървава история. Златната порта е била проход към кулата, по-точно — била е градска врата. Скъпоценна украса на града, с три входа, символизираща победите. Портата била по-стара от „Йедикуле“, изградена е още по римско време. Императорите, завоювали победа, влизали в града точно през нея. Най-внушителната, най-блестящата порта — това била тя. Оттам трябва да е дошло и името й — Златната порта. Бях разочарован, когато Зейнеб ми разказа по телефона, че трупът не е оставен на място, свързано със султан Мехмед Фатих. Тя ми каза и за намерената в дланта на жертвата монета. Доколкото могла да разбере, върху нея било написано „Теодосий“. Теодосий! Значи — още един римски император! Лоша новина! Ние си мислехме, че сме стигнали до Фатих, а всъщност явно още не бяхме излезли от римското време. От този Теодосий до Мехмед Фатих кой знае още колко души са управлявали този град? Ако за всеки от тях убийците са замислили да убиват по един, значи, трябва да очакваме някаква малка касапница. Как да попречим на това?
	Този въпрос продължаваше да човърка мозъка ми, докато гледах проснатия пред Златната порта мъж. Как ще попречим на това? Този въпрос вече не вълнуваше възпълничкия, плешив и нисък човечец в пепелносивия костюм и черната, разкопчана до гърдите му риза. Гледаше към бледата месечина така спокойно и ведро, сякаш убийците му бяха поднесли не смърт, а някакво огромно щастие. И аз обърнах поглед към сребристото назъбено кръгче, което нарастваше всеки миг, готово да се превърне в пълна луна. Да, тя пак беше отгоре, висейки точно над главите ни, сякаш бе видяла случилото се и любопитстваше да разбере какво ще направим сега ние.
	— Гледа, сякаш е видял самия Бог, нали?
	Това го бе казал Шефик, но не му пукаше за нашия величествен свидетел в небесата, а говореше за жертвата. Като видя, че съм вече на местопрестъплението, прекъсна огледа и дойде при мен, също така дълбоко впечатлен от израза в очите на мъртвеца.
	— Може и да го е видял — пошегува се Зейнеб. — Ако питате мен обаче — това е неконтролируемо движение на мускулите.
	Спорно беше какво изразява погледът на мъртвеца, но беше ясно едно — че човекът е убит по същия начин, както и останалите — гърлото му беше прерязано от край до край. Тялото беше разположено по съвсем същия начин — във формата на стрела, с разтворени крака, с вързани една срещу друга длани зад тила. Опитах се да си припомня трупа на Мукаддер Кънаджъ. Да, убийците не са се опитвали да ни заблудят — върхът на стрелата указваше точно мястото, на което бяхме. Но не бяхме разбрали това. А сега, сега накъде ли ни сочеха убийците? Погледнах ръцете на жертвата — като върха на стрела те сочеха точно към Златната порта. Но като казвам „златната“, не си мислете, че става дума за някакви блестящи, великолепни двери към града — мястото, наречено някога Златната порта, отдавна бе загубило величието си и днес бе една развалина от пръст, камък и мрамор.
	— Кой е открил трупа?
	— Пазачите на музея. По-точно кучето им Булут — отговори ми тя, посочвайки към широкото място зад полуотворената врата. — Те са там, ако искате, да ги извикам.
	— Няма нужда, ние ще отидем при тях. — Преди да тръгна обаче, трябваше да разбера още нещо. — Установена ли е самоличността на жертвата?
	— Шадан Дуруджа… Бил журналист.
	— Журналист ли? — озадачих се аз. — Откъде се взе пък сега някакъв си журналист?
	Докато Зейнеб ме гледаше безпомощно, ми отговори Шефик, сякаш бях питал него:
	— Не знам, господин инспектор. Ето тук така пише — протегна журналистическата карта, която държеше между пръстите си.
	Беше прав, човекът беше журналист, при това — в един от най-реномираните вестници. Това доста объркваше нещата. Мислехме, че имаме важна следа, като установихме, че Недждет Денизел и Мукаддер Кънаджъ са били вещи лица в една и съща комисия. Така бихме могли да определим предварително потенциалните жертви и да имаме шанса да изпреварим убийците. Но след като третата жертва се оказа журналист, нямаше особен смисъл да проучваме членовете на комисията, свързана със защитата на историческите забележителности.
	— Журналистите не биха могли да бъдат в комисии за защитените зони, нали така, шефе?
	— Не мисля, че могат.
	Закопчах сакото си, за да не пропусне нощната влага.
	— Дори да не е член на такава комисия, сигурен съм, че Шадан Дуруджа по някакъв начин е свързан с историческите защитени зони. И по-специално — с квартала „Султан Ахмед“, за който Мукаддер Кънаджъ е бил натоварен да напише доклад.
	— Трябва да има някаква връзка. Иначе за какво да го убиват?
	Шефик пак взе да си навира носа в нашите дела. Хората му в странните си облекла като на извънземни, изследващи древна цивилизация, старателно претърсваха мястото пред многовековните стени, за да открият някакви улики, които да свършат работа, а той тръгнал да си чеше езика с нас! Не му стигаше само да събере уликите от местопрестъплението и да ни ги предостави. Искаше му се да участва ако не при вземането на решения, то поне в размяната на идеи в хода на разследването. Разчиташе на нашето добро отношение и при всеки удобен случай се чувстваше длъжен да ни съобщи мнението си. На безкомпромисната Зейнеб обаче не й пукаше за неговата чувствителност.
	— Възможно е — рече замислено тя. — Трябва да проучим нещата. Ако е така, трябва да намерим връзката.
	Като каза „трябва да намерим“, забелязах, че нашият ексцентричен младеж не се виждаше наоколо.
	— Къде е Али? — попитах аз.
	Зейнеб отмести поглед, опитвайки се да прикрие безпокойството си.
	— Трябва да дойде, шефе, на път е.
	Явно правеха нещо без мое знание, но не исках да споря в присъствието на Шефик.
	— Добре тогава! Да вървим да поговорим с пазачите на музея!
	Шефик се натъжи като изоставено дете. Мислите му бяха все в нас, но нямаше как, и тръгна да си върши своята работа. Защото без откритите от него улики ние пък нямаше да можем да извършим разследването си. Едното без другото беше невъзможно.
	Оставих този работлив следовател на местопрестъплението и тръгнах по пътя, по който бог знае колко императори са преминали през последните хиляда години.
	— Снощи прибрахте ли се по домовете си? — без заобикалки попитах Зейнеб, но очевидно я хванах неподготвена.
	— Вкъщи ли, да, да, прибрахме се вкъщи — запелтечи тя.
	Гласът й леко потрепери, защото никак не умееше да лъже, милата. Малко да я попритиснех, щеше да ми разкаже какво се бе случило, но след това сигурно отново щяха да започнат да се нападат един друг с Али. Затова и не настоях, а само се задоволих да я попитам, подсмихвайки се леко под мустак:
	— Добре ли се наспахте поне?
	— Наспах се, господин инспектор, абсолютно се бях наспала и отпочинала, когато телефонът ми се раззвъня.
	— Надявам се и Али да си е отпочинал.
	Не обели и дума, само се забърза, мъчейки се да не изостава.
	Провряхме се през полуотворената врата, преминахме под един стар водопровод и стигнахме до широко пространство, оградено от непристъпните крепостни стени. Още щом стъпихме на площада, и очите ми се заслепиха. Всичко наоколо беше осветено. Знаех, че лятно време тук се правят концерти. Трябва нашите да са включили осветлението. Въпреки това не можех да си представя мястото като концертна сцена, защото представата ми за „Йедикуле“ беше доста по-различна. Това наименование бях чул първата си година в гимназията. Кулата с лошата слава — тук по османско време бяха затваряни чуждите посланици, бяха осъждани на смърт садразамите*. Но най-много ме бе впечатлило убийството на Младия Осман**. Разбунтувалите се еничари първо го удушават в тази кула, а след това му отрязват главата. Затова и името й не предизвикваше никакви положителни емоции в мен.
	[* Садразамът е глава на правителството, велик везир в Османската империя. — Б.пр.]
	[** Осман ІІ (на тур. Генч Осман, или Младия Осман) — шестнайсетият султан на Османската империя от 1618 до 1622 г. Става султан на 14-годишна възраст, след като неговият чичо Мустафа I е свален след преврат. В 1620 г. започва война с Полша, но търпи поражение в Хотинската битка, което силно уронва престижа му. Завръщайки се в Истанбул през 1621 г., той замисля редица реформи, една от които е създаването на нова армия от тюркското население на Анадола и Северна Сирия, която да замени склонните към бунтове еничари, а също да пренесе столицата в Азия. Но еничарите вдигат бунт, залавят го и го хвърлят в „Йедикуле“, където го и убиват на следващия ден. — Б.пр.]
	— Ето натам, шефе!
	Зейнеб сочеше към стълбите на южните стени. Хората бяха насядали по широките стъпала, пушеха и си приказваха. Точно в краката им лежеше огромно овчарско куче, изплезило език, дишаше учестено, сякаш следеше разговора им. Първо то забеляза нашето появяване, изправи се на крака и ни посрещна с враждебен лай. Един от пазачите, дребничък и слабоват мъж, изгаси цигарата си, стъпка фаса с обувката си и чак тогава се провикна:
	— Тихо, Булут! Млъквай, те не са чужди!
	Булут не чакаше да му се повтаря, обаче собственикът му май не бе много сигурен в него и още веднъж му заповяда:
	— Седни! Сядай тук, момче!
	Булут сякаш се засегна от недоверието на стопанина си.
	— Булут, какво ти казвам?
	Какво друго можеше да направи, освен да се просне на земята, но не сваляше любопитния си поглед от нас.
	— Здравейте! — приближих се аз. — Аз съм инспектор Невзат!
	— Здравейте! Аз съм Пехливан, пазачът на музея.
	Едва се сдържах да не се разсмея на глас — човечецът бе толкова хилав, толкова слабоват, че каква охрана можеше да бъде, не знам! Сигурно и баща му ще да е бил като него и го е кръстил така, с желанието да е висок и силен син. Другият мъж, който наистина заслужаваше името Пехливан, висок, едър, стоеше отзад, допушвайки цигарата си. Не му обърнах много внимание, но заговорих на кучето:
	— Здрасти, Булут! Как си?
	Все още ме гледаше подозрително, но не беше жестоко животно. Макар и без особено желание, някак си по принуда, размаха опашка в отговор на моя поздрав.
	— Кангал ли е?
	— Не, инспекторе — отвърна слаботелесният Пехливан. В гласа му звучеше мека и топла нотка. — Акбаш* е, акбаш. Овчарски кучета са, но са по-добри от кангалите.
	[* Акбаш, в буквален превод „белоглав“ или „бял водач“, е порода кучета от региона Акбаш, Северна Турция, използвана основно за пазене на стадата. — Б.пр.]
	Погледнах това куче, поне два пъти по-голямо от нашия Бахтияр — много ми хареса!
	— Красиво животно! — казах аз на стопанина му.
	— Така е, и е много дружелюбно, но тази вечер е малко изнервено…
	Да, дойдохме си право на въпроса.
	— Вие ли открихте трупа?
	— Ние го намерихме — каза Пехливан. — Преди два часа. По-точно, Булут го откри. Не разбрахме за какво точно се беше разлаял, но Булут никога не лае напразно — с гордост погледна към кучето си той. — И като се разбесня така, колегата Рамиз веднага разбра, че нещо не е наред.
	— И без това винаги сме нащрек — излезе напред другият пазач.
	Бе поне десетина години по-млад от Пехливан. Бях го помислил за стеснителен, но не беше.
	— Та като се разлая Булут, и разбрах, че ония негодници са дошли…
	— Кои негодници?
	— Иманярите — каза той, сякаш се изплюваше с отвращение. — Преди месец, като слагаха водопроводните тръби, откриха исторически находки под крепостта. Намериха и два съда. Пълни със злато! Едно време са крили имането си тука.
	— По османско време — поправи колегата си Пехливан, гледайки го с леко пренебрежение. — Тогава са скрили държавната съкровищница в една от кулите. Но не за дълго, след това отново я пренесли в двореца. Народът обаче е невеж, само да чуе, че отнякъде е излязло злато — и започва да копае под основите на стените. При това положение ние, естествено, взехме предпазни мерки. Накрая хванаха петима души и ги пратиха в затвора. Но и затворът не ги уплаши, негодниците. И вече цял месец сме все така нащрек, и всяка нощ ги чакаме да се появят отново. И тази нощ бяхме готови, но по някое време съм задрямал и Рамиз ме събуди…
	Рамиз, още щом си чу името, и веднага се намеси:
	— Събудих го бате Пехливан. Щом Булут се разлая — разбрах, че става нещо. И добре, че го събудих, бате Пехливан веднага схвана положението. И като ми рече: „Пусни Булут“, веднага го освободих от каишката, а той като куршум се изстреля, а аз — подир него. Но вместо иманярите с кирките, открихме трупа на ей тоя нещастник.
	— Никого ли не видяхте наоколо?
	От вълнение май не разбра въпроса ми и продължи да разказва как точно са намерили трупа на жертвата:
	— Тялото така си лежеше на земята и човек като види нещо такова, му става чоглаво. Бог да го прости, и очите си отворил докъдето може. Настръхнах целият, прониза ме такъв страх…
	Докато говореше, през устните му се процеждаше цигареният дим. Рамиз ни разказваше всичко това така искрено, сякаш отново и отново изживяваше случилото се, но Пехливан се отегчи от думите му. Разбрах това по смръщеното му лице, докато слушаше другаря си. Сигурно си мислеше, че ако шефовете научат как са се уплашили — и ще ги изхвърлят от работа. Най-сетне не издържа и цапна с ръка цигарата на Рамиз.
	— Остави тая гадост! — сгълча го рязко той. — Не те ли е срам да пушиш в лицето на инспектора?
	Рамиз, неочаквано за едрата си фигура, тозчас засрамено сведе глава. Пехливан ядно гасеше фаса с крака си и ми говореше с победоносно изражение:
	— Извинявайте, господин инспектор! Млад е, прост е. Току-що е дошъл от Малкара*. Иначе нямаше да се държи така неуважително. — Дори не ми даде възможност да кажа „Няма нищо“. — Колкото до уплахата ни — опитваше се да спаси положението Пехливан, — никой не се уплаши, то умрелият не може да ти навреди. Злината идва от живите, от крадците, негодниците, престъпниците. Като видяхме трупа, разбира се, малко се шашардисахме, защото очаквахме да видим иманярите, а открихме убит човек, и не бяхме подготвени за това. Затова и Рамиз се впечатли. Но аз, като набрах смелост…
	[* Малгара, също и Малкара е град в европейската част на Турция, вилает Родосто (Текирдаг). — Б.пр.]
	— Значи, никого не видяхте, така ли?
	Очаквах да кажат „Не видяхме“, но Рамиз срамежливо се обади:
	— Видяхме един микробус — бял.
	— Къде?
	Посочи с ръка към Златната порта, през която преди малко бяхме минали.
	— Има един трап, веднага пред вратата. Там е бостанът на чичо Муса. След него започва гробището на „Йедикуле“. През него минава един обществен път и там, на тоя път, беше спрял микробусът.
	Това можеше да е важна следа. Но исках да съм сигурен.
	— Може микробусът само да е минавал оттам? Нали каза, че било път?
	— Обществен път, да, и колата беше спряла на него. Като се приближихме до трупа — и потеглиха. Защо мислим, че има нещо общо ли? Ами Булут така залая по нея…
	— Точно така е — подкрепи другаря си Пехливан. — Много ясно чухме шума от мотора. То нощем тук е тихо. Запалиха микробуса точно като стигнахме до мъртвия. Даже отначало не можаха да тръгнат, шофьорът успя чак на третия път.
	Трепнах от радостно вълнение — май най-после бяхме попаднали на някаква следа!
	— А дали успяхте да видите номера на микробуса?
	Лицата им помръкнаха.
	— Беше тъмно — едва проговори Пехливан. — Чак дотам не се виждаше.
	Не, нямаше нищо да излезе от тия хора, но Зейнеб не губеше надежда.
	— Какъв беше микробусът? Казахте, че е бял, но каква марка беше?
	— То не беше и микробус, а кола за превоз на месо…
	Това не беше гласът на Пехливан, нито на Рамиз, а някакъв много познат глас. То и Булут се беше разлаял. Обърнах глава и видях ленивия поглед на Али. Вече беше пристигнал нашият бунтар! И дошъл не дошъл — веднага се намеси в разговора, разбрал не доразбрал за какво иде реч — и хайде с рогата напред!
	— Булут, какво ти казвам! Лягай бързо долу! — развика се Пехливан.
	Горкото куче разбра, че тази вечер няма да може да си полае на воля по когото и да било, и отново се просна на земята. А Али продължи, без да забелязва нито недружелюбния лай на Булут, нито моите укорителни погледи…
	— По-точно — пикап е. С хладилна инсталация отзад, за пренасяне на месо. И понеже тази част е бяла, хората са помислили, че е микробус.
	Опитах се да го накарам да замълчи, за да не обърка още повече пазачите на музея:
	— Добре, Али, стига! Пък и ти сега дойде и не знаеш за какво говорим.
	Магарето му с магаре се захили радостно.
	— Може току-що да съм дошъл, шефе, но преди доста часове съм установил каква е колата на убийците.
	По смелата усмивка върху младежкото му лице си личеше, че сам е стигнал до някои важни заключения. Но сега аз трябваше да разбера друго — не онова, което бе открил Али, а което бяха видели двамата пазачи на музея. Дадох му знак с глава.
	— После ще говорим за това, което си разбрал, Али — предупредих го аз и се обърнах към двамата: — Да, та какво друго бихте могли да ни кажете за оня бял микробус?
	— Бога ми, господин главен инспектор, главата ми малко се пообърка — стеснително проговори Рамиз, поглеждайки към Али. — Сега този господин като каза „пикап“, с хладилна инсталация отзад… Пък и микробусът ми се видя малко големичък…
	Замълча за малко. Гледаше объркано и като не можа сам да намери изход от положението, се обърна за помощ към Пехливан:
	— Ти какво ще кажеш, бате?
	Но и Пехливан се беше разколебал.
	— Какво да кажа? — извърна глава той. — Честно казано, не видяхме много добре колата… и сега каквото и да кажем, няма да е истина. Рамиз право казва — колата май беше възголемичка, за да е микробус… Може тоя господин и да е прав, може и пикап да е било — кимна той с глава към Али.


>	Може ли всички тези убийства да са по религиозни причини?

	Дали Али е прав, или не — не беше ясно, но очевидно се беше добрал до важна информация. Заразказва ми, докато отново слизахме по стълбите към Златната порта, оставили зад нас пазачите и кучето им Булут.
	— Не е микробус, със сигурност е пикап. И по-точно — кола за пренасяне на месо. С очите си видях, шефе! Преди около два часа паркираха пред къщата на Йомерови в „Ерикапъ“. А отвътре слязоха Йомер и батко му.
	Това вече беше прекалено! Аз му казах да върви да спи, а той тръгнал на нощно проследяване!
	— Чакай малко! Ти сега какво ми казваш — че си следил Йомер ли? При това — сам?!
	Али заговори с гордост, сякаш не е направил нищо нередно или погрешно:
	— Да, цяла нощ бях пред дома му, но едва в полунощ…
	— Аз какво ти бях казал, Али? — прекъснах го аз. — Преди да тръгнем от управлението? Не ти ли наредих нещо?
	Широко отвори очи, сякаш недоумяваше защо пък сега съм намръщен, защо му повишавам тон? Така ли трябва да се държи човек с полицай, който цяла нощ е следил заподозрените по улиците и се е трепал да намери извършителите на убийствата? Тримата едновременно спряхме на десетина метра от историческата порта, през която са минавали някога императорите.
	— Какво говорите, инспекторе?
	В гласа му се чувстваше не толкова огромно разочарование, колкото почуда.
	— Не ви ли казах да се прибирате и да си почивате! — казах аз и се обърнах към Зейнеб, която стоеше между нас двамата.
	— Добре, господин началник, но нещата се развиха — започна да мънка той.
	— Какви неща се развиха? Аз ръководя това разследване, но нямам никаква информация за каквото и да било развитие! Макар че цяла нощ не съм изключвал мобилния си! Никой не ме потърси, не ме информира да се е случило това или онова, да ми каже „правим това и това“ — ядосано ги изгледах и двамата. — Да не би аз да съм пропуснал обаждането ви, а?
	Зейнеб гледаше в земята.
	— Ако ме изслушате, господин инспектор, аз ще ви обясня всичко — отново се опита да заговори Али.
	— Ще те изслушам, ще те изслушам, Али, но това, което си направил, е нарушение на дисциплината и за него няма извинение. Казваш, че си отишъл до къщата на Йомер, ами ако ти се беше случило нещо?
	На лицето му се изписа присъщото му изражение на непукизъм, все същата лекомислена усмивка.
	— Нищо не може да ми се случи, шефе!
	— Ти не ми ги разправяй тия! Друг път не може да ти се случи! — развиках се аз. Гласът ми отекна във вековните крепостни стени и двамата пазачи на музея, с които преди малко се разделихме, любопитно се бяха вторачили в нас, а Булут се беше изправил на крака. Не им обърнах внимание и продължих да викам: — Нямало да му се случи! Ти сам каза, че това са убийци! Ако е така — значи, имаме мъже, които колят хората като пилци! Как така точно на теб нямало да се случи? Да не би да си носиш муска против куршуми? Или си накарал да ти направят магия, за да не те лови смъртта? Я ми обясни малко по-така, как нямало нищо да ти се случи бе, Али!
	Той замълча. Все още не можеше да приеме, че е направил нещо нередно, но поне вече не се опитваше да се защити. Зейнеб, която от самото начало знаеше всичко, не обелваше и дума.
	— Ами ти, Зейнеб? Как му се върза на акъла на този чудак? Че ме нямате за нищо, това е ясно! Но ако се беше случило нещо с Али? Нямаше ли да те гризе съвестта поне малко?
	Лицето на Зейнеб стана моравочервено.
	— Да не би и ти да си била с него? Заедно ли отидохте до къщата на Йомер?
	— Амиии аз исках да отида… но…
	— Значи, искала си и ти да идеш, но Али не ти е разрешил, така ли? И защо, мислиш? Ами защото е опасно! — гневно погледнах към помощника си. — Браво бе, дечурлига! Добре сте ги забъркали зад гърба ми! А аз се хваля наляво и надясно какъв прекрасен екип имам…
	Сега и двамата мълчаха. Безмълвието на нощта се спусна над площада. Пръв заговори Али:
	— Извинете ни, господин главен инспектор! Прав сте, трябваше да ви съобщим, но нещата се развиха толкова бързо, че… — Увереността му се беше изпарила, въодушевлението — попреминало. — Пък и вие изглеждахте уморен, и не искахме да ви безпокоим.
	— Да бе, дайте да оставим стареца да си поспи…
	— Моля ви се, шефе, какъв ти старец? — опита се да се усмихне той. — Не искахме да ви пълним главата с информация, преди да имаме някакъв резултат…
	— Боже мили, Али! — разперих безпомощно ръце. — Не разбирате и това е то! Че е можело да загинете! — размахах аз пръст право в лицето му и продължих: — Да си знаете! Предупреждавам ви! Каквото и да правите от сега нататък — аз трябва да знам! Няма да дишате дори, без да съм ви разрешил! Ясно ли е? Разбрахме ли се?
	— Разбрахме се, шефе! — отговориха двамата в един глас.
	Али, забелязвайки, че вече не ги гледам толкова ядосано, се осмели да промърмори:
	— Друг път няма да правим така!
	Беше искрен, разбираше, че не толкова съм ядосан за стореното, колкото съм загрижен за тях. Макар и едното, и другото да беше вярно. От една страна, се изнервих, че са излезли от моя контрол, от друга страна, се страхувах, че може да го убият, тази луда глава!
	— Никога вече! — повторих аз. — Да не сте се опитали пак да правите нещо подобно!
	Погледнах още веднъж към пазачите на музея, които ни гледаха, и към кучето, поех дълбоко в гърдите си нощния въздух и тръгнах.
	— Да вървим! — подканих и тях.
	Двамата мълчаливо ме последваха. Направихме няколко крачки и попитах, без да ги погледна:
	— Добре, сега разкажете какво се случи снощи?
	Отговори ми не лудетината Али, а Зейнеб.
	— Всъщност аз съм отговорна за случилото се — каза тя с нотки на разкаяние в гласа.
	Дали се опитваше да защити човека, когото обичаше? Или казваше истината, за да успокои съвестта си?
	— Точно така, аз започнах всичко — заговори тя по-силно, сякаш се беше освободила напълно от предишната си стеснителност. — Изключихме компютъра и щяхме да излезем, Али дори си беше взел сакото и ме чакаше, за да ме остави вкъщи. Но дяволът ли ме подкокороса, не знам, та му казах: „Али, да погледнем ли пак досието на тоя Йомер?“. Погледнахме го. Преди две години е лежал в затвора година и два месеца за документна измама. Полюбопитствахме каква точно документна измама и открихме нещо много интересно — отишъл в Афганистан с фалшив паспорт. За да се бие заедно с талибаните срещу американците. Като стигнахме до тези сведения, то се знае, развълнувахме се и Али потърси един свой приятел от Отдела за борба с тероризма.
	— Сезаи, Сезаи Корултан — промърмори Али. — Той е инспектор в Отдела за борба с тероризма. Бяхме в един курс в академията. Изключително умно момче, шефе. С невероятна памет! Може да ти разкаже едно към едно какво сте си говорили, да речем, миналата година! Попитах го за Йомер. Докато кажа „Йомер Екинли“, той си спомни нашия заподозрян. Предложих му да се срещнем и да поговорим. Имахме късмет, беше свободен и прие. „Мятай се в колата и идвай!“, каза той. Не можехме да пропуснем тази възможност и тръгнахме.
	— Всъщност — намеси се Зейнеб, — Али не искаше аз да отивам. „Изглеждаш уморена, поспи малко, а аз ще поговоря със Сезаи и ще се прибера“, настояваше той. Но аз почувствах, че ще излезе нещо от тая работа, и не го послушах, тръгнах с него.
	— Не, шефе — възрази й Али. — Зейнеб иска да поеме моята вина. Само аз съм отговорен за всичко!
	Спрях и се обърнах към тях. Не, вече не се притесняваха — и двамата бяха вперили погледи в мен и гледаха толкова смело, колкото можеха, чак до предела, и аха, да се скъса нишката на храбростта им. Напуши ме смях и едва се сдържах да не се засмея на глас. Ей, любов, на какво ли не си способна?!
	— Добре, добре! — прекъснах тази тяхна самопожертвователност. — И двамата сте еднакво отговорни! Но да се върнем на разследването. Отишли сте в Отдела за борба с тероризма и какво стана там?
	— Сезаи ни посрещна много добре — успокоено заговори Али. — Всъщност е голям симпатяга. Докато си изпием чая — и досието на Йомер Екинли вече беше на масата пред нас! Поразлистихме го — оказа се, че бил осем месеца в Афганистан и бил хванат на връщане в Турция. В показанията си признал, че отишъл в Афганистан, за да се присъедини към джихада и понеже искал да се бори с американците, но тамошните бунтовници му нямали доверие и не бил допуснат да се качи в планините. Затова се бил върнал обратно в страната.
	— Американците не са ли се поинтересували от това? Защото договорът ни за сътрудничество в борбата срещу тероризма им дава много повече възможности, отколкото на нас — уточних аз.
	— Как да не са? — оживи се отново Али. — Аз точно това исках да ви кажа — служителите в американското консулство, отговарящи за борбата с тероризма, тоест агентите на ЦРУ, щом научили, че Йомер Екинли е поставен под наблюдение, веднага се свързали с нашите. Даже ги принудили в присъствието на висш наш служител да изгледат видеото от разпита му. Защото, докато се намирал в Афганистан, отвлекли някакъв американски майор. Месеци след това открили трупа му. И той бил с прерязано гърло — погледна ме Али многозначително, преди да продължи: — Също като нашите жертви! Но не е само това. Според американското разузнаване този, който извършил убийството на майора, бил член на радикална ислямистка групировка в Турция.
	Ситуацията започваше да става доста по-интересна, отколкото бях очаквал. Дали не се бях заблудил по отношение на Йомер Екинли? Възможно ли е всичките тези убийства да са по религиозна причина? Или да са извършени от някаква религиозна организация?
	— И Йомер ли е бил такъв член?
	— Американците смятат така. Дори са поискали да им бъде предаден. Но нашите отклонили искането им поради липса на достатъчно доказателства. Пък и Йомер не бил съден за тероризъм, а за документна измама. Получил общо присъда от двайсет месеца, но съдията му я намалил на година и два месеца.
	— Сезаи какво мисли? Повярвал ли е на обясненията на Йомер?
	— Не, шефе, Сезаи мисли, че Йомер лъже. Затова и задълбахме толкова навътре в разследването му. Проучихме и семейството. И добре, че го направихме — така стигнахме и до пикапа за превозване на месо, за който говорихме и с пазачите на музея. Може да сме го виждали и преди тоя пикап.
	Май не му стигаше, че обърка мозъците на пазачите, ами сега се опитваше и мен да обърка!
	— Да сме го виждали? И аз ли съм го виждал?
	— И вие…
	— Къде?
	Това, което на мен ми се губеше, за него беше напълно ясно.
	— Пред Халис Касап.
	Не знам защо, но нищо не изплува в съзнанието ми.
	— Кой е Халис Касап?
	— Месарницата на семейството на Йомер. Спомнете си дюкяна под къщата на Мукаддер Кънаджъ. Нали тъкмо щяхме да паркираме отпред, и един пикап за пренасяне на месо с бяла каросерия ни изпревари…
	Прав беше! Спомних си младия шофьор на пикапа за месо, с чалма на главата и шалвари…
	— Това на Йомерови ли е магазин?
	Али отново се усмихна — така самодоволно, че чак да изнерви човека…
	— И не само тази месарница е тяхна, имат магазини в „Юскюдар“, „Бейкоз“, „Еюб“, „Авджълар“ и „Султангази“* — цели пет! Били от Ерзинджан**. Баща им Абдуллах ефенди дошъл оттам. Четиримата братя на Йомер са родени тук. Аллах, или по-скоро, религиозната организация, към която принадлежал, като му казала: „Върви бе, Абдуллах“, и той тръгнал, пък като взело, че му потръгнало, та отворил пет месарници и взел при себе си и петимата си синове. Сигурно си е мислил на всеки да остави по един магазин.
	[* Квартали в Истанбул. — Б.пр.]
	[** Ерзинджан е център на едноименния вилает в Източен Анадол. Разположен е в сеизмична зона. За последните 800 години е имало над 25 разрушителни земетресения, градът е бил възстановяван поне 20 пъти. Коренното население е арменско и съществува гръцка поговорка, че трябва да си търпелив като арменец, за да можеш двайсет пъти да построиш отново Ерзинка (старото име на града). — Б.пр.]
	Но мислите ми се концентрираха не върху тоя Абдуллах от Ерзинджан, а върху сина му.
	— И Йомер ли се занимава с това?
	— Да, но когато му остане време от ученето в университета. Той е най-малкият от братята. И най-умният. Само той е успял да влезе в университет. Още от гимназията работи при баща си по време на ваканциите. В дюкяна под къщата на Мукаддер Кънаджъ. И така се запознал с Ефсун. Разбира се, нали и двамата са радикални ислямисти…
	Представих си дългата и слаба фигура на Йомер. Укорителния израз в погледа му. Припомних си какво беше казала и Зейнеб: „Убиецът направо е заклал жертвите си. За да се направи такъв срез на гърлото, е необходимо по-яко оръжие от обикновения скалпел. Такъв режещ инструмент, който убиецът да върти с цяла ръка. Най-добре — някакъв остър нож“.
	Като прибавим към всичко това и съмнителното му ходене в Афганистан, Йомер беше заподозреният, който много добре се вписваше в профила на издирвания от нас престъпник. От една страна, имаше медицинско образование, а от друга — опит от работата си в месарницата… Предизвикваше съмнения и заради начина, по който бяха убити жертвите в тези и в случая с американския военен. Но въпросът беше в това, че все още липсваше мотивът, поради който Йомер би извършил всичките тези убийства. Да, имаше проблем с бъдещия си тъст, така е, а и самата Ефсун не харесваше баща си бог знае колко, но да убие Мукаддер Кънаджъ само заради това? Не ми се виждаше много логично. Да кажем, че Ефсун толкова дълбоко се отвращаваше от баща си, че той заради любимата си е извършил престъплението. Но останалите жертви? За какво му е да убива археолога Недждет Денизел и журналиста Шадан Дуруджа? Освен това за какво му е да ги поставя по такъв показен начин на известни исторически места, а и да им слага старинни монети в ръката?
	Разбира се, в ума на Али тези въпроси изобщо не съществуваха. Сигурен, че е открил убиеца, той продължаваше убедено да обяснява:
	— Най-важното от всичко е, че семейството притежава интегрирано предприятие за месо в Текирдаг. Тоест не само държат месарници, но същевременно доставят месо и на други. Затова им е необходим и специален пикап за превозване на телешкото или агнешкото месо, за да не се разваля. Но в него са превозили не само месото, но и труповете на жертвите… Както казаха ония двамата скитници, които срещнахме на „Чемберлиташ“ — с ръчна количка двуколка…
	Това наистина беше важно.
	— Откъде знаеш това?
	— Видях го с очите си — натъртено изрече той с бунтарска нотка в гласа, все едно ми казваше: „Аз от колко време се опитвам да обясня това!“.
	Не се лъжех — изразът му беше точно такъв!
	— Да, видях го с очите си. Пред къщата на Йомер в „Ерикапъ“. Преди да се разделим със Сезаи, взех домашния му адрес, оставих Зейнеб и отидох право там. Дръпнах колата на по-скрито място и зачаках. По някое време съм задрямал, но ме събуди рязък звук от трясната врата на кола. Какво да видя? Същият пикап за месо, с който се сблъскахме сутринта! От колата слязоха Йомер и оня с шалварите, който я караше преди това. Сигурно някой от братята му. Отвориха задната врата на пикапа и извадиха ръчна количка, която повлякоха към къщата си. Преди около два часа…
	Пехливан и Рамиз бяха открили трупа точно преди два часа. Бяха нужни само десетина минути, за да се стигне от „Йедикуле“ до „Ерикапъ“ по това време на нощта, когато нямаше трафик и улиците бяха пусти. Ако колата, видяна от пазачите на музея, е същата, която е проследил Али, значи, времето съвпадаше. Добавим ли и умението да се борави с касапски нож, тоест достатъчно да се пререже гърлото на човек, наличието на пикап за пренасяне на месо и ръчна количка, Йомер заслужаваше да заеме първото място в списъка на заподозрените. Все пак си мислех обаче, че въпреки всички улики Йомер нямаше никакъв сериозен мотив да извърши убийствата, и не ми беше лесно да взема решение. Но при толкова много улики, които имахме, щеше да е грешка, ако не предприемехме нещо. Дори още по-голяма от тази, която бяха допуснали Зейнеб и Али.


>	Стотици грозни блокове превземат Истанбул

	За да не направим още по-голяма грешка, както предложи Али, почти в полунощ тръгнахме към къщата на Йомер Екинли. Без прокурорска заповед, без нищо, дори без намерение да претърсим дома му. Аз исках само да видя белия пикап, с който, както твърдеше помощникът ми, са били пренесени жертвите до местополагането им.
	Бедният квартал „Ерикапъ“ се беше предал във владенията на нощта. По улиците нямаше жива душа. Прозорците на схлупените и разнебитени къщурки бяха тъмни, сградите тънеха в тишина. Като деца идвахме да играем тук. Тогава знаехме мястото като циганската махала. Имаше по-малко къщи, по-малко дюкянчета, по-малко хора. Само тъжният силует на Влахернския дворец, затворът на Анемас*, аязмото Ая Зони и стените, обграждащи всичко наоколо. До тях — гробницата на правоверните, видели приживе пророка Мохамед. Като прибавим към всички тия вълнуващи места и легендата, която още майка ми разказваше, как петият по големина в света диамант, наречен „Кашъкчъ“**, бил намерен в махленския боклук, детското ни въображение се развихряше, превръщайки квартала в място на невероятни приказни приключения. Демир, Йекта и аз… Понякога и Хандан идваше с нас. Никога не ще забравя как веднъж Демир се изгуби сред студените коридори на затвора на Анемас, макар че хиляди пъти го предупреждавахме да не влиза там. Но нашият твърдоглав приятел бе решил да демонстрира своята храброст и изобщо не ни послуша. Май се състезаваше с мен. Най-слабият сред нас бе Йекта, той си знаеше това и никога не се напъваше да се включва в подобни състезания — в караници, състезания по безстрашие, демонстрации на физическа сила… Не, стоеше си настрана от всичко това и ни оставяше нас двамата с Демир да се занимаваме с тия работи. И какво да крия — обикновено Демир излизаше победител. Защото беше по-решителен и смел от мен, по-едър и по-хладнокръвен. Когато се изгуби в затвора на Анемас, всички щяхме да умрем от страх. Никога няма да забравя този ден! Бяхме в градината на джамията „Иваз ефенди“. Докато спорехме дали ще влезе, или няма да влезе, Демир току изчезна надолу по стълбите, спускащи се от двора на джамията към затвора. Честно казано, не вярвах, че Демир ще отиде много навътре. Смятах, че ще поседи близо до входа и ще се върне. Но не. Мина половин час, мина час, час и половина. Него го нямаше! Хандан се разплака. Йекта се паникьоса, а аз, оставил всички страхове зад гърба си, бях решил вече да слизам надолу по стълбите, когато нашият безстрашен приятел излезе от тъмния вход, все едно нищо не се бе случило. С победоносно изражение на лицето и някакво ръждясало парче метал в ръцете…
	[* Затворът се намира в края на Влахернския дворцов комплекс и е разположен в участъка на крепостната стена. Състои се от две кули с различна височина и сграда на три етажа, с по дванайсет камери на всеки от тях, които са служели за килии. Двете кули носят условните названия „Кула на Исак Ангел“ и „Кула на Анемас“. Тук са били затворени и четирима византийски императори. — Б.пр.]
	[** Кашъкчъ елмасъ е сред известните съкровища на музея „Топкапъ“. Смята се, че се е появил публично за първи път в тюрбана на Мехмед І при коронацията му през 1648 г. — Б.пр.]
	— Намерих меча на византийския император! — заяви той с усмивка на уста. — Изрових го от дъното!
	Разбира се, че това не беше мечът на византийския император, но оттогава и аз, и всички останали го уважавахме още повече.
	Гласът на Али разпъди пробудилите се спомени от детството, докато пъплехме с моята старица по познатите места в квартала.
	— Ето тук е, шефе! Йомер Екинли живее ей в оная, високата сграда!
	Почти долепената до крепостните стени пететажна кооперация, към която сочеше помощникът ми, стърчеше като странна останка между порутените къщурки. Не знам защо си спомних за кооперацията на Мукаддер Кънаджъ в „Чаршамба“. И двете си приличаха, изградени еднакво безвкусно от един и същ предприемач. Само тия двете ли? Уви, не! Много жалко, но имаше стотици отвратително грозни сгради, които буквално бяха превзели Истанбул, построени сякаш по един и същ, лишен от всякаква естетика тертип. Но сега не това беше проблемът ни, а издирването на белия пикап за месо. Като не го видях пред сградата, докато минавахме покрай нея, попитах Али:
	— Е, къде го пикапа?
	И Али се беше стъписал. Не можеше да разбере как така пикапът, видян от него само преди няколко часа, сякаш се беше изпарил. Помощникът ми учудено се оглеждаше наоколо.
	— Тук беше, господин главен инспектор — каза той, сочейки към входа на кооперацията. — Ето точно там беше спрян!
	— Може и те да са забелязали, че ги следя — му хрумна след малко и ме погледна с огромно разочарование. — Да ги вземат мътните! Да, сигурно са забелязали! Да бях останал и да не си бях тръгвал оттук! — продължаваше да се самообвинява Али.
	— Това не е ли пикапът, който търсим! — обади се изведнъж Зейнеб, сочейки към празното място отдясно на грозната сграда.
	— Да, той е! — отдъхна си Али. — Значи, паркирали са колата чак на празната ливада!
	И ние също паркирахме там, на около двайсетина метра зад пикапа. Уличната лампа го осветяваше, но тази светлина нямаше да е достатъчна, за да го обследваме по-добре. Взехме фенерите от колата. Приближихме се безшумно с бързи крачки. Двете врати, направени от подръчни материали, показваха, че тук беше футболното игрище на децата от махалата. Но сигурно не след дълго чевръсти предприемачи щяха да струпат същата грозна купчина бетон и на това засега свободно място. Преди да стигнем до пикапа, три бездомни кучета изведнъж изскочиха насреща ни. Бяха гладни, може да ги бе привлякла миризмата на кръвта или пък собствениците на камионетката да им даваха по някой кокал, та нещастните създания чакаха вечерята си. Най-голямото между тях изръмжа, оголвайки зъби. Другите две стояха нерешително, дори изглеждаха склонни да побягнат. Докато Али търсеше камък, с който да ги замери, аз тръгнах към тях и ги сгълчах със спокоен, но решителен тон:
	— Стойте кротко, какво сте се разлаяли?
	Двете кучета подвиха опашки и се отдалечиха, голямото не отстъпи, но спря да ръмжи.
	— Гледай го, още стърчи срещу мен! — си рекох аз и продължих да вървя право срещу него.
	Като разбра, че не може да ни уплаши, само пролая тихо веднъж-дваж и тръгна подир отдалечаващите се към стените на крепостта негови приятелчета. Не, нашите заподозрени не бяха зарязали возилото си насред празното поле. Като приближих към него, се уверих, че това беше същата кола, която бяхме видели днес в „Чаршамба“. Наведох се да погледна през прозореца от страната на шофьора с надеждата да открия нещо полезно за разследването. Али и Зейнеб минаха от задната страна на колата. Светлината на уличната лампа падаше леко косо и за да мога да виждам по-добре, сложих длан над очите си, опитвайки се да разгледам мястото на шофьора. Първо забелязах табелката на огледалото за задно виждане с надпис на арабски „Бисмилляхурахманирахим“*. Чак след това забелязах и другия надпис, който първоначално не успях да разчета, понеже го гледах от обратната страна. Но като минах пред колата, разбрах какво пишеше: „Дори да пролеем кръвта си, ще е за победата на исляма“. Това потвърждаваше думите на Али, но си беше само надпис, който не беше достатъчен Йомер да бъде задържан. Отново започнах да оглеждам мястото на шофьора. Върху седалката имаше нещо, прилично на молитвено килимче, фабрична изработка. Осветих с фенерчето вътрешността на колата и в жлеба на вратата се видя някаква хартия. Всъщност беше корицата на някаква брошура. Надали имаше каквото и да било отношение към убийствата. На края на седалката беше оставен някакъв плик, който привлече вниманието ми. Насочих светлината на фенерчето към пода на колата и присвивайки очи, се опитах да разбера какво бе съдържанието на плика. Приличаше на парче от дъска. Но не беше дъска, а дървена дръжка на нож. Възголемичък нож! Тъкмо да мина от другата страна на колата, за да я разгледам по-добре, и застинах на мястото си от разнеслия се в тъмнината вик:
	[* Изразът означава „В името на Аллах, Всемилостивия, Всемилосърдния“. Кратката му форма е т.нар. „бесмеле“ или „в името на Аллах“. Този израз се използва при различни случаи — преди хранене, лягане, преди извършване на каквото и да е действие или в началото на обръщение. В пълна форма се изрича при четене на Корана, с изключение на една сура от него („Ат Тауба“). — Б.пр.]
	— Безбожници!
	Вдигнах глава и видях някакъв да тича с все сила към Али, размахал над главата си огромен сатър, подобен на еничарски ятаган. Докато извикам: „Внимавай!“ — и оня го беше стоварил! Добре, че нашият Али вече го бе забелязал и чевръсто беше отскочил настрани. Докато звукът от забилия се сатър цепеше нощта, Али радостно си бърбореше под носа:
	— Не улучи, брато! Виж как трябва да се удря!
	И в същия този миг стовари як юмрук в лицето на нещастника със сатъра. Оня обаче само се заклати, без да падне, опитвайки се да се съвземе, но Али не му даде такава възможност.
	— Ама че голям инат си бил! — извика той и му заби последователно две крошета — едно ляво и едно дясно.
	При това оня вече не успя да се задържи на крака и се срути на дясната си страна. Другите трима, пристигнали в този момент, се почудиха какво да правят, но бързо се окопитиха и се нахвърлиха върху Али. Той викна за помощ, но тъкмо тогава усетих силна болка в дясната лопатка, изтървах фенера и паднах до вратата на колата. Извърнах се моментално и видях някакъв съвсем непознат да замахва с яка тояга над главата ми, готвейки се да я стовари отгоре ми. Точно навреме сграбчих ръката му, но беше много силен. Започнахме здраво да се боричкаме. Ако три последователни изстрела не бяха се разнесли в нощта, вероятно щях да загубя битката и яката тояга щеше да разбие черепа ми. Като чу стрелбата, нападателят ми се разсея и вдигна глава да погледне над колата, в тоя миг аз издърпах дървото от ръцете му и възползвайки се от объркването му, го ударих през коленете. Той изохка и падна на земята. Но не му беше достатъчно — с цялата си сила му нанесох удар и по гърба, също както ме беше ударил и той преди малко. Изстена още по-силно и се отпусна. Извадих пистолета си и го опрях в главата му.
	— Само едно грешно движение и…
	Въпреки предупреждението ми, протегна уплашено ръце напред.
	— Добре, добре!
	Погледнах назад и видях Зейнеб с оръжие, насочено към тримата нападатели на Али. Сигурно тя беше стреляла и във въздуха преди това.
	— Съпротива на полицията ще оказвате, а? — говореше им тя. — Сега ще видите какво ще ви се случи…
	И тримата бяха вдигнали ръце, с едно и също смаяно изражение по лицата, и тримата в еднакви раирани пижами, с които бяха скочили от топлите си легла направо на улицата. Между тях открих познато лице — Йомер. Без да обръщам внимание на него и на двамата му по-големи братя, се огледах за Али. Той беше паднал до задната гума на пикапа, а на няколко метра вдясно от него се гънеше на земята нападналият го с ятагана.
	— Али, Али, как си, синко? — угрижено го запитах аз.
	Бавно помръдна, както лежеше, изправи се на колене, изтри кръвта от сцепената си устна и отговори:
	— Добре съм, шефе, добре! Черен гологан…


>	Вървете по Неговия път в джихада и ще се освободите

	Йомер седеше срещу нас. В светлия край на тъмната маса, точно под стоватовата крушка. Али беше щръкнал прав зад него, като кукловод, готов за представлението, който само след миг ще подхване марионетките си и ще ги разиграе, както си иска. Обърнах се към Йомер, загледах го, без да кажа и дума, опитвайки се да скрия измъчващата ме силна болка в гърба след удара с яката тояга, който получих само преди няколко часа. Но не болеше чак толкова, че да зарежа разпита по средата. Продължавах да се взирам в продълговатото лице с рядката брадичка на заподозрения младеж, по възможно най-изнервящия начин. С всяка секунда изумлението на лицето му прерастваше в тревога. И уж гледаше мен, но клепачите му нервно потрепваха, сякаш очакваше всеки миг грубият полицай зад гърба му да го удари, макар че Али си стоеше съвършено невъзмутим, проверявайки с език прясната рана на долната си устна. Не защото си беше спокоен по природа, а защото преди още да влезем в стаята за разпити, го бях предупредил да се държи точно по този начин. Заподозреният младеж не издържа повече на това късащо нервите мълчание в тъмната, абсолютно празна стая, без нито един прозорец.
	— Аз не съм убил Мукаддер Кънаджъ.
	Гласът му беше слабоват, неясен. Али приближи ухо до устата на Йомер.
	— Какво? Каза ли нещо?
	Събрал цялата си смелост, Йомер повтори по-високо:
	— Аз не съм убил Мукаддер Кънаджъ.
	Али го хвана за раменете с двете си ръце. Младежът се разтрепери с цялото си тяло.
	— Не се бой — отвърна нашата луда глава, — няма от какво да се страхуваш…
	Йомер преглътна, сякаш не можеше да си поеме дъх.
	— Аз… аз не се боя от никого, освен от Бог. — Сега гласът му звучеше доста по-смело. — Само ви казвам, че грешите — аз не съм убил Мукаддер Кънаджъ.
	— Мукаддер Кънаджъ — многозначително повтори Али. Наведе се и погледна заподозрения в лицето. — Мукаддер Кънаджъ, значи… Така ли говори човек за тъста си? Ако беше жив, трябваше да го наричаш „татко“. Татко Мукаддер. А сега говориш за него като за някой съвсем чужд човек. И го наричаш Мукаддер Кънаджъ…
	— Ами чичо Мукаддер Кънаджъ — примигна Йомер, за да се предпази от заслепяващата го светлина на лампата. — Аз не съм убил чичо Мукаддер.
	Али пусна раменете на младежа, сграбчи го за главата и я обърна към себе си.
	— Някой да е казал, че ти си го убил? — Слисаният младеж не знаеше какво да каже. А нашият продължаваше да го измерва с поглед, сякаш искаше да разбере истината. — Някой казал ли е, че ти си убил чичо си Мукаддер?
	— Не, никой не е казал, но като ме прибрахте така бързо и неочаквано…
	Али възбудено го прекъсна по средата:
	— За какво те прибрахме теб — рече той, пускайки внимателно главата на плячката си. — За оказване на съпротива на полицията. За това, че си наранил държавни служители по време на изпълнение на служебните им задължения.
	— Но ние не знаехме, че сте полицаи — все така гледаше към Али, макар той да беше освободил вече главата му. — Помислихме ви за крадци. Преди две седмици ни бяха откраднали колата, заедно с 280 килограма месо в нея. Ако знаехме, че сте полицаи…
	— Щяхте да избягате — довърши думите му Али. — Нямаше да открием нито вас, нито пикапа за месо.
	— Че защо да бягаме? Ние не сме виновни… Нали ви казах, аз не съм убил чичо Мукаддер…
	Беше дошъл моментът да се намеся.
	— Ами Тед Нелсън? — прекъснах го грубо аз.
	Преди още да се обърне към мен, Йомер подскочи, все едно са го фраснали с все сила. Но не след дълго се поокопити и заби тревожен поглед в мен. Очите му вече бяха зачервени от безсъние.
	— Какво? Какво казахте?
	Без да трепна, със същото безизразно лице тихо и невъзмутимо му отговорих:
	— Чу какво казах…
	— Не можах да чуя…
	С олимпийско спокойствие отворих досието му, което Зейнеб и Али ми бяха донесли от Отдела за борба с тероризма — в него беше всичко, свързано с Йомер. Зачетох с безизразен глас:
	— Тед Нелсън. Майор от американската армия. Преди около две години отвлечен от талибаните в Афганистан. След като е държан пленник около месец, е убит, като е прерязано гърлото му.
	Вдигнах глава от досието и погледнах побелелия като платно Йомер.
	— С нож, подобен на онзи, който тази нощ открихме в пикапа ви за разнасяне на месо… Гърлото му е прерязано професионално от някой, който знае как се прави това.
	Йомер преглътна три пъти едно след друго.
	— Това каква връзка има с мен?
	Предупредих го със съвсем искрен вид.
	— Недей, Йомер, не си играй игрички, точно сега не можеш да си позволиш такъв лукс.
	Макар че бе уплашен до смърт, той продължи да се опъва:
	— Какъв лукс, какви игрички? Не разбирам за какво говорите.
	Нито повиших тон, нито смених интонацията.
	— И ти си бил в Афганистан…
	Не отговори веднага и реших, че сигурно вече е приел положението си, но той продължи да упорства.
	— Не, не, лъжа е. Аз никога не съм ходил в Афганистан.
	Посочих досието му пред мен.
	— Но според собствените ти показания отпреди две години си бил там.
	За миг се стъписа, без да знае какво да отговори.
	— Това не са моите показания — успя да изрече най-сетне той. — Насила ме накараха да ги приема… Те сами си ги написаха, а ме принудиха да ги подпиша с изтезания…
	Али с опакото на дланта си го перна по главата.
	— Внимавай какво говориш! Наричаш ни инквизитори, значи?
	Йомер приведе глава към гърдите си.
	— Ааа, не, вие не сте… Казах го за ония, които ме принудиха да подпиша показанията с мъчения…
	Може и да се беше случило както казваше. Може и да не е така… но по-вероятно е било. След кървавите атентати на „Ал Кайда“ хората ни действаха малко по-твърдо срещу активистите на радикалния ислям. Все пак Йомер можеше да отхвърли показанията си пред прокурора. Не беше го направил обаче. Сто на сто криеше нещо от нас.
	— Ти си знаеш, Йомер — казах аз, затваряйки досието му. — В такъв случай нашата работа е свършена. Ние бяхме дотук.
	Обърнах се към моя партньор, който трябваше да изпълни своята роля:
	— Ти беше прав, Али, ние не можем нищо да направим. Кога идва американецът?
	Помощникът ми си каза репликата с такова майсторство, на което биха завидели немалко истински актьори:
	— Алвин каза, че ако успеят с преписката, ще дойдат до обяд.
	— Алвин беше онзи евреинът ли — попитах аз Али, търкайки челото си, все едно наистина се опитвах да си спомня кой беше тоя Алвин.
	Нашият доморасъл актьор се намръщи, сякаш такъв човек наистина съществуваше и все едно Али изобщо не го харесваше.
	— Да, шефе, оня, дето спореше с вас, с червеникавата брадичка — каза той и с престорено любопитство ме попита, почесвайки брадичката си: — Той е от ЦРУ, нали?
	— Откъде да знам, Али, може и от още по-тайна организация да е. Разиграват ни, както им хрумне. Но се вижда, че е голям мръсник…
	С крайчеца на окото си погледнах Йомер, слушаше ни с голямо безпокойство, но съмнението все още бе изписано на лицето му — дали казвахме истината, или се опитвахме да го накараме да заговори? Явно се колебаеше дали да ни каже каквото знаеше, или да запази мълчание, храбро приемайки последствията от това. Трябваше още малко да се постараем, за да го накараме да проговори, затова продължих приказките си за въображаемия Алвин.
	— Най-безсрамно тръгнал да се разпорежда в собствената ни страна и да ни дава заповеди…
	— Те се мислят за господари на света бе, инспекторе! Вярно, че и вие не му останахте длъжен, но… — Замълча за миг и още веднъж цапна с ръка Йомер по главата. — Заради такива глупаци като тоя тук наистина не знам струва ли си да поемаме риска… Може би трябваше да им го предадем още първия път, когато ни го поискаха… И всичко да е свършило досега.
	Страхът в очите на младежа прерасна в ужас, по движенията му се усещаше тревогата, която щеше всеки миг да прерасне в паника.
	— Американците ли? — Гласът му звучеше като на изтерзан от тежка болест човек. — На американците ли ще ме предадете?
	— Ти на французите ли предпочиташ? — рече Али, който вече не играеше роля, а истински се забавляваше. — Какво друго можем да направим, синко? След като си убил американец. И то не у нас, а в Афганистан си го заклал човека. Ако беше свършил тая глупост в Истанбул, може би щяхме да ти помогнем с нещо — рече Али и сякаш спомнил си нещо важно, се обърна към мен: — Наистина ли ще го закарат в Афганистан тоя?
	— Не знам — отвърнах с пълно безразличие в гласа. — Разбира се, че може да го закарат там. За разследване…
	— Или за да го застрелят — припряно добави Али и се обърна към застиналия от ужас Йомер: — Защо ме гледаш така накриво? Да не би да е лъжа? В Америка ще им е трудно да те осъдят на смърт — човешки права, демокрации разни, но в Афганистан ще те съдят три дни и ще ти теглят куршума…
	— Не съм го убил аз — отчаяно ме гледаше младежът, с широко отворени очи и трепереща рядка брадица. — Мюсюлманите никого не убиват…
	— Естествено, то се знае, ами тоя джихад срещу неверниците, а?
	— Вие не разбирате… има го дори и в свещения Коран — каза той и продължи, като видя интереса в погледите ни: — В сурата „Ал Маида“ се казва: „… който убие човек не за човек или заради покварата му по земята, той сякаш е убил всички хора. А който спаси човек, той сякаш е спасил всички хора“*. Затова и аз никого не мога да убия…
	[* Сура „Трапезата“ („Ал Маида“), аят 32. Превод проф. Цветан Теофанов. — Б.пр.]
	— Добре, ами защо отиде в Афганистан тогава? — моментално го попита Али. — На туризъм ли? Доколкото знам, няма чак толкова интересни неща за разглеждане в тая бедна страна…
	— Отидох, за да разбера… Да науча, да видя.
	— Естествено, там, в Афганистан, са най-великите медицински университети на света! — подигравателно вметна пак Али. — Но веднага стана сериозен. — Ти си знаеш, Йомер. Ако продължаваш с лъжите си, ще ги разправяш вече не на нас, а на оня Алвин от американското консулство.
	Младият заподозрян умолително обърна очи към мен.
	— Повярвайте ми, господин главен инспектор, аз не съм го убил оня американец.
	Опитах се да му говоря с разбиране и съжаление, като приятел, като по-възрастен и добронамерен член на семейството му.
	— Няма смисъл да отричаш, Йомер… Американците те следят отпреди две години. Следили са те дори като си бил в затвора. Причината да не те поискат преди две години е, че им е трябвало да установят връзките на организацията ти. На нас не ни казаха, но доста неща са събрали за теб. За другарите ти в организацията, за братята ти, разбира се — и за Ефсун…
	Направо подскочи от мястото си, още по-ужасе`н.
	— Ефсун ли? Тя няма никаква връзка с тези неща… — За пръв път в погледа му се четеше безизходица. — Ефсун няма нищо общо с това, благодарение на нея се отървах — изрече бързо той и млъкна, усещайки се, че е направил грешка, но вече беше късно.
	— Отървал си се — повтори Али, слагайки ръцете си на масата пред него. — Я сега да ни разкажеш, Йомер, от какво и от кого си се отървал?
	— От никого не съм се отървавал… Значи, Ефсун ме промени… направи ме човек, искам да кажа…
	— Не лъжи! — викна Али. — Нали казваш, че си мюсюлманин? Не ти подхожда.
	— Мюсюлманин съм, кълна се! Не съм убил нито чичо Мукаддер, нито американския майор…
	Думите му ни най-малко не впечатлиха нашия Али и той щеше отново да го сграбчи за яката, ако не го бях спрял.
	— Остави, Али! Нищо не можем да направим, като не иска да му помогнем! — рекох аз и уж се приготвих да стана от мястото си.
	Йомер се беше вторачил с хлътналите си в орбитите уплашени очи и с тревога следеше всяко мое движение.
	— В такъв случай Аллах да му е на помощ! — продължих аз, изправяйки се на крака, и заповядах на помощника ми, който не схващаше какво се очаква от него: — Върни го в ареста при братята му.
	Преди да хване уплашения до смърт Йомер за лакътя, Али се обърна да ме попита, уж че беше забравил нещо важно:
	— Ама нали Алвин искаше да го затворим сам и изрично нареди да не му позволяваме да говори с никого?
	Престорих се на адски ядосан.
	— Това вече е прекалено! Да ни оставят поне това — ние да решаваме къде да държим заподозрените!
	Али сведе глава, уж засрамен от думите ми.
	— Прав сте, началник, както кажете, тогава ще го заведа при братята му. Хайде, Йомер, да вървим! — каза той, хващайки за лакътя притеснения до смърт и треперещ като лист нещастен младеж, уж готвейки се да го отведе в арестантската килия.
	— Чакайте, чакайте малко! Моля ви, господин инспектор, чакайте!
	— Виж какво, Йомер, ако ще ни разиграваш…
	Примигна отново срещу силната светлина, пронизваща очите му.
	— Ще ви разкажа, всичко ще ви разкажа, ако ми помогнете — удари го на пазарлък той.
	Погледнах го, уж много учуден от думите му.
	— Всичко, значи, а? Нали нищо не криеше от нас?
	В очите му се появи изражение, средно между усмивката и извинението.
	— Никого не съм убил, господин главен инспектор. Но съм бил в Афганистан, признавам, отрекох, защото се уплаших. И излъгах… Но и американците лъжат, нито съм член на „Ал Кайда“, нито съм талибан. Вярно, че исках да стана… в името на исляма… — Спря и погледна към Али, преди да продължи: — Грешно съм разбрал Свещената книга, затова исках да хвана оръжието. Защото в 35-и аят на сурата „Трапезата“ се казва: „О, вярващи, бойте се от Аллах и търсете приближаване към Него, и се борете по Неговия път, за да сполучите!“. Понеже съм невеж, погрешно съм изтълкувал този аят и съм сбъркал, но Аллах изгаси гнева ми и събуди милостта ми, върза ръцете ми и слава на Аллаха, че не убих никого…
	— Чакай, чакай! — спрях го аз, сядайки отново на стола, от който само преди миг се бях надигнал. — Не бързай… Разкажи от началото, но всичко, до най-малката подробност — всичко искаме да знаем. Ако ни излъжеш… мисли му! — размахах пръст пред лицето му аз.
	Отново преглътна няколко пъти.
	— Не, няма да лъжа… вече няма да лъжа…
	Гърлото му беше пресъхнало и му беше трудно да говори.
	Напълних една чаша с вода от пластмасовата бутилка пред мен и му я подадох.
	— Благодаря, господин главен инспектор!
	На един дъх изпи прозрачната течност.
	— Искаш ли още?
	— Не — отвърна той, поставяйки чашата обратно на масата. — Аллах да ви благослови!


>	Не бъди зъл, а бъди скромен и добър раб Божи

	— В Прощалната си проповед* пратеникът на Аллах, светлината на света, пророкът Мохамед е заповядал: „Не вършете зло никому и не се подчинявайте на злото на другите“.
	[* Хутба-и Веда, или Прощалната проповед на Мохамед, е известен религиозен текст в исляма. Преди да умре, пророкът направил прощално поклонение в светите места. Там той произнесъл знаменитата си проповед, на която присъствали 114 000 души. Въведението на проповедта (хутба) е: „О, хора, чуйте добре думите ми! Не знам, може би след тази година от живота ми не ще ви срещна никога повече на това място!…“. — Б.пр.]
	Докато говореше, черните му като въглени очи се навлажниха, рядката му брада потреперваше от вълнение. Али обаче стоеше невъзмутим с ръце, скръстени на гърдите, и равнодушно слушаше леещите се от устата на заподозрения слова. Дали от умора, дали от отегчение, реши да не стърчи повече прав и се отпусна на стола отляво до мен. Но не откъсваше погледа си на хищна птица от задържания младеж. Йомер, усещайки цялата неприязън на Али и осъзнавайки, че той никак не го харесва, гледаше само в мен, докато говореше.
	— Макар че злото вилнее по земята, господин главен инспектор. Вземете Босна, Афганистан, Ирак — навсякъде се пролива мюсюлманска кръв…
	— Туй го знаем — прекъсна го Али, отпускайки ръцете си. — Ти на нас ни кажи защо беше в Афганистан…
	— Ще ви разкажа, но без да знаете всичко това…
	Нашата луда глава се готвеше да го отреже най-безцеремонно, затова го изпреварих:
	— Чакай, Али, нека обясни…
	Помощникът ми се смръщи недоволно, но намесата ми имаше добър резултат.
	— Няма да крия от вас, че израснах в организацията, в ордена — веднага се върна към показанията си Йомер. — Баща ми беше свързан с Куддуси Зенбар ходжа, но самия него никога не съм го виждал, починал, като съм бил малък. Влиянието му върху баща ми обаче продължи и след смъртта му. И петимата си синове възпита според правилата на исляма и направи всичко възможно, за да бъдем добри мюсюлмани. Накара ни да обичаме и Корана, и намаза, и постите. По време на Рамазана ни водеше или в джамията „Сюлейманийе“, или в „Султан Ахмед“, или в „Султан Еюб“, където четяха най-добрите проповедници, защото искаше да се учим от тях. И самият той беше добър мюсюлманин. Спазваше всичките правила на религията ни. Но когато мюсюлманите по света страдат, достатъчно ли е само да спазваш петте стълба на исляма* и шестте правила на вярата**? Да участваш в молитви до посред нощите? Когато нашите братя по вяра биваха убивани заради вярата си?… Правилно ли беше ние само да правим намаз, да спазваме обичаите и да говеем, докато те умираха? Тези мисли започнаха да изгарят ума ми, като главня в огън. В университета се срещнах с Максуд, който беше от същия тарикат*** като баща ми. Той беше два курса преди мен. И той беше вярващ мюсюлманин, но имаше доста по-различни идеи от тези на баща ми, а и на неговия баща. Не беше като тях — спокоен, тих, живеещ в своя си мир. А вярваше, че само ислямът може да спаси света. Затова всички мюсюлмани в света трябваше да се вдигнат на джихад. В това вярваше Максуд. „Ако ние не извършим джихада, неверниците ще изтрият мюсюлманството от лицето на земята“, казваше той. И че християните и евреите в Америка ще се обединят и ще започнат война срещу исляма. Няма да забравя, след една петъчна молитва в „Сюлейманийе“ седяхме между украсените й с аятите от Корана стени и Максуд, сочейки ни кубето на този величествен храм, каза: „Сбъдна се заветът на дедите ни. Светът беше принуден да приеме исляма, който остави безсмъртни произведения на човечеството. Но ние сега се задоволяваме да се крием между стените на тези свещени храмове и да се молим. Макар че най-важният ни религиозен дълг е да се съпротивляваме на злото и тиранията“. Аз тутакси му припомних думите на светия пророк Мохамед, когото бе цитирал преди малко: „Нали каза, че нашият свещен пророк е наредил: «Не причинявайте зло никому, за да не може никой да ви причини зло и на вас».“ Максуд се наведе и ме погледна в очите. „Нали и аз казвам същото, което ни е заповядал и той: «Не се пречупвайте пред злото». Не е зло да се бориш със злото.“
	[* „Петте стълба на исляма“ е обобщаващо наименование за основните ценности в сунитския ислям. Терминът не се използва в шиитския ислям. Според сунитите петте най-важни базисни принципа на религията, които задължително трябва да бъдат спазвани от всеки правоверен, са: шахада (символ на вярата — един бог), хадж (поклонение), салят (молитва), саум (пост), зекят (данък милостиня). — Б.пр.]
	[** Шестте основи на вярата, които всеки мюсюлманин трябва да приема, са следните: вяра в Аллах; вяра в меляйкетата (ангелите); вяра в книгите (писанията); вяра в пратениците; вяра в Съдния ден; вяра в съдбата. — Б.пр.]
	[*** Религиозна организация, орден. — Б.пр.]
	Не се въздържах да му припомня отново 32-рия аят на сурата „Трапезата“: „Но нали според свещения Коран, който убие човек, той сякаш е убил всички хора, а който спаси човек, той сякаш е спасил всички хора“*.
	[* Превод проф. Цветан Теофанов. — Б.пр.]
	Докато казвах това, снизходителни пламъчета просветнаха в зениците на Максуд: „Неправилно си го запомнил, трябва да знаеш целия аят, не само едната му част“. След това изрече целия аят първо на арабски, а след това и на турски: „Заради това предписахме на синовете на Исраил, че който убие човек не за човек или заради покварата му по земята, той сякаш е убил всички хора. А който спаси човек, той сякаш е спасил всички хора. Дойдоха при тях Нашите пратеници с ясните знаци. После мнозина от тях подир това престъпваха на земята“*.
	[* Аят 32. — Б.пр.]
	Почудих се дали Максуд казваше истината, или се опитваше да ме заблуди. Като видя съмнението ми, с гордост изрече: Иди вкъщи, отвори Свещената книга и виж какво пише в нея. Ако не знаеш арабски, иди и питай ходжите, които знаят — и те ще ти потвърдят думите ми. Но щом заговорихме за сурата „Трапезата“, в следващия аят е казано следното: „Наказанието за онези, които воюват срещу Аллах и Неговия пратеник и се стремят към поквара по земята, е да бъдат убити или разпънати, или да се отсекат ръцете и нозете им кръстом, или да бъдат прокудени от земята [им]. Това за тях е позор на този свят, а в отвъдния за тях има огромно мъчение…“*.
	[* Аят 33. — Б.пр.]
	Този аят не го знаех, и още по-лошо — разбрах, че бях пълен невежа за онова, което беше написано в Корана. Но не се предадох и му казах, че отново ще прочета Свещената книга и пак ще си поговорим.
	Тичешком се прибрах вкъщи, отворих Корана на турски и го прочетох този аят — едно към едно беше същото, каквото казваше и Максуд! Умът ми, който и преди беше претъпкан с въпроси, напълно се обърка. Срещнахме се с Максуд в двора на джамията „Султан Селим“ и му признах, че е бил прав. Изобщо не се надуваше. Напротив, съвсем скромничко ми отвърна: „Не аз съм правият, а всемогъщият Аллах и неговият пророк Мохамед. Би било голямо щастие да можехме да сме достойни техни раби!“.
	Говорехме пред гробницата на султан Селим І Явуз хан*. „Как можем да бъдем достойни за тях? Как можем да сме техни достойни раби?“, попитах го аз. Очите му заблестяха и съвсем тихо промълви: „Като не се подчиняваме на злото и не му се предаваме. Като освобождаваме братята си мюсюлмани от тиранията. Защото спасилият един човешки живот е спасил всички хора“.
	[* Селим I Явуз е деветият султан на Османската империя, управлявал в периода 1512–1520 г. Завладява свещените за мюсюлманите градове Мека и Медина и се обявява за халиф (духовен водач на мюсюлманите, смятан за техен управител, без оглед от коя държава са). Селим I е един от най-войнствените османски султани. Прозвището си Явуз (смел, жесток, суров — погрешно превеждано у нас като Страшни) получава заради избиването на над 40 000 шиити. Негов син е султан Сюлейман І, наречен Сюлейман Великолепни. — Б.пр.]
	Беше ме убедил, че това е по-правилното тълкувание на думите на нашия велик пророк. Помислих си, че точно така е трябвало да разбирам и Корана. Оттогава се вслушвах много повече в думите на Максуд. Един ден седяхме пред къщата ни в „Ерикапъ“ и той, посочвайки крепостните стени, ме попита: „Ходил ли си да посетиш гробниците на виделите пророка?“.
	Истината да си кажа — никога не бях ходил. Даже не знаех кои са тези почитаеми люде, знаех, че те са онези, които са имали честта да видят пророка ни приживе, но не знаех нито имената им, нито имах ясна представа за това, кои наистина са били те.
	„Трябва да ги посетиш — прошепна ми Максуд. — Особено гробниците на пресветите Ебу Еюб ел Енсари* и Ебу Шейбе ел Худри**, които, следвайки повелите на пророка, са стигнали чак дотук върху конете си в името на исляма, за да го направят достояние на човечеството, и безстрашно са загинали за исляма на хиляди километри от родната си страна. Трябва да посетиш тюрбетата им. Измий сърцето, вярата, храбростта си във водите на божествената река.“
	[* Ебу Еюб Халдун бин Зейд, или Ебу Еюб ел Енсари (ум. 672), споменаван на турски и като султан Еюб, е един от виделите приживе пророка Мохамед. Според една от легендите е загинал при обсадата на Истанбул и е бил погребан в основите на крепостните стени, а гробът му е открит от духовника Акшемсеттин. Гробница му (тюрбето) сега се намира в джамията „Султан Еюб“, в квартала „Еюб“. — Б.пр.]
	[** Ебу Шейбе ел Худри според легендите е бил млечен брат на пророка. Вече в доста напреднала възраст се е включил в една от обсадите на Истанбул, където е загинал. — Б.пр.]
	Направих, както ми заръча. Отидох на тюрбетата и на двамата. И наистина, душата ми се изпълни с добри чувства и се просветли. Оттогава започнах да се виждам с Максуд почти всеки ден. От ден на ден думите му все повече и повече ми влияеха. За мен беше станал нещо като шейх, като духовен водач, който ми показваше правилния път. Все повече му вярвах, вярвах, че не е достатъчно само да изпълняваме обичаите си, предписани ни от религията. Абдестът, намазът, постите, свещените думи на молитвите и произнасяните от нас аяти щяха да придобият смисъл само ако се вдигнехме на джихад за нашите братя мюсюлмани. Затова и с радост приех предложението на Максуд да заминем за Афганистан.
	Прекъснах Йомер, за да разбера доколко беше искрен:
	— За да служиш на талибаните като лекар ли, замина там?
	Този въпрос беше подвеждащ. Ако отговореше с „да“, което беше лесно, понеже така и така учеше медицина, щях да се усъмня в искреността му, но той не го направи.
	— Не, ние заминахме за Афганистан не за да лекуваме нашите братя мюсюлмани, а за да се бием със злите сили на дявола. Аз и без това бях зарязал следването си по онова време. Защото моята мисия вече не беше да лекувам отделни хора, а да освободя правоверната част от човечеството.
	Думите на младежа наистина бяха искрени, но моят помощник Али, който го слушаше с огромно неудоволствие, изписано върху лицето му, го прекъсна и попита:
	— Значи, оня активист Максуд те е подмамил. Теб и останалите будали. Убедил ви е да станете оръдия на тероризма.
	Йомер, отчаян от неразбирането, поклати глава.
	— Не, той не ме е убеждавал, нито кандърдисвал. Нито мен, нито останалите вярващи братя. Нито ни е предлагал да извършим нещо, което самият той не би извършил. Не ни е призовавал на джихад, на който той самият не би тръгнал.
	В ума ми се въртеше мисълта за съдбата на този Максуд и попитах Йомер за това:
	— А сега, къде е Максуд сега?
	Лицето му се натъжи и притъмня.
	— Умря… След мен и той напуснал пещерата. Присъединил се към бунтовниците в Кабул. Хвърлил се в минаващия по главния булевард в града военен конвой и го взривил с двайсетте килограма експлозив, с който бил препасан. Бил разкъсан на парчета. Но вярата му останала все така здрава.
	— Гледам те и ми се струва, че одобряваш извършеното от него — бодна го Али. — Колко души загинаха заедно с Максуд?
	Лицето на Йомер потъмня.
	— Трийсет и осем души… загинаха трийсет и осем души…
	— Колко от тях бяха военни?
	Йомер извърна поглед.
	— Не знам… Да, имало е и цивилни между загиналите. Според мен това, което извърши Максуд, беше грешно, но той самият вярваше, че постъпва правилно. Затова е умрял спокойно, вярвайки, че е загинал в името на вярата, че е направил нещо правилно.
	Гласът му затрепери, спомените от миналото му въздействаха силно. Али искаше да се възползва от тази ситуация и го притисна още повече:
	— Откъде знаеш, че е умрял в покой? До него ли беше?
	Йомер се замисли, преди да отговори. Не защото се опитваше да си припомни, а защото сякаш отново преживяваше онези дни. Както и тогавашните събития, които — сигурен бях — не беше лесно да преглътне.
	— Не бях с него — отговори най-после младежът. — Бях се завърнал вече в страната. Когато е загинал Максуд, аз бях вече в Турция, в затвора — натъртено каза той, гледайки към помощника ми.
	Беше много развълнуван, не лъжеше.
	— Защо се върна от Афганистан? — намесих се и аз. — Защото не намери онова, което се надяваше, че ще намериш, затова ли?
	— Не знам — приведе глава той. — Като се прибрах, си мислех, че съм се уплашил, че не съм бил достатъчно смел. И затова се срамувах от себе си…
	Млъкна. Сякаш напълно ни беше забравил, сякаш говореше сам със себе си, продължавайки да търси истината.
	— А после? — подканих го аз.
	— После… после срещнах Ефсун.
	Припомних си синия й поглед, проникващ направо в човека.
	— Като се върна от Афганистан ли, срещна Ефсун, или се познавахте отпреди това?
	— Бях я виждал няколко пъти и преди това. Но се сближихме, след като се върнах от Афганистан. По-точно, след като излязох от затвора. В онези дни се бях затворил в себе си. Дори не ходех на лекции, прекарвах времето си в месарницата ни в „Чаршамба“. Един ден Ефсун влезе в магазина да купи месо. Връщаше се от университета и носеше някакви книги. Видях, че на едната от тях пишеше „Ибн Араби. Съкровища на мъдростта“. Не се сдържах и я попитах: „Книгата, която държите, не е ли написаната по повелята на великия ни пророк?“.
	„Да — усмихна се тя. — Така разказва и светият Ибн Араби. Една нощ в съня му се явил пророкът и му рекъл: «Ти, сине на Араби, разкрий истините, които знаеш, на хората». И след това той написал тази книга, за да сподели тайните си с тях. Мога да ви я оставя, ако искате да я прочетете.“
	Аз я взех, опитах се да я прочета, но някой трябваше да ми я обясни и коментира. Помолих Ефсун и тя се съгласи. Така започнахме да се срещаме, а после по волята на Аллаха се обикнахме и се сгодихме.
	— Каза, че си се отървал благодарение на Ефсун? — припомних му аз. — От какво е успяла да те спаси Ефсун? От каква грешка?
	Преди да заговори отново, посочи пластмасовата бутилка.
	— Може ли още малко вода? — помоли той. — Върнах се толкова засрамен от Афганистан…
	— Защо? Какво толкова срамно се случи там? — не издържа Али.
	— Ами… Този американски майор…
	— Тед Нелсън ли?
	— Да, Тед Нелсън… и аз бях при екзекуцията му…
	Стреляхме наслука, но май щеше да изскочи заек. Спогледахме се набързо с Али, но и двамата не продумахме, само слушахме внимателно разказа на Йомер.
	— Бяхме в едно планинско място. Бяха го заловили при някаква престрелка… Едър човек беше, някъде метър и деветдесет. Говореше се, че бил виновен за смъртта на стотици наши братя мюсюлмани. Че бил безмилостен убиец. Но човекът, който беше пред очите ми, беше един нещастен военнопленник, който сякаш се беше смалил, седнал върху отсрещната скала. Сивите му очи под русолявите клепачи сякаш молеха за помощ, опитваше се да се усмихне на всеки, който минеше покрай него, изговаряйки на някаква смесица от пущу и английски фразата: „Моля ви, моля ви, смилете се, имам две момиченца“. Но вече беше осъден на смърт. Понеже се очакваше ново американско нападение, екзекуцията щеше да бъде изпълнена точно тогава, като възмездие за американската атака. Максуд дойде при мен и радостно ме потупа по рамото: „Поздравявам те, братко! Ти беше избран за тази почетна задача!“.
	Още преди да спомене думата „задача“, разбрах за какво става въпрос — аз трябваше да екзекутирам американския майор. Знаех, че трябваше да го убия, като прережа гърлото му с нож. Отначало нищо не почувствах. Дори се бях зарадвал, че братята муджахидини ми се бяха доверили, поверявайки ми толкова важна мисия. А имах и опит в това. Да, сега като го говоря това, целият настръхвам, но наистина преди това бях заклал много животни.
	Най-сетне мигът настъпи. Американците бяха направили засада на седемдесет и трима мюсюлмански бойци от съпротивата близо до Кабул и макар някои от тях да се бяха предали, не бяха оставили нито един жив, бяха разстреляли всички. А ние за отмъщение щяхме да екзекутираме майора. Освен мен имаше още шестима екзекутори. Четирима го държаха за ръцете и краката, а двама щяха да държат главата му. А аз трябваше да го убия.
	В този миг двамата с Али слушахме Йомер безмълвно и сякаш самите ние се намирахме в онази пещера.
	— Още щом влязохме в пещерата, където го държахме, човечецът разбра какво се случва. Молеше ни се панически, отчаяно, вече само на английски, разказваше колко добре се е държал със съседите си мюсюлмани във „Форт Худ“*, в Тексас. Но молбите му бяха напразни. Това беше война, а той беше войник, на война никой не гледа дали си млад, или стар. Или поне аз така си мислех, докато гледах майора в очите. Първо четиримата муджахидини се приближиха към него и не след дълго го задържаха неподвижен, той се съпротивляваше, разбира се, но те бяха много силни, бяха го сграбчили за краката и ръцете и не му позволяваха да помръдне. Другите двама хванаха главата му. Сега беше мой ред. Бавно се приближих към него с широк остър нож в ръка. Докато вървях към масата, върху която го бяха проснали, муджахидините повтаряха: „Аллах е велик!“. Без да викат, но на достатъчно висок глас, за да се заглушат молбите на майора. Бях доволен, понеже те ме изнервяха. Щом стигнах до масата, единият от двамата муджахидини, които го държаха за главата, отстъпи надясно, за да ми освободи място. Те си вършеха отлично работата и вече можех да виждам тялото на майора върху масата. Вените на мускулестия му врат, който трябваше да прережа, от уплахата му тупкаха като сърце. Аз само трябваше да прекарам ножа си през гърлото му. Така както го правех с животните за курбана… но не можах да го направя, погледът ми първо се заби в луничките по лицето му. Като петънцата по зряла кайсия. Пръснати по бузите му, потрепваха неволно с мускулите на лицето му. Опитах се да се престоря, че не забелязвам това, и се приближих. Тъкмо да прекарам острия нож през гърлото на майора, и погледът ми срещна сивите му молещи за пощада очи. Две пепелносиви сфери, изпълнени с ужас. В тях се гонеха две дечица, две невръстни момиченца, две невинни създания, които безгрижно играеха в градината на хиляди километри от тук, неподозиращи за смъртта на баща си, горкичките… Помъчих се да отбягна погледа му, да овладея ръката си, която не ми се подчиняваше… Уви, напразно! Не можех да се откъсна от очите на мъжа, нито да прережа гърлото му с ножа в ръката ми. Муджахидините екзекутори се опитваха да ме насърчат и викаха: „Хайде, давай, в името на Аллаха! За джихада! За невинните жертви!“. Напразно — сякаш някаква висша сила отгоре ме беше парализирала и не можех по никакъв начин да накарам ножа в ръката ми да помръдне дори на милиметър. Осъзнах, че няма да стане, че аз няма да мога да свърша тази работа, и под смаяните погледи на шестимата муджахидини захвърлих ножа и побягнах извън пещерата. Засрамен до смърт, хукнах, разплакан, навън. Спря ме Максуд. Прегръщах го и ридаех, без да го пусна, чак докато се поуспокоих. После му разказах какво се беше случило. Мислех, че ще ми се подиграва, че ще ме нахока и нагруби, но не направи нито едното, нито другото. Спокойно ме изслуша до края и само рече: „Още не си готов“. В гласа му нямаше разочарование, нито подигравка към мен: „Рано сме те довели тук“.
	[* Военна база. — Б.пр.]
	След това се отдалечи. Три дни никой не дойде при мен. Никой не ме заговори, макар муджахидините да бяха много сърдечни хора и да се отнасяха с особена симпатия към турците. Преди тази случка се държаха с мен изключително приятелски и доброжелателно, като близки роднини. Споделяха с мен храната си, облеклото, куршумите, с една дума, всичко, което беше нужно в планината, за да оцелее човек. Но аз ги бях разочаровал. Вече в техните очи не бях боец в името на Аллах, а жалък страхливец. Три дни обикалях сам под огромното небе на Афганистан, три дни самотно чаках в най-отдалечения и тих ъгъл на пещерата сред острите планински върхове. Сетне ме извика един от командирите, пакистанец, и ми каза, че най-добре за всички ще е да се върна в Турция. Да си призная, зарадвах се, като чух думите му. Защото повече нямаше да мога да живея сред тия хора. Всеки щеше да ме гледа със страх. Вече не ще можех да се храня с тях, да спя заедно с тях, и най-важното — да участвам в боевете заедно с тях, защото никой вече нямаше да ми има доверие. Затова и не възразих на това предложение…
	— А майорът? — прошепна Али. Веселите нотки напълно бяха изчезнали в гласа му. — Какво се случи с него?
	— Убиха го… Това, което аз не можах да направя, го свършил един от афганистанците. Бил загубил тримата си синове и възрастната си майка в една от американските бомбардировки… Три дни след това американците открили пещерата, в която се укриваха муджахидините, и изгорили с напалм всичко, което имало вътре — хора, животни, предмети, всичко!
	С Али всеки ден се сблъсквахме с убийства. Умопомрачително жестоки, немислими. Диви и свирепи, за хиляден път доказващи лудостта на човечеството. В някакъв смисъл живеехме между мъртъвци, но разказаното ни разтърси и двамата. Известно време мълчахме, без да сме в състояние да кажем каквото и да било.
	— Много се зарадвах, че се връщам у дома — подхвана отново Йомер. — Но още от първия момент, в който стъпих на турска земя, отново ме обхвана чувството за срам, като някаква прилепчива воня в душата ми. Сринах се от огромното си чувство за вина. Нищо не можеше да я премахне — нито ареста ми още на границата, нито разпитите, нито боят, който изядох в полицията, нищо не намали това ми чувство за вина. Чак докато не срещнах Ефсун, чак докато чрез нея не открих тасаввуфа*. Защото Ефсун ми припомни думите на пророка: „По-добре да бъдеш страдащ раб божий, отколкото жесток негов раб“. Защото Ефсун ме накара да разбера, че вярата не е насилие, а е любов. Благодарение на нея разбрах, че ислямът е мир и че да си мюсюлманин, означава да си предан и покорен.
	[* Тасаввуфът (или както често е наричан — суфизмът) е духовно учение и практика в исляма. Според мюсюлманите пътят за усъвършенстване на духовния свят на всеки човек е посочен от пророка Мохамед и изразен в един от аятите в Корана. Същевременно тасаввуфът е логически завършек на духовните дирения на мюсюлманина, ирационално знание и път към непрестанното духовно усъвършенстване, безкористното и предано служене на Бога. Пътят на духовната практика също така не позволява на религията да се превърне в нещо закостеняло, в механично изпълнение на обреди и обичаи. — Б.пр.]
	Замълча и погледна първо Али, след това впери поглед в мен и завърши разказа си:
	— По тази причина нито аз, нито Ефсун можем да убием някого. Нито Тед Нелсън, който ни е враг, нито покойния чичо Мукаддер. Защото ние сме избрали да бъдем не убийци, а жертви. Защото нашите врагове не са лошите хора, а самото зло. Нашите врагове не са хората, извършили жестокост, а самата жестокост. А вярата, която се подхранва от жестокостта, не е нашата вяра. Такава вяра ни е чужда, далечна, греховна. Защото в 22-рия аят на сурата „Ал Гашия“ е наредено: „Не си над тях да властваш*. Ти си само съветник. И правото да отнема живот не принадлежи на човека, а на неговият създател, Аллах“**.
	[* 88-а глава на Корана. „Ал Гашия“. „Всепокриващият ден“. Превод проф. Цветан Теофанов. — Б.пр.]
	[** Този текст не се съдържа в 22-рия аят на 88-а сура, вероятно е от друго място или интерпретация на самия литературен герой. — Б.пр.]


>	Може би доказателствата се крият в локвата кръв?

	— Аллах имал правото да отнема живот! — кипеше от яд Али. Седеше на отсрещния край на масата и ядосано крещеше, сякаш се разтоварваше от непосилното за него мъчение да седи и мълчаливо да изслушва приказките на Йомер. — Това ми било суфизъм, не бил важен текстът на Корана, а неговото тълкувание. Ама как само лъже и маже!
	Преди половин час бяхме отпратили Йомер в килията при братята му. На излизане от стаята за разпити той бе толкова напрегнат, колкото Али — разочарован. Младежът все още смяташе, че ще го предадем на агента на ЦРУ Алвин. Макар да не бях убеден във вината на Йомер, на този етап от разследването не можех нито да му кажа нещо, което да го поуспокои, нито да го пусна. Въпреки цялата му настойчивост се задоволих само с едно доста неясно изречение:
	— Ще преразгледаме отново положението ти!
	Но това предпазливо мое изказване не бе достатъчно за Али. Ако зависеше от него, направо трябваше да го унищожим този Йомер. Всъщност беше повече ядосан на мен, но не можеше да излее яда си на началството, затова все Йомер му беше в устата. Най-сетне не издържа и се обърна и към мен:
	— Да не го бяхме връщали толкова лесно в килията, шефе! Сега си спинка сладко върху наровете. Трябваше също като Отдела за борба с тероризма да не го оставяме на мира, а го наврем в миша дупка там, в стаята за разпити. А ние си лафихме с него като в кафене… Даже не се уплаши, нещастникът му…
	Примигнах няколко пъти с надеждата да облекча очите си, които вече пареха от безсъние.
	— Уплашехме ли го, доникъде нямаше да стигнем, Али. Ако ставаше така, от Отдела за борба с тероризма щяха да получат някакъв резултат. Те много по-добре от нас двамата знаят как да накарат някого да говори. — Болката в гърба ми беше започнала яко да напомня за себе си. — Пък и младежът ми се видя искрен. Да си призная, няма да се учудя, ако казва истината…
	Нацупи се недоволно с ранената си устна и продължи да спори с мен:
	— Изобщо не мисля така. Опитваше се да ни убеди. Но нали го видяхте с какво възхищение само говореше за оня негодник Максуд! Представи ни го като герой тоя терорист, готов да убива хора! — Ядно преглътна и продължи: — Не, господин началник, този Йомер ни разправя приказки от „Хиляда и една нощ“… Може би и Мукаддер Кънаджъ да са го убили хора от тази организация… За да похарчат цялото му състояние за терористичната си дейност. Не знам дали са свързани, но и смъртта на останалите жертви може да е по тази причина. Не се сърдете, но по този въпрос не съм съгласен с вас… Момчето само ни разиграваше… Официално ни се подиграваше…
	Отново и отново развиваше сценария, вече написан в главата му, добавяйки нови и нови съмнения, и всеки път все повече се възхищаваше на своята версия. Това не беше лош начин да тренира въображението си, но не струваше като метод за намиране на престъпника. Даже беше напълно погрешен. Обаче нямах сили да споря с помощника ми за тези неща, и то в четири сутринта, останал без сили, с все по-изострящата се болка от удара в гърба и под ярката флуоресцентна светлина, разяждаща уморените ми очи. Все пак се опитах да му обясня нещо.
	— Така казваш, Али, но пред нас той направи признания за неща, които не е казал на Отдела за борба с тероризма.
	В този миг Зейнеб влезе в стаята с прозрачен плик, пълен със събраните улики. В него беше и кървавият касапски нож, намерен на седалката на шофьора в пикапа за разнасяне на месо. В дясната си ръка носеше страничката с готовия вече доклад. Но щом влезе, и умът й се завъртя около последното изречение, което бях изрекъл.
	— Кой си е признал, шефе?
	Не ми се коментираше вече тази тема и я попитах за друго, внимателно вглеждайки се в посърналото й от умората лице:
	— Ела, Зейнеб! Какво стана? Успя ли да определиш каква е кръвта по ножа?
	— Да, началство! Жалко, но е само животинска кръв.
	Изобщо не се учудих, но Али, твърдо убеден, че накрая убиецът все пак ще се окаже Йомер, с нескрито разочарование я попита:
	— Сигурна ли си, Зейнеб? Добре ли изследвахте всичко?
	Тя му подаде краткия доклад.
	— Съжалявам, Али, но имунологичият тест не лъже!
	Помощникът ми, който също като мен нищо не разбираше от научни термини и цифри, известно време се взираше в написаното на листа.
	— Може би — рече накрая, вдигайки поглед от разпечатката. — Но нека все пак да изследваме и самия пикап по-добре? Ако Йомер и братята му са превозвали труповете с него…
	Прав беше. Всъщност трябваше да изследваме и вътрешността на пикапа. Само така можехме да установим дали Йомер беше виновен, или не. Но за да направим това, ни трябваше прокурорска заповед. То, честно казано, нямахме право да изследваме и този касапски нож, но ако при такива важни случаи останехме да чакаме бюрократичните процедури, щяхме да пропуснем съществени възможности, затова изследвахме ножа, а на сутринта щяхме да вземем прокурорската заповед. Но огледът на пикапа не можеше да бъде извършен само от Зейнеб, трябваше да се състави специален екип, а това означаваше разследването да се разрасне и тогава вече щяхме да сме принудени всичко да правим по книга, спазвайки всяко едно правило. Можехме да влезем в хладилното отделение на пикапа едва на сутринта, след като получехме разрешение от прокурор.
	— Къде оставихте пикапа? — попитах аз продължаващата да стърчи права Зейнеб. — Никой няма да го докосне, нали?
	— Не, няма, шефе! — с дрезгав от умората глас отговори тя. — Закарахме го в двора на управлението. А ключовете са в мен.
	— Добре, без никой да забележи, оставете и този нож на същото място, откъдето го взехме.
	— Дадено, шефе! — каза тя и на съсипаното й от умора лице просветна едно палаво изражение: — А първата ни работа сутринта ще е да вземем разрешение да изследваме и ножа, и пикапа отвътре. Щом го вземем — и екипът ще започне работа… — Замълча и пое дълбоко дъх. — Изглежда, ще е доста трудна тази работа. Задната част на пикапа е цялата в кръв, по всяка вероятност — от закланите животни. Ще трябва да търсим човешка кръв сред цялото това море от животинска кръв.
	— Имаме ли друга възможност, Зейнеб? — разперих ръце аз и станах от масата. — Може доказателствата за разкриване на случая наистина да се крият в локвата кръв вътре в пикапа.
	Али изтълкува думите ми като един вид признание, че все още не съм изключил възможността Йомер да е убиецът, и на лицето му също се изписа задоволство. Но аз се направих, че не съм забелязал нищо, и продължих да говоря на Зейнеб:
	— Сутринта събери един добър екип. Ако е нужно — вземи всички от лабораторията. Не искам никакви извинения! Сега най-важното за този случай е в ей тая папка. Ако някой възрази — запиши му името. Аз ще разговарям с него.
	Зейнеб решително поклати глава.
	— Не се безпокойте, господин началник! Ако в оня пикап има дори една капчица човешка кръв — непременно ще я открием!
	— Не, Зейнеб, ти няма да търсиш никаква кръв. Това да го свърши специалният екип. Назначи някой да отговаря за него. Искам ти да си началникът и да бъдеш винаги до мен. Защото всеки момент може да настъпи ново развитие по случая.
	— Разбирам, инспекторе! — отвърна тя със строга сериозност на хубавото си лице.
	Помъчих се да се усмихна, забравяйки за паренето в очите и за все по-засилващата се болка в гърба ми.
	— Добре! Хайде да вървим да дремнем малко. Батериите ми са на свършване вече. А и вие не изглеждате много добре. Трябва да починем, поне за няколко часа.
	Али не изглеждаше доволен от предложението ми. Ако останеше на него, нямаше да чака никакво разрешение от прокуратурата, ами веднага щеше да пусне лаборантите да изследват пикапа. И самият той нямаше да стои със скръстени ръце, ами щеше да награби Йомер като хищна птица и да го разпитва, докато не се сдобие с някакви признания, които да ни свършат работа. Щеше да го направи на мармалад! Но дори да получеше недвусмислени показания, нямаше да са ни от полза. Не само че нямаше да са убедителни пред съда, но и доказателствата, които бихме намерили без разрешението на прокурора, нямаше да са валидни на делото. И още по-лошо — ако направим такава грешка, след толкова много труд и усилия, щяхме да се върнем в самото начало на разследването, там, откъдето бяхме тръгнали. И то като лоши полицаи. Затова, без да ме е грижа изобщо какво ще си помисли Али, се протегнах към закачалката, но Зейнеб отново подхвана темата.
	— Какви са тия показания? Кой ги е направил?
	— Йомер! — рекох аз, обличайки сакото си. — Дълга история… Али ще ти разкаже, докато те кара у вас. — Гледах ги право в очите и със заплашителен тон им наредих: — И този път ви предупреждавам — да не стане като вчера вечерта! Направо си отивате у дома и се наспивате добре. Още много работа ни чака на сутринта.


>	Душевната рана никога не зараства напълно

	Събуди ме слънчевият лъч, светнал право в лицето ми. Процеждаше се през прозореца, нежно докосвайки клепачите ми с невидимите си пръсти. Отворих очи. Да не би да съм се успал? Изправих се стреснато и погледнах часовника върху раклата. Не, не бях закъснял, все още беше само осем сутринта. Странно нещо, чувствах се изпълнен с енергия, макар да бях дремнал едва няколко часа. Как ли е гърбът ми? Леко се поизправих — да, болката веднага припомни за себе си. Но не беше толкова ужасяващо силна. Трябва да беше подействала кортизоновата паста, с която се бях намазал преди лягане. Изкъпах се, обръснах се и се почувствах още по-добре.
	Излязох и първо се отбих в ресторанта на майстор Ариф. Да му благодаря за невероятната трапеза, която ни беше приготвил оная вечер с Евгения у дома, пък и да му платя. Но той с вечното си гостоприемство не ми позволи да тръгна и ми сервира прекрасна закуска. Докато се хранех, пристигна бръснарят Айхан. Беше доста притеснен.
	— Дядо Яни е починал — изрече той със сълзи в очите, които дори не се опитваше да скрие. — Намерили го у тях… Цяла седмица, как бил умрял, но никой не забелязал. Не остана нито комшулук, нито човещина в тоя шибан свят! Ще пукнем по домовете си, ще се вмиришем и никой няма и да разбере…
	— Не говори така бе, Айхан! — сви вежди Ариф уста, изтривайки с ръка капките чай върху буйните си мустаци. — Тук пак сме си добре! Има някои квартали в Истанбул, където хората не знаят дори името на съседа си. Дядо Яни живееше сам и затова хората не са забелязали, че е умрял… Иначе нямаше да го оставят така трупът му да се разлага вкъщи…
	Познавах дядо Яни. Преди да преместят корабостроителницата в Пендик, той имаше леярна в „Балат“. Играехме на топка в градината на попа точно до нея. Ожаднеехме ли — пиехме от неговата чешма в леярницата. Нито веднъж не ни се скара. Години наред влизахме и излизахме в работилницата му, но той нито веднъж не ни каза и думичка.
	Дядо Яни не беше се женил. Приказваха, че бил хомосексуалист, но дали беше клюка, или истина — не се разбра.
	— Светла му памет! — обадих се и аз, утешително докосвайки бръснаря Айхан по ръката. — Добър човек беше.
	— Аллах да му дари покой! — прошепна и Ариф уста. — Беше много по-почтен от всички тия мошеници, дето се бият по гърдите, че са мюсюлмани. Мир на праха му!*
	[* В оригинала е употребен изразът „Да е много пръстта над гроба му!“, който се използва още от османско време при смърт на немюсюлмани. — Б.пр.]
	Оставих ги да скърбят и да роптаят срещу нравите на времето и тръгнах към моята бричка. Тъкмо да отключа вратата, и над мен прозвуча един много познат глас:
	— Добрутро! К’во правиш тука?
	Обърнах се и видях Йекта. И той изглеждаше уморен, също като мен. Сигурно са продължили да пият с Демир и след като бяхме си тръгнали.
	— Добро утро, Йекта! Отбих се да закуся при Ариф уста.
	Кестенявите му вежди се надигнаха застрашително.
	— Е, сега вече ти се обидих!
	— Защо? За какво? Какво се е случило?
	— От това какво повече да стане! Ние сме на две крачки, а ти закусваш при Ариф уста!
	— Братко, едва снощи се разделихме! — усмихнах се аз и го тупнах по рамото.
	Но сърдитото изражение не слизаше от лицето на Йекта.
	— Да не ти писнахме? По-рано всеки ден бяхме заедно.
	Всъщност това му недоволство ме зарадва — значи, все още ги беше грижа за мен!
	— Не бе, нищо такова не съм казал! Не исках да ви притеснявам…
	Моментално ме прекъсна:
	— Щял да ни притеснява… само му гледай приказката! Извинението ти е по-лошо от вината…
	Вече не знаех какво да кажа. Чаках да ме нахока, но моят стар приятел само се позасмя:
	— Хвана се, а!
	— Да бе, хванах се! Бог да те поживи!
	Захилено посочи към колата ми:
	— Хайде да вървим!
	— Чакай малко! Къде ще ходим? Аз имам работа.
	— Я зарежи тая работа! Ако закъснееш един час, няма да се свърши светът я! — Стана сериозен и продължи: — Аз невинаги се шегувам, Невзат! Наистина, защо не идваш сутрин да закусваме заедно? Аз и Демир сме двама самотници, ти също… Макар че вече имаш Евгения — многозначително произнесе той.
	— Не затова бе, Йекта! Де да знам, не съм се сещал. Даже не знаех, че всяка сутрин се събирате на закуска.
	Сега вече наистина изглеждаше сърдит.
	— Не си питал, че да знаеш! Хайде, хайде, качвай се на колата! — продължи той и без да изчака отговора ми, ме потупа дружески по гърба, но уцели точно удареното ми място.
	— Ох, чакай бе, Йекта!
	— Какво има?
	— Нищо особено, снощи яко ме праснаха по гърба точно там, където ме тупна!
	— Извинявай, не знаех — засрами се този път той и загрижено ме изгледа. — Добре де, кога стана това? Като си тръгнахте от нас, минаваше полунощ?
	— Призори стана…
	— Призори ли? — погледна ме с любопитство Йекта. — И вечер ли си по служба?
	— Какво да се прави? Такава ни е работата.
	— Пак ли някое убийство?
	— Какво друго? — въздъхнах аз. Ако тръгнех да му разказвам — щеше да ме изслуша, но нямах нищо хубаво за казване. — Карай да върви! Само кажи накъде отиваме.
	— Как накъде? — наведе се над дясната врата на моята пенсионерка. — Към Демир!
	Погледнах часовника си — беше девет без малко. Наистина трябваше да съм в управлението по това време. Но бях любопитен да разбера и впечатленията им от снощи — какво мислеха за Евгения моите приятели… То и без това Али и Зейнеб току-що започваха работа.
	— Добре бе! Хайде да вървим! — отговорих му аз развълнувано, също както когато бягахме от училище, за да ритаме топка, с безгрижната безотговорност на един непослушен хлапак.
	Демир беше ранобуден — ставаше преди зори. Работеше до обяд, след като се наобядваше, подремваше около час и после пак се захващаше за работа. Трябва да беше най-подреденият човек на земята. Не, не само защото имаше немско възпитание, такъв си беше още от малък. Книгите му бяха подвързани, тетрадките му — чистички, престилката му — винаги изгладена, якичката — колосана. Тези навици ги беше усвоил от майка си, покойната леля Атийе, която беше изключителна чистница. Жалко, че почина рано, повали я този проклет алцхаймер. Бащата на Демир, чичо Бюнямин, беше доста строг човек и приятелят ми му имаше страха. Когато майка му се разболя, баща му се грижеше до последния й дъх, без да губи надежда. Говореше с нея дори когато леля Атийе вече не помнеше нищо, не си пестеше думите и продължаваше да изразява обичта си. Демир обаче не изглеждаше много впечатлен от всичко, което преживяха по онова време. Не се срина нито когато майка му се разболя, нито се възхити от предаността на баща си, докато я гледаше. Наблюдаваше случващото се около него със странно безразличие. Но дали пък наистина чак толкова не му пукаше? Или просто искаше да изглежда, че е така? Никога не сподели това. Винаги си намираше някакво занимание. Нещо, което да го откъсва от проблемите — уроците в училището през учебната година или дюкяна на баща му в „Ункапанъ“, където работеше през ваканциите. Никога не се мотаеше ей така, без работа. Не хайлазуваше. Само когато беше с нас, се превръщаше от рано възмъжалото дете в безгрижен хлапак, забравил за всичко друго, свободен и жизнерадостен, без проблеми и отговорности. Или ритахме топката в градината на попа, или се къпехме в Босфора, по онова време все още незамърсен, както е сега. Веселите ни гласове звънтяха по всички улички и всички ъгли в „Балат“, без да секват, чак докато Демир не прекрачеше прага на къщата им. Дори си мислех, че заминаването му на учение в Германия беше някакво спасение за него — начин да излезе от строгата атмосфера на бащината къща, да си отвори вратите към един съвсем различен от домашния му свят. Но като се завърна след години, видях, че изобщо не се е променил, и разбрах, че съм се заблуждавал за него — какъвто си беше, такъв си и остана. Също като вълче, което никога не ще бъде напълно опитомено. Макар че бе опитал да се промени. По едно време чух, че бил заминал доброволец за Босна. По време на гражданската война, като лекар към ООН. „Защо замина?“, попитах го, като се срещнахме след това. „От невежество бе, Невзат!“, отвърна ми той къде на шега, къде на сериозно.
	— Но все пак си заминал, за да правиш добро за хората! — възразих му аз тогава.
	— Хора и доброта! — отвърна ми той с някаква неприязън в погледа. — Едното няма нищо общо с другото… — Дори поклати глава, все едно казваше: „Я зарежи това“. — Така да е, както казваш, че съм заминал, за да правя добро на хората… Но всъщност беше за мое добро. Когато бях в Германия… много ми беше писнало… Животът беше започнал да ми се струва безсмислен. И си помислих, че като съм близо до смъртта, ще започна да го ценя повече… живота.
	Говореше за много важни неща, но с все същото равнодушно изражение на лицето си.
	— Е, и успя ли да научиш цената на живота? — настоях аз. — Какъв е смисълът на живота? Успя ли да разбереш това?
	Усмихна се накриво.
	— Няма такова нещо… Животът няма някакъв универсален смисъл, както твърдят религиите или идеологиите. Според мен само отделният човек, отделната личност може да осмисли живота, да му придаде някакъв смисъл…
	Нищо не разбрах от казаното и Демир забеляза това.
	— Карай да върви, Невзат! Туй са сложни неща… Объркана работа… Философите хиляди години размишляват върху това и пак не са достигнали доникъде…
	Ето такъв си беше Демир, никога не разкриваше истинските си чувства и мисли. Дали защото ги смяташе за много ценни, или обратното? И това не успях да разбера — до ден-днешен!
	Като се замисля, двамата с Йекта вече доста бяха започнали да си приличат. Казвам вече, понеже докато имаше Хандан и сина си, Йекта беше по-различен. Както каза Демир, животът има свой смисъл за всеки отделен човек. Но след загубата на семейството му Йекта започна все повече да заприличва на Демир. Сигурно затова се бяха събрали след толкова години, въпреки всичко, което се беше случило помежду им.
	Паркирах моята бричка пред „Двореца Балат“ и още щом влязохме в градината, зърнахме Демир да приготвя закуската на същата маса в беседката под сянката на дивите кестени, където снощи бяхме яли и пили. Йекта му подвикна отдалече:
	— Я виж кого ти водя!
	Като ме видя — и се шашна!
	— Сигурно много си се затъжил за мен, откога не сме се виждали! — пошегувах се аз.
	Радостна усмивка смени смаяното му изражение.
	— И всеки ден да те виждам, пак ще ми е мъчно за теб, Невзат! — каза той с голяма топлота в гласа. — Всъщност ти май много не тъгуваш за нас… Ако не бяха тези случайни срещи…
	— Абе нали снощи бяхме заедно?
	— Да, бяхме, но благодарение на Евгения. Не ме гледай накриво, Невзат, истината ти казвам. Нали така, Йекта? Да ни е потърсил някога тоя хаймана?
	— Ако ни беше потърсил, щях ли така да го докарам за ръчичка?
	— Ама ми се накарахте бе! — уж се поразсърдих аз. — А вие да не би често да ме търсите?
	— Търсим те! Колко пъти те викахме за риба, и всеки път ни отказваше!
	Така си беше! Много пъти ме бяха канили да ходим на риба, при това не в последния момент, ами поне седмица по-рано… И всеки път уж имах намерение да отида с тях, но все нещо се случваше и не можех. По онова време Йекта и Демир много-много не ми се сърдеха. Или пък аз не съм разбрал добре реакцията им? Сега за пръв път толкова недвусмислено ми натякнаха за това. Най-странното е, че това ми харесваше — може би грешах за приятелите си? Може никога да не са ме изолирали, а аз само така да съм си мислел? Май Евгения беше права, че може би аз съм стоял все настрана от тях? Истина беше. Не си спомням да съм положил и най-малкото усилие да се видя с тях, да се срещнем, да бъдем заедно. А пък ги обвинявах, че не ме чувствали вече толкова близък. Откъдето и да го погледнех — не съм бил прав. За да се измъкна от ситуацията, взех да се оправдавам с работата си:
	— Абе не е така, нали знаете каква ми е професията… Няма ден, няма нощ… Не е лесно да си полицай.
	Оправданието ми свърши работа.
	— Не се притеснявай, ела тук, настанявай се!
	Демир ми посочи стола, обърнат към кестена, и ме подкани да седна.
	Докато сядах, продължих да се оправдавам:
	— Аз наистина исках да съм заедно с вас, но работата ми е такава, че не се знае кога и какво ще стане… Три дни подред се занимаваме нонстоп с едни убийци. Знаете как е, даже и снощи, колкото и да се мъчих, пак не успях да дойда навреме, пак закъснях.
	— За този труп, за който съобщиха по телевизията, че е намерен в „Чемберлиташ“, ли става дума?
	— И това също, но има и други убийства… Мръсна работа, но има и интересни, и любопитни моменти. Например запознах се с директорката на музея „Топкапъ“. И толкова чудновати неща научих от нея за историята на Истанбул… но както и да е. Нали виждате колко ми е натоварено и напрегнато ежедневието…
	Мислех си, че най-сетне ще ме оставят на мира, но този път Йекта ме подхвана:
	— Ясно, братко, че си обичаш работата и много си запален по нея. Но ще ме прощаваш — само приказваш колко е трудно, а не се пенсионираш, въпреки че стотици пъти са били несправедливи с теб. Ако бях на твое място — отдавна да съм си подал оставката.
	— Не е така бе…
	— Така е, Невзат! Приеми го! Обичаш си работата — така си е!
	Прав беше — обичах я тая професия. Не знам по каква причина и защо — но не можех да се откажа от занаята си. Може би защото по света имаше толкова много болка, може би защото в тази страна нямаше никакво правосъдие, може би защото се чувствах по-добре, ако успеех да разреша случаите и да заловя убийците. Или пък не можех да си оставя професията просто защото не умеех да правя нищо друго. Каквато и да беше причината, да, вярно беше — обичах да разкривам убийства и да се занимавам с разгадаването на престъпления.
	Демир и той се впусна да ме критикува, набрал смелост от упреците на Йекта, и укорително рече:
	— А и сигурно нямаш голяма нужда от нас, изглеждаше си много щастлив с Евгения снощи.
	— Щастлив ли? Не бе… Умирах от умора, братко… Спя само по два часа нощем…
	— Хайде де, устата ти стигна чак до ушите от усмивки — не се отказваше той. — Ти остави сега тия приказки, ами ни разкажи повечко за Евгения.
	Да му се не види, паднах им в ръчичките! И няма отърване!
	— Нали ви разказах вече! А и в събота ще ви очаква в „Татав-ла“. Ще я опознаете още по-добре.
	— Вярно бе — рече Йекта. — Тя наистина ни покани, ама…
	Не се осмеляваше да довърши думите си и да каже „… ама дали искрено ни покани, или ей така просто“.
	— Ако не дойдете — много ще ви се обиди! Евгения си е такава, каквато изглежда. Говори онова, което мисли и чувства. Хареса ви. Иначе нямаше да ви покани.
	— Ще отидем, ще отидем — побърза да ме успокои Демир. — Късметлия си ти! Евгения има вид много свястна жена.
	— Така е — съгласих се аз.
	Повече не можех да говоря, когато все още споменът за жените, които бяхме изгубили, живееше между нас. И двамата ме гледаха с обич и доброжелателство, но не ми завиждаха. Може би тяхната болка бе по-смислена, по-удовлетворяваща от моето щастие.
	— Защо не се ожените? Щом е толкова добра. А е и красива.
	— И влюбена в теб — не се сдържа да вметне Йекта.
	Дразнеха ли ме? Не, и двамата бяха истински сърдечни. Дори някаква тъга се изписа върху лицата им. Макар да не споменаха, но явно и двамата се бяха сетили за Хандан. Малко се позасрамих, че Евгения е любимата, която те нямаха след Хандан. Не беше чувство на срам, а по-скоро този факт ме накара да се почувствам някак си неудобно, осъзнавайки, че всъщност аз се бях отдалечил от тях. И сигурно Евгения беше права, като казваше, че това се е случило от момента, в който и двамата са се влюбили в Хандан.
	— И ти си влюбен в нея, нали?
	Какво толкова се беше запънал Демир на тази тема? Но не — в гласа му нямаше и нотка ирония. Те наистина не се държаха отчуждено, но се бяха учудили, че човек може да обича втори път, и сигурно искаха да разберат как се случва това.
	— Не знам, Демир… Всъщност дори не си спомням много добре какво чувство е любовта.
	Усмивките им угаснаха. Някакво напрежение изпълни въздуха. Нещо в мен ми подсказваше да не говоря повече на тази тема, за да не ги натъжа, но не можах да се сдържа и продължих да им разказвам:
	— Аз се чувствам добре до Евгения. Тя ми действа добре. Разбира се, не е като преди… Не е, както когато бях с Гюзиде… Но миналото никога няма да се върне… Аз никога не ще мога да забравя Гюзиде и Айсун…
	При тези думи погледите ни се срещнаха с Йекта. И той никога нямаше да забрави Хандан. Хандан и сина си Умут. А Демир? Дали той е забравил Хандан? Онова младо момиче, в което бяха влюбени и той, и двамата му приятели? Не мисля. Продължих да споделям:
	— Да, раната никога не ще зарасне докрай. Тялото по-бързо се възстановява, отколкото човешката душа. Телесните рани могат да заздравяват, докато сърцето бие. А с душата не е така. Веднъж наранена — няма възстановяване, продължава да кърви докрай. Но от друга страна, и животът продължава. Смятах, че никога не ще мога да започна отначало. Че никога няма да има друга жена в живота ми, че никога не ще мога да обичам някоя друга. Но ето че можело…
	Лицата им потъмняха. Очите им се навлажниха. Главите им се изпълниха с куп въпроси. Но знаех, че нито Демир, нито Йекта ще се осмелят да ги зададат. Аз обаче им отговорих, дори без да са ме питали:
	— Понякога се срамувам. Питам се — какво правя аз? Жена ми, детето ми са мъртви. А аз се наслаждавам на живота… Да, много често си мисля това… може би най-добре би било да умра, да ме няма… Само така бих постигнал справедливост… си мислех аз. Да изчезна също като тях. Но умът ми продължаваше да разсъждава. Каква полза биха имали Гюзиде и Айсун от това? Ами ако се беше случило — аз да умра, а те да останат живи? Щях ли да искам тогава и те да умрат? За да бъде справедливо? В никакъв случай! Каква полза за тях, ако се откажех от живота?
	Демир беше застинал, вторачен в една точка. Може би отново размишляваше върху смисъла на живота. Можеше ли изгубената му любов, изживяна преди години в този квартал, да е била смисълът на живота му?
	— Ти си късметлия, Невзат — каза Йекта с мека, разбираща светлина в погледа. — Може би си по-силен… Могъл си да обикнеш друга. И няма от какво да се срамуваш. Животът не е това. Друго би било, ако не успееше да обикнеш никого… да не можеш да се хванеш отникъде за живота… ето тогава вече става зле… ето тогава щеше да започне твоят ад.
	Демир все още някъде дълбоко в себе си продължаваше да размишлява за смисъла на живота. Аз се обърнах към Йекта и рекох:
	— Прав си, може би съм късметлия, че срещнах Евгения. Тя наистина е нещо съвсем различно. Такива не се срещат под път и над път. Но съм сигурен, че на земята има още хиляди жени като нея.
	Йекта много добре разбра какво исках да кажа.
	— Сигурен съм, че има — усмихна се с горчивина той. — Но важни са не хората около нас, Невзат. Важното е какво чувстваме самите ние. Хората около нас са само един стимул. Не ми се сърди, но и Евгения — също. Ако ти нямаше волята, желанието, радостта от живота или както и да го наречем това чувство, колко щеше да ти въздейства красотата или добротата на Евгения? Много добре го каза — раната в душата на човека не заздравява никога. Болката от нея е по-силна от болката на нараненото ни тяло и ни причинява повече страдания. Тя е толкова мощна, тази болка, че отнася човека в съвсем други светове и той не може никога да се върне назад към живота. И да иска — не може.
	Демир най-сетне изплува от дълбините на моретата, в които беше потънал, и рязко ни прекъсна:
	— Хайде стига вече с тази тема! Ако не е тялото, няма да я има и душата! Ако ще да страда, ако ще да е щастлива душата, тялото трябва да се храни, за да може душата да живее в него! — опита се да прекрати тази тягостна тема и ме подкани шеговито: — Заповядайте, господин главен инспекторе! Да желаете нещо по-специално за закуска?
	Такъв си беше Демир. Макар да бе много чувствителен, винаги се стремеше да го скрие от другите. Също както когато майка му се разболя, също както когато разбра за сватбата на Хандан и Йекта. Протегнах се на стола и изгледах приятелите си внимателно. Йекта също изглеждаше склонен да прекъснем разговора на тази тема. Може да се лъжех за Демир, може вече да се беше решил да споделя мъката и проблемите си, но не с мен, а само с Йекта. Вероятно и Йекта единствено пред него разкриваше раната си. Може би без да говорят, в съгласие помежду си, изживяваха мъката на другия. Защото мъртвите им близки бяха общи, загубата им беше обща, скръбта им беше обща. Отново се почувствах отчужден, изолиран от тях. Стори ми се, че се самонаказвам, защото само аз бях щастлив. В мен се надигаше някаква смесица от чувства — от угризения на съвестта, от неудобство и срам, дори от гняв. Прииска ми се да стана и да си тръгна. Без да се сбогувам дори. Но не можах да го направя. Също като Демир опитах да се усмихна, прикривайки чувствата си:
	— Благодаря! Аз съм сит! И без това няма да стоя много — имам работа в управлението!


>	Монетата в ръката на жертвата е от времето на Теодосий

	Минаваше единайсет часът, когато стигнах в управлението. Служителят на вратата разтревожено ми каза, че директорът ни Мюмтаз ме чакал в кабинета си. Ето че се започна! Мюмтаз искаше да разбере докъде е стигнало разследването. Може и някои отгоре да го бяха търсили. И медиите не спяха, то се знае! Сигурен бях, че снощното престъпление е вече по страниците на вестниците, а и в централните телевизионни новини. Естествено, че директорът Мюмтаз искаше да знае как се развиват нещата. Но в този момент ми беше трудно да му разкажа всичко случило се от началото до края. А и щеше да е много неразумно да се явявам в кабинета на шефа, без да съм научил последните новини. Затова пренебрегнах искането му и се отправих първо към моята стая и веднага повиках Али и Зейнеб. След по-малко от пет минути те вече седяха пред мен. И двамата изглеждаха поотпочинали, само долната устна на Али се беше подула повече.
	— Започна проверката на пикапа за месо, шефе! — започна да ми докладва Зейнеб. — Събрахме много добър екип, момчетата яко се захванаха с работата.
	— Добре.
	— Но резултатите ще са готови довечера.
	Обърнах се към помощника ми, който сигурно доста преди мен знаеше вече това:
	— Чу ли, драги ми Али? Трябва да искаме от прокуратурата разрешение за удължаване срока на задържането.
	Лицето му светна като на буйно и непослушно дете.
	— Не се притеснявайте, шефе. Вече изпратих Наджи до прокуратурата.
	Не се сдържах да не се усмихна и аз.
	— Браво, Али! Сега да видим тази третата жертва, журналист беше, нали така? Как му беше името?
	— Шадан Дуруджа… Малко сбъркан човек…
	Че кой от жертвите не беше?
	— Все още работел в един голям вестник — продължи Али. — Но не е много уважаван от колегията. Преди три години името му се споменавало в едно дело за строежа на някакъв хотел при „Топкапъ“, в защитената историческа зона. Дни наред Шадан Дуруджа възхвалявал във вестника големия принос, който щял да има за туризма в страната ни. Но след това Камарата на архитектите завела дело за щетите, които щяло да нанесе изграждането на хотела за историческото и културното ни наследство. Съдът приел мнението на Камарата и спрял строежа. Впоследствие някакъв ляв вестник разкрил, че Шадан Дуруджа щял да получи от фирмата строител безплатен апартамент, и дни наред публикувал статии по въпроса. Започнали дебати в печата. Шадан Дуруджа не върнал получения апартамент, но бил принуден да напусне вестника, в който работел — поклати осъдително глава Али. — Но понеже у нас получаването на рушвет не се смята за нещо неморално, само след година започнал да пише в друг, още по-голям вестник.
	Али беше споменал ключовата дума — рушвет. Или корупция. Или нарушение на правилата. Иначе казано — познатото ни беззаконие. И трите жертви бяха свързани с някакво строително закононарушение, извършено в защитена историческа зона.
	— Добре, а тоя Шадан Дуруджа има ли връзка с останалите две жертви?
	Али леко прехапа подутата си устна.
	— Не можах да издиря информация по този въпрос, шефе — каза той, засрамено избягвайки погледа ми. — Всъщност даже и не съм разследвал нищо във връзка с това. Нямаше време.
	— Ще е добре да го проучим. Може журналистът да е свързан с тоя Адем Йездан, който се занимава с туризъм.
	Да, най-напред трябва да разговаряме с Адем Йездан.
	— Той кога щеше да се върне от Москва?
	— Днес в полунощ — отговори Зейнеб. — Ако няма някакво закъснение, трябва към дванайсет да е на аерогара „Ататюрк“.
	— Да го вземем ли от летището? — втурна се ентусиазирано Али.
	Изглежда, някъде дълбоко в себе си беше започнал да мисли, че Йомер може и да не е убиецът. Би било много по-вълнуващо да се занимаваме с Адем Йездан, за когото знаехме, че е бивш едър земевладелец, при това забъркан в разни тъмни далавери, отколкото с член на ислямистка организация като Йомер. И това вече се случваше. Но както винаги, пак на мен се падна да призовавам здравия разум.
	— Няма да е правилно да го арестуваме сега, защото в момента нямаме никакво доказателство срещу Адем Йездан. Такива личности имат свои кучета пазачи в етажите на властта. Да не си връзваме ръцете още в началото. Ще е добре да го посетим в офиса му. — Погледнах към Зейнеб. — А тази монета — тя наистина ли е, както каза, от времето на Теодосий?
	— Така е. Но за самия император не намерих много данни. Няма много нещо за него в интернет — отговори Зейнеб и леко се изчерви. — Не се сърдете, шефе, не ми остана време да проуча този въпрос по-подробно. — Изобщо нямах намерение да ги критикувам. — Но ако искате — веднага мога да започна! Ако кажете — може да питаме и Лейля Баркън.
	— И това ще направим, но не сега. Трябва пак да идем до „Саматия“. До къщата на първата жертва — Недждет Денизел. Лейля Баркън говореше за някаква негова нумизматична колекция. Да видим дали е още в къщата му, или някой я е взел? Това трябва да разберем.
	— Значи, искате да кажете, че убийците са донесли монетите?
	— Възможно е, Зейнеб. Тези монети не се продават така лесно на пазара. Убийците трябва да са ги откраднали или от някоя колекция, или от някой музей. Казвам „може да са ги откраднали“, защото не ми изглеждат толкова глупави, че да използват официално продаваните монети, и така да се издадат лесно. Трябва добре да претърсим оная къща. Всичко започна със смъртта на Недждет и първата нишка трябва да е в неговия дом.
	Не успях да довърша, защото телефонът в стаята ми зазвъня лудо.
	— Търсената от нас следа трябва да е в тази къща — изговорих набързо, докато вдигах слушалката.
	— Каква следа? — попита гласът от телефона. — Къде си, Невзат? Не ти ли казаха, че те чакам?
	Беше директорът Мюмтаз. Беше се ядосал, че закъснявам, и сега викаше с цяло гърло.
	— Случи се нещо спешно! Трябва да изпратя колегите си да свършат една работа. Веднага след това идвам.
	— Добре, но не закъснявай! Директорът по сигурността, валията, всички непрекъснато ме търсят. Това, третото убийство, Невзат, направо взриви медиите! Трябва да им дам някаква информация на хората.
	Ако го оставех да продължи, щеше да ме разкъса на парченца.
	— Разбрано, господин директор! След пет минути съм при вас! — отвърнах с най-подходящия за случая тон.
	Обърнах се към моите сътрудници и им наредих:
	— Вие тръгвайте! Веднага! Да, двамата заедно! Аз ще говоря с директора и идвам. Зейнеб, искам много внимателно да претърсите къщата за отпечатъци. Колкото апаратура има — вземай я всичката. Али, трябва да намерим тая колекция! Ако се налага — обърни всичко с краката нагоре!
	— Както заповядате, шефе!
	Изгледах и двамата.
	— Хайде, младежи, да ви видя сега! И намерете поне един отпечатък, поне едно доказателство, поне една следа или някакъв знак, който да ни отведе до убийците! Иначе тия сбърканяци ще продължат да проливат кръв! Няма да се бавя, малко по-късно и аз ще дойда до къщата на Недждет!


>	Да не би логото ви да е „крал Визас“?

	Чух изстрелите още щом влязох в тясната уличка, където беше къщата на Недждет. Бяха минали два часа откакто бях изпратил Али и Зейнеб и бях отишъл в кабинета на директора Мюмтаз. Натиснах газта на вехторетината си, съжалявайки, че ги бях изпратил сами. Все някога щях да му обясня всичко за случая на Мюмтаз. А той очакваше да чуе от мен най-вече за залавянето на убийците, а не подробностите по разследването. То какво ли можех да му кажа сега, освен да го успокоя, замазвайки положението оттук-оттам? Разказах му възможно най-реалистично всичко, което се беше случило от момента, в който открихме трупа на първата жертва Недждет Денизел на Сарайбурну, до снощния разпит на Йомер Екинли, добавяйки по-голяма доза нотки на отчаяние към картината. Не за друго, а защото исках да приеме случая ни като приоритетен и да осигури нужната ни подкрепа. А и не исках да го обнадеждавам с лъжлив оптимизъм. Направех ли го — после нямаше отърване, през ден щеше да ме вика и да ме тормози защо случаят още не е разрешен. Макар че имах къде-къде по-важна работа от това, да му докладвам. Може би точно в този момент да бях застрашил живота на Али и Зейнеб. Мюмтаз беше честен ръководител, но в същото време и най-бавният човек на земята. Разтегляше приказката до безкрай и все не можеше да стигне до същността. Разговорът ни нямаше да продължи и десетина минути, ако не бяха чайовете, кафетата, които ми отнеха час и половина, докато най-сетне успея да се измъкна от кабинета му.
	Докато стигна до къщата, щях да умра от притеснение, но се поуспокоих, след като с оръжие в ръка влетях в градината и видях там нашите — живи и здрави! Поуспокоих се при вида на следната гледка: някакъв едър мъжага лежеше на земята току до самата градинска врата с разкървавен нос, а Али, стъпил с десния си крак върху гърба му, го закопчаваше с белезниците отзад, докато при всяко вдишване от разбития на пихтия нос на проснатия гъста кръв се стичаше върху горната му устна. Погледът ми попадна на пистолета, затъкнат отдясно на колана на Али, който сигурно беше на поваления. Зейнеб държеше с две ръце беретата си, прицелвайки се в друг грамаден здравеняк, застинал в рамката на вратата. Тънка струйка кръв от веждата обагряше дясната страна на лицето му. Дали това беше дело на Али, или Зейнеб беше започнала първа? Лицето й просветна, щом ме видя.
	— Изтървахте купона, шефе! Да бяхте дошли половин час по-рано, щяхте доста да се повеселите! — с голяма доза театралност и въодушевление изрече Али, който умираше да се поперчи.
	Прибрах оръжието си в кобура и много сериозно попитах:
	— Какво става тук? Кои са тия?
	— И ние се опитахме да разберем това, инспекторе — отговори ми той, като леко цапна с опакото на ръката си започналият да се размърдва мъж под крака му. — Но тия нещастници още щом ни видяха — и си плюха на петите!
	Онзи, когото Али нарече „нещастник“, имаше едни такива големи черни очи и толкова естествено дълги черни мигли, че ако не беше гъстата му брада, човек би го помислил за жена.
	— Ние не сме виновни, началник. Като чухме, че са от полицията — и побягнахме — проговори той с някакъв странен акцент. — Но не искахме да се бием…
	При тези му думи Али го перна още веднъж.
	— А какво щеше да стане, ако не бяхме полицаи бе? Влязохте вътре с оръжие в ръце. Ако бяхме обикновени граждани, щяхте да ни убиете, така ли?
	Блъсна го леко по главата и лицето му се удари в земята.
	— Оох! — простена онзи, но не се сдържа да не отговори: — Оръжието ни е за самозащита…
	— Гледай го само! За самозащита, значи, а? Като че ли сте държавни охранители…
	— Да, такива сме! Ние сме частни охранители… работим за една частна фирма.
	Али изобщо не се трогна.
	— Добре тогава, но значи ли, че трябва да вадите оръжие на всеки, който ви се изпречи отпред!
	— Не, не, грешно ни разбрахте, господин Али! — поклати глава онзи.
	Само това му липсваше да кипне:
	— „Господин“ викай на баща си! Говори като хората!
	— Ох, ох, добре, бате Али!
	— Какъв батко съм ти аз? Да не сме си другарчета нещо, а?
	— Добре де, как да се обръщам към вас тогава? — промърмори човекът.
	— Ще ме наричаш „инспектор Али“! Никакви „батета“ да не чувам! Разбра ли?
	— Разбрах, инспектор Али, разбрах… Та ви казвам, значи, че ние сме обучени за тая работа, знаем закона, как ще вадим оръжие на всеки?
	Докато се опитваше да се защити, усетих тежестта на някакъв поглед върху себе си. Обърнах се и видях едно момиченце, на възрастта на моята Айсун, да ни гледа ужасено. Не беше и само` отгоре на всичко — цяло ято дечурлига от съседните градини в „Саматия“ се бяха струпали наоколо, чули изстрелите. Още малко — и щяхме да съберем цялата махала!
	— Има ли нужда от някаква спешна намеса? — попитах Али, сочейки към двамината.
	— Не — отвърна той, хвърляйки им безгрижен поглед. — Не виждате ли, като агънца са.
	— Хайде тогава, оправяйте се и да влизаме вътре! — подканих ги аз.
	Али свали крак от гърба на мъжа и онзи се изправи бавно и тежко, разтърсвайки се като огромна камила. Бях се заблудил — това беше същинска горила, поне с една глава бе по-висок от другия. Не исках да си мисля дори какво щеше да стане с Али, ако бяха се сбили! Но нашите толкова им бяха взели страха, че двамата заситниха послушно пред тях към дома на Недждет.
	Влязохме в къщата и през тъмния коридор стигнахме до светлия хол със седемте гравюри на Истанбул по стените. Едва пристъпили вътре, и се разнесе познатият ни странен глас:
	— Здрасти! Аз съм Крал Визас! Добре дошли в моя дворец!
	Сивият папагал, който се смяташе за най-близкия човек на Недждет, пак ни посрещна дружелюбно. Старият му приятел Али обаче този път не му обърна много-много внимание и се задоволи само да го поздрави със „Здрасти, Визас!“, без дори да погледне дали му е свършила храната, която му беше сипал преди два дни. Умът му беше в задържаните мъже. Накарахме ги да седнат на дивана под гравюрите с „Ая София“ и джамията „Фатих“. Аз се настаних на единствения фотьойл точно срещу тях, под картината с двореца „Топкапъ“. Когато Зейнеб излезе от хола, стърчащият от дясната им страна Али започна да разказва какво се беше случило:
	— Значи, ние, както ни заповядахте, изследвахме къщата отвътре и чухме превъртане в ключалката на вратата. Веднага взехме позиция — аз отдясно, Зейнеб — отляво на вратата. Оня, по-едрият от тия двамата тарзановци — посочи той към човека с кървящия нос, — тоя бик проникна в стаята с оръжие в ръка. Като му извикахме: „Стой! Полиция!“, той се обърна назад и хукна, а ние го подгонихме. Щом стигнахме градината, аз пак му извиках: „Спри!“, но кой ти слуша? Затова стрелях два пъти предупредително във въздуха. Тоя, другият юнак, като чу изстрелите, бая се паникьоса, краката му се преплетоха и падна по очи, а тая камила с красивото лице се блъсна право в смокиновото дърво. Значи, тия рани не са им от мен, господин главен инспектор, ако не вярвате, питайте инспектор Зейнеб. Вярно, че много ми се искаше да ги сблъскам тия двамата, но те сами се нараниха, глупаците му с глупаци!
	Али не беше свършил, но млъкна, щом видя Зейнеб да влиза в стаята с пакет памук, лепенки и одеколон в ръце. Гледаше я с изумление, сякаш не можеше да повярва на очите си. Тя спокойно сипа одеколон върху памука. Силна лимонена миризма заля хола. Али се смръщи не защото не харесваше аромата на лимон, а защото Зейнеб помагаше на хората, извадили оръжие срещу тях. А може би я ревнуваше от двамата. Ако не бях аз, пак щеше да наговори врели-некипели и да вдигне кавга. И самата Зейнеб забеляза гневните му погледи, но не се притесни ни най-малко. Съвсем спокойно изтри кръвта от лицата на двамата и залепи раните им с лейкопласта. Нямаше нужда повече да тества търпението на Али, който се клатеше като махалото на развален часовник.
	— Добре, а сега ми кажете кои сте вие? — обърнах се аз към черноокия красавец с дългите мигли.
	— Аз се казвам Феттах, господин главен инспектор — отговори ми онзи, който заради закопчаните си с белезници ръце зад гърба все още не можеше да седне удобно на дивана. — А това е Съддък. Ние сме служители в охранителната фирма „Ай Йълдъз“*.
	[* Буквално означава „Звезда и полумесец“. — Б.пр.]
	Не беше истина! И тримата едновременно се сетихме за намерената монета с полумесеца и звездата отзад и се спогледахме смаяно.
	— А да не би логото ви да е крал Визас? — иронично го попита Али.
	Вместо Феттах, отговори папагалът:
	— Здрасти! Аз съм Крал Визас. Добре дошли в двореца ми! Аз съм Крал Визас!
	На Али му писна и той рязко стана и изнесе приятелчето си заедно с клетката в другата стая. Върна се и все едно нищо не е било, отново попита Феттах:
	— Да не би крал Визас да ви е логото?
	Феттах или не разбра, или се направи на неразбрал.
	— Не е крал Бойзас — отговори той, с труд произнасяйки името на основателя на града. — Звезда е, изписана вътре в полумесеца. Също като на турското знаме…
	— Значи, ви е бащиния туй знаме! Използвате го за всякаква търговийка! — ядосано го прекъсна нашата луда глава.
	— Не, инспекторе, грешно ме разбрахте, ние, значи, от уважение избрахме това лого…
	— Млъквай бе! От уважение било…
	— Добре, добре! — спрях аз наежено тръгналия към човека Али. — А какво търсехте тук?
	— Ние, ние сме хора на Адем бей, господин главен инспектор! На Адем Йездан.
	Ето че отново се сблъсквахме с този Адем Йездан! Но обяснението на Феттах беше още по-любопитно.
	— Адем бей и Недждет бей бяха съдружници — започна той, но като видя смаяните ни лица, натъртено продължи: — Вярно е, кълна се! Лека му пръст на Недждет Денизел, но заедно с Адем бей се занимаваха с антики… Адем бей имаше голямо доверие на покойния…
	— Антиквар ли е този ваш Адем? — обади се пак Али. — Къде му е магазинът на тоя човек?
	— Адем бей има много магазини. Вие за кой точно питате? Има магазин за антики на „Нишанташъ“, в Капалъчаршъ има магазин за килими, а в Бодрум — почивен комплекс, в Анталия има хотел… а сега ще строи нещо голямо в „Султан Ахмед“. Щяло да е най-голямото в Европа, а не нещо ей така. Адем бей е много богат.
	— Той да не ви е главатар на племето тоя Адем бей?
	— Адем бей ни е по-голям брат — поправи го Феттах, — нашият господар, нашият ага, той е всичко за нас.
	В гласа му вече нямаше страх и гледаше с назидание. Зейнеб попречи на помощника ми да му натрие отново носа.
	— Каква е охранителната фирма?
	— Нали ви казах, инспектор Зейнеб, че Адем бей има много бизнеси. Вместо да плаща на други за охраната, той си е направил своя собствена охранителна фирма. А шефът й е бивш полицай — Ерджан. Може да го познавате — Ерджан Сунгур.
	— Да, нас той ни прати тук, Ерджан — потвърди Съддък, който, откакто се срещнахме, не си беше отварял устата.
	В този миг се откриха двата му едри заешки зъба отпред. За зла врага, Аллах го беше създал огромен здравеняк, но както беше белязал Феттах с женствени очи, така беше надарил и Съддък със заешки зъби, които разпръскваха естествения страх, внушаван от масивното му телосложение.
	— Защо Ерджан ви изпрати тук? — попита Зейнеб, която също като мен искаше веднага да мине към същината на нещата. — Какво търсехте в къщата?
	— Дойдохме да вземем парите — откровено си призна Феттах. — Като казвам „пари“, значи, за исторически пари иде реч. Такива, каквито ги има по музеите, значи… От злато, сребро, желязо, такива, значи.
	Изглежда, най-сетне бяхме стигнали донякъде! Едва сдържайки радостта си, го попитах:
	— Искаш да кажеш, старинни монети?
	— Да, господин главен инспектор! — с облекчение каза той. — Монети. Това… от монетите, онова нещо… как беше? — мъчеше се да си припомни точната дума охранителят.
	— Колекция от монети ли?
	— Да, точно това, Господ да ви поживи! Точно това — колекцията. — Видя, че отново не се справя добре, и се усмихна някак си по детски: — Е, туй, дето го казахте бе, инспекторе.
	Съддък също се намеси:
	— Но щяхме да вземем и папагала. — Адем бей му го беше подарил на Недждет. Сега, като няма кой да го гледа, щеше да си умре от глад, та щяхме и него да приберем.
	Феттах го изгледа строго, все едно му казваше: „Защо говориш, без да те питат?“.
	Канарата със заешките зъби се засрами и наведе глава.
	— Но дойдохме най-вече за да вземем монетите. Разбира се, бяхме нащрек, понеже Недждет бей беше убит. И затова отворихме вратата с извадени пистолети. За да се защитим. Не е лесна тая работа, душичката му е мила на всеки. А като влязохме — и видяхме инспекторите Али и Зейнеб. И като викна инспектор Али „Полиция!“ — ние побягнахме. За да не се сбием де.
	— И още как побягнахте! — вметна Али с подигравка. — Като хрътки! — Погледна към едрия мъжага и се поправи: — Не, като камили!
	— Ако не бяхте казали, че сте от полицията, нямаше да избягаме. Хукнахме, за да не се сбием с вас.
	Веждите на Али подскочиха нагоре и Феттах, забелязвайки това, моментално се поправи:
	— Значи, не ни разбирайте погрешно, нямаше да стреляме по вас. В никакъв случай! Може ли да сторим такова нещо? Избягахме, защото се уплашихме, че ще ни вземете за убийците и ще ни застреляте.
	— Добре, а защо щяхте да вземете колекцията от монети на Недждет?
	Първо не разбра въпроса ми и взе да заеква:
	— К’во, к’во?
	— Какво ви интересува вас монетната колекция на Недждет?
	Той широко отвори тъмните си очи.
	— Те не бяха монетите на Недждет, господин главен инспектор. А на Адем бей. Така, значи, ни каза на нас Ерджан. А на него така му е казал Адем бей…
	Като видя, че и тримата го гледаме с празни погледи, разочаровано измърмори:
	— А не са ли на Адем бей?
	Али леко се приведе към Феттах, по лицето му нямаше гняв или отвращение, но имаше нещо по-страшно, някакъв неопределен израз, вдъхващ несигурност.
	— Виж какво, Феттах ефенди, стига вече си ни разправял празни приказки, ами кажи сега къде е тази колекция от монети?
	Значи, и нашите не са могли да я намерят.
	— Не чу ли? — потупа го леко по рамото Али. — Къде са монетите, те питам?
	Погледът на Феттах взе да скача по стените.
	— Какво? — още по-високо попита Али. — Какво само зяпаш по стените?
	— Ри… рисунките — запелтечи охранителят с красивите очи. — В рамките на картините са…
	След миг мълчание Али се плесна по челото.
	— Тюх да му се не види! Как не се сетихме за това бе? — Погледна ме засрамено. — Проверихме под самите гравюри, шефе, но не се сетихме, че монетите може да са в рамките…
	Зейнеб сложи картината с джамията „Фатих“ на малката масичка. Рамката изглеждаше наистина доста по-дебела от обикновените. Повъртя я, но не можа да извади съдържанието й и се обърна към Феттах:
	— Как се отваря това?
	— Кажи бе! — подкани го Али, забелязал нерешителния поглед на охранителя, който премигна безпомощно няколко пъти и посочи с огромната си като гребло на рибарска лодка ръка към ъгъла на рамката:
	— Оттам… От ъглите… Там има две копчета, като ги натиснете — и ключалката се отваря. Ерджан така ни каза.
	Зейнеб провери с ръка.
	— Така е! Има две копчета!
	Натисна ги и се чуха две прещраквания. Зейнеб внимателно повдигна рамката на гравюрата и под нея се показа кутия, облечена с черно кадифе.
	— Да, тука е!
	Леко повдигна капака на кутията. Всички затаихме дъх, надявайки се да видим античните монети.
	— Празна е! — разочаровано промълви Зейнеб. — Съвсем празна е! — Обърна я към нас. — Взели са абсолютно всичко!
	Наистина тайното отделение, предназначено да скрие монетите, беше празно. Зейнеб се протегна към рамката на „Ая София“, която беше точно до свалената преди малко от нея гравюра на джамията „Фатих“. По същия начин намери тайника. Много жалко, но и тази кутия беше празна. За да сме сигурни, отворихме рамките и на седемте изображения и проверихме всичките тайници. Уви, там нямаше нито бронзови, нито железни, нито сребърни, нито златни монети. Кадифените кутии до една бяха празни!


>	Който и да сте, трябва да спазвате законите

	След като не открихме нумизматичната колекция в дома на Недждет, подкарахме Феттах и Съддък към управлението. Обаче оставихме Зейнеб там, защото бяха открити доста различни отпечатъци. Тя трябваше да ги изследва, особено тези по рамките на гравюрите. Али пък щеше да се заеме с двамата охранители. Те наистина бяха искрени в показанията си, но казаното от тях трябваше да бъде и надлежно записано. Трябваше да се установи имаха ли разрешителни за оръжие и още по-същественото — имаха ли право да го носят извън работното си място? Възползвах се от неочакваната пауза и отидох да хапна нещо. На долния ъгъл на улицата, където беше управлението, Джавит уста Менгенлията предлагаше вкусни ястия — стар боб, пилаф, и след като заситих глада си при него, отново се запътих към кабинета си. Там намерих Али да ме чака. Дишаше тежко и имаше вид на човек, когото са предали.
	— Шефе, според вас що за човек е директорът Мюмтаз?
	Какво всъщност ме питаше младият ми помощник? От къде на къде сега пък намеси Мюмтаз?
	— Добър човек е. Защо?
	— Като се замисля — доста странно се държи…
	— Али, карай без заобикалки. Разказвай, какво се е случило?
	Седна и преди още да се настани удобно, порой от думи се заизлива от устата му:
	— Долу дойде адвокатът на Феттах и Съддък…
	— Имат право, ще дойде, разбира се, какво от това?
	— Но с него е и Ерджан Сунгур…
	Бях чувал това име, но не се сетих веднага.
	— Кой беше тоя?
	— Шефът на оная охранителна фирма — „Звезда и полумесец“.
	Спомних си — Феттах го беше споменал.
	— Бил е бивш полицай, нали?
	— Да, бил е директор на управлението. Каза, че искал да се срещне с Феттах. А аз му викам: „Как ще се срещате, като и вие сте един от заподозрените? Вие сте ги пратили в къщата на Недждет… Всъщност вие сте, който трябва да даде показания“. А оня ми се хили гадничко и вика: „Не знаете кой съм аз!“. А аз най-учтиво му отговарям: „Който и да сте, трябва да спазвате законите“.
	Силно се съмнявах, че Али е бил чак толкова внимателен, но в случая беше съвършено прав.
	— Правилно си постъпил! А сетне какво стана?
	— Ерджан все едно не разбра… „Аз съм бивш полицейски началник“, ми вика… А аз го прекъсвам и му казвам: „Господине, и министър на вътрешните работи да сте, няма значение, аз съм принуден да ви арестувам…“.
	Мога да се закълна, че изобщо не е използвал думичките „господин“, и „принуден съм да ви арестувам“. Може и да не го е нарекъл „говедо“, както Феттах и Съддък, но сто на сто се е държал грубичко и с Ерджан, особено след като е разбрал, че оня е бивш полицай. Защото също като мен, и Али никак не обичаше ония колеги, които се бяха забъркали в някакво престъпление.
	— Като ме видя как реагирам, самочувствието му взе да се изпарява и тъкмо да го заведа и да взема показанията му, се появи директорът Мюмтаз. Само като го видя и като го запрегръща: „Ерджан, скъпи!“. И оня също не остана по-назад: „Слава богу, че се срещнахме!“. Пред очите ми се прегръщаха бе!
	Най го мразех това — ти се трепи, с хиляди усилия се опитвай да разрешиш някое сложно престъпление и изведнъж директорът ти или някой висшестоящ началник застава зад някой от заподозрените! Оказва се или негов роднина, или някакъв близък. И ти връзва ръцете, и ти създава пречки на всяка крачка! На кое повече да те е яд — че се забавя разследването или че шефът ти се е оказал негодник! Ако не правиш каквото ти каже, значи, си търсиш белята, ще се заяде с теб. И при първия удобен случай ще те унищожи! Това е то престъпният свят — и да си в рамките на закона, не можеш да избегнеш удара — негодникът така ще ти се нахвърли, че няма спасение! А може и Али да преценява нещата погрешно, възможно е директорът Мюмтаз да не е имал намерение да се намесва в разследването. Да не е схванал ситуацията и само да се е държал по-свободно със стар приятел. Макар да не бях много убеден, се опитах да омаловажа случката, за да не наливам повече масло в огъня:
	— Добре, Али. Били стари приятели — и какво от това? За какво има да се ядосваш?
	Но Али нямаше вид, че толкова лесно ще се успокои.
	— И аз така си помислих, шефе. И реших, че след като Ерджан е пенсиониран полицай, сигурно се познават отдавна. Но Ерджан дръпна директора настрана и нещо му зашушна на ухото. А оня го слушаше съвсем внимателно и с интерес. След което се обърна към мен и строго ми нареди: „Инспектор Али, началник Ерджан и адвокатът му ще бъдат в моя кабинет. Доведи и двамата задържани, там ще се срещнат с адвоката си“. Аз понечих да му възразя, но той не ми обърна никакво внимание и ме отряза: „Прави каквото ти казвам!“.
	Случваше се точно онова, от което най-много се страхувах — пак някой от големите си пъхаше носа в нашето разследване.
	— А ти какво направи? — попитах го, мъчейки се да прикрия растящия в мен гняв.
	— Какво да направя, шефе? Дойдох при вас. Вие сте моят началник, каквото ми наредите — това и ще направя.
	Това е той, нашият Али! Въпреки че често ме изкарваше от нерви с грубостта и недодялаността си, имаше безстрашно сърце! Който и да му се изправеше насреща, щеше да се бие докрай за онова, в което вярваше! Но трябваше да го държа настрана от тези борби, твърде млад бе още! С един удар можеха да го отвеят и да го затрият като професионалист. Ако някой ще гори, по-добре да съм аз — и без това ми идваше нанагорно! Както казваше и Евгения, щях да зарежа всичко и да се свърши дотук. Но за него беше по-различно.
	— Разбрано, Али! — казах аз след известно мълчание. — Правилно си постъпил. Ти върви долу, при арестуваните, и не позволявай на никого да говори с тях без мое нареждане!
	— Ами ако дойде адвокатът! — смело проблеснаха очите му.
	— И с него не им позволявай да се срещат! Който и да е — да чака, докато аз не дойда. Ако някой възразява — ще им кажеш, че имаме съмнения за тероризъм и че провеждаме тайно разследване. Имаме право да държим заподозрените двайсет и четири часа, без да се срещат с никого.
	— Не се безпокойте, инспекторе! — отвърна той, и обнадежден, си повтаряше на излизане: „И най-високопоставеният да дойде — не може да се срещне с двамата дангалаци!“.
	Тъкмо щях да изляза и аз, когато телефонът ми се раззвъня. Беше Лейля Баркън.
	— Здравейте, госпожо Баркън! Как сте?
	— Здравейте, Невзат бей! Благодаря, добре съм. Но по новините чух, че има още един убит.
	Гласът й излъчваше любопитство. Дали беше професионално? Или се тревожеше какво е открила полицията за убийствата?
	— Жалко, но е така — отвърнах, опитвайки се да прикрия съмненията си в момента. — Освен това трупът е оставен на място, където не предполагахме, че ще го сложат.
	— Така е. Оставили са го някъде около затворите в „Йедикуле“, нали?
	— Всъщност при Златната порта.
	— При Златната порта ли? — Настъпи мълчание. — Порта Ауреа… Най-внушителната порта в крепостните стени. А монета? Оставили ли са пак монета?
	— Да, май е на Теодосий…
	— Теодосий ли? Трябва да е Теодосий ІІ. Той е изградил Златната порта.
	— Възможно е. Може да е Теодосий ІІ, а ние грешно да сме го прочели.
	— Аз мога ли да видя монетата?
	И аз исках да се срещна с Лейля Баркън. Най-малкото за да разбера за кой император е сечена монетата. Да разбера защо убийците са избрали точно монетите на крал Визас, на Константин и на не знам кой си поред Теодосий, та по този начин да получа някаква идея за евентуалното място, където ще бъде оставена следващата жертва.
	— Разбира се! Когато пожелаете.
	— Да се срещнем към пет часа някъде около Цистерните?
	— При Цистерната на базиликата ли?
	— Към четири часа ще имам среща там, и с вас можем да се видим на същото място.
	Гласът й отново прозвуча някак властно, сякаш разговаряше с някой от подчинените си. Като видя, че се умълчах, реши, че съм се засегнал.
	— Ако ви е удобно, разбира се.
	— Разбира се, че ми е удобно, Лейля ханъм! — весело отвърнах аз, да не почувства, че наистина ме е засегнала. — В пет ще бъда там.
	Затворих й, но мисълта, че тя може да е убиецът, не ми излизаше от ума. В момента обаче имах по-важен проблем за решаване. И за да не губя време, ускорих крачка, запътвайки се към кабинета на директора Мюмтаз.


>	За контрабанда на монети ли?

	Кабинетът на Мюмтаз беше поне два пъти по-голям и по-светъл от моята стая. Когато влязох вътре, разговорът вече доста беше напреднал. Мюмтаз дори не беше седнал на мястото си, а както правеше винаги, когато му идваха високопоставени посетители — валията или по-висшестоящите от него директори по сигурността, ги настаняваше на отсрещните кресла, а самият той стоеше прав. Ерджан беше висок и слаб мъж, с прошарени коси и сплъстена брада, обут със скъпи обувки, а трийсетинагодишният мъж до него, среден на ръст, с пригладени назад и така прилепнали от брилянтина коси, че сякаш току-що е излязъл от банята, сигурно беше адвокатът. Докато си сърбаше кафето, Мюмтаз забеляза, че съм влязъл в стаята, но нито се почувства неудобно, нито се разтревожи, напротив, усмихна ми се, все едно ми се е зарадвал.
	— Ела, ела, Невзат! Виж с кого ще те запозная! С Ерджан — с него заедно учихме в академията! Един от легендите в борбата с тероризма. Сигурно си чувал името му. Ерджан Сунгур… А този приятел е…
	— Хакан Ямалъ — сам се представи брилянтиненият адвокат. — Юридически съветник на фирмата.
	Без да му обръщам внимание, се приближих към бившия полицейски шеф.
	— Ерджан Сунгур, Ерджан Сунгур… Да — казах аз, все едно се опитвах да си припомня кой беше. Спрях точно пред него. — Ерджан Сунгур… Вие работите заедно с Адем Йездан, нали?
	Ерджан усети вътрешната ми реакция, но се опита да скрие това и рече:
	— Прав сте, аз съм ръководителят на охранителна фирма „Звезда и полумесец“.
	— И задържаните казаха същото — продължавах да го гледам подозрително и право в лицето. — Феттах и Съддък. Познавате ги, нали?
	— Познавам ги — отговори уверено той. — И двамата са наши служители.
	— Добре е, че сте искрен в показанията си — отвърнах му аз, потривайки ръце. — Това ще улесни работата ни.
	Нещата започнаха да се усложняват и Ерджан заряза играта на благородство.
	— Какви показания? — възрази той, избрал да играе с открити карти.
	— Вие сте им наредили, на Феттах и Съддък…
	Моментално се обърнах към Мюмтаз, без да му дам каквато и да било възможност да се обяснява или да се оправдава.
	— Двамата заподозрени, които заловихме в къщата на Недждет, казаха, че там ги е изпратил Ерджан бей.
	Усмивката замръзна върху лицето на Мюмтаз. Дали преувеличавах, или наистина положението беше сериозно?
	— Не можах да разбера? — най-сетне успя да продума той. Вместо да се обърне първо към мен, отправи поглед към приятеля си Ерджан, но усещайки се, че прави грешка, се извърна към онзи, когото всъщност трябваше да попита — към мен: — Как така? Какво са направили тези хора?
	Аз започнах спокойно и подробно да изброявам извършените от тях нарушения:
	— Кражба, унищожаване на улики, съпротива на полицията, а може би — и убийство. Един от тях може да е убиецът, спечелил си прозвището Истанбулския касапин.
	Директорът на управлението напълно изгуби говор и картина, все едно му беше най-близкият приятел.
	— Истанбулския касапин ли?
	— Не четете ли вестници, господин директор? Медиите вече наричат така убиеца, извършил трите престъпления — Истанбулския касапин. Оня, който убива жертвите си, като им прерязва гърлата.
	За миг настъпи гробна тишина в кабинета на директора. Стана толкова тихо, че чак се чуваше бръмченето на радиотелефоните от съседната стая.
	— Момент, момент — възпротиви се Ерджан, усетил, че изпуска положението. — Правите голяма грешка! Феттах и Съддък нямат никаква връзка с убийствата. Вярно е, аз ги пратих в къщата на Недждет…
	— Значи, заподозрените казват истината? — натъртих аз, все едно не вярвах на ушите си. — И вие ли сте забъркан в това?
	Мургавото лице на Ерджан с неподдържаната му брада потъмня.
	— Не съм забъркан в тази работа. Нямам никаква връзка с убийствата. Както и Феттах, и Съддък. Нямаме нищо общо с престъпленията… Слушай, Мюмтаз…
	Но Мюмтаз не гледаше колегата си, както преди малко. Доста объркан беше. Усещайки, че се замесва в съмнителни неща, отдавна се беше запитал: „Абе аз какви ги върша?“, и се опитваше да намери отговор на въпроса: „А сега как да се измъкна от това положение?“. Виждайки, че няма да има повече никаква помощ от него, Ерджан отчаяно се обърна към мен:
	— Вижте, господин главен инспектор, в голяма грешка сте и аз се опитвам да ви го обясня…
	Аз повторих с удоволствие същото, което знаех, все едно не съм чул думите му.
	— Разбирам, Ерджан бей, че има нещо странно в цялата работа. Поправете ме, ако греша. Мъжете, които заловихме, казват, че вие сте ги изпратили там…
	Бившият полицай със скъпите обувки неспокойно се раздвижи в креслото.
	— Съгласен съм, да, аз ги изпратих в къщата на Недждет — прекъсна ме той още преди да съм свършил. — Но не за да крадат. Няма налице такова престъпление…
	С широко отворени от учудване очи, все едно съм се сблъскал с нещо, което не е за вярване, го попитах пак:
	— Как така няма престъпление? Вижте, пак ви повтарям… Хванахме хората ви в къщата на жертвата Недждет Денизел. С готови за стрелба оръжия. Отгоре на това те не скриха, че са проникнали в къщата с цел грабеж…
	Думите ми оказаха въздействие не толкова върху бившия полицейски началник, колкото върху директора на нашето управление. Мюмтаз скочи от стола, все едно под него се беше запалил огън. Толкова обвинения бяха отправени към бившия му колега, че вече не можеше да седи спокойно до него. За да скрие обзелата го паника, ме подкани:
	— Защо не седнеш, Невзат? — посочи той към празния стол, от който току-що беше станал. — Сядай на моето място!
	— Не се безпокойте, господин директор, добре съм си и така. Вие си стойте до приятеля си.
	Или не разбра, или се престори, че не схвана намека ми.
	— Не — рече той, заемайки централното място на масата, — това, изглежда, е доста объркан въпрос, сядай и да поговорим спокойно.
	Най-сетне беше разбрал! След като истината се стовари върху главата му… Усети, че разследването стига до критична точка, спомни си поговорката „душата ми е по-мила от всичко друго“ и смени плочата. Това, естествено, стопи тутакси приповдигнатото настроение на гостите му. Тревожни облаци покриха сияещото допреди малко лице на адвоката в тъмносиния костюм, той се смали, устните му се свиха и заприличаха на точица. Но не би било вярно, ако кажем, че напълно се бяха сринали. Доколкото разбирах, бившият шеф на полицията не беше от тия, дето толкова лесно се предават. Обърна се към директора, опитвайки се да скрие раздразнението си:
	— Мюмтаз, нека ти разкажа какво се случи, не ми дадохте възможност да ви обясня.
	— Иска ли питане, Ерджан бей? Ще трябва да ни разкажеш всичко, което искаме от теб. Както знаеш от предишната си професия, ние винаги уважаваме искрените признания.
	Като чу думичката „признания“, бившият полицай отново недоумяващо смръщи вежди и се приготви да възрази, но Мюмтаз не му даде тази възможност.
	— Да, Ерджан, добре ще е да ни разкажеш.
	С портрета на Ататюрк зад себе си, турското знаме отдясно и флага на полицейското управление от лявата страна, Мюмтаз изведнъж отново се превърна в строгия директор на полицията, какъвто си и беше.
	— Ти не ми каза това, обаче наистина има нещо съмнително, така че разкажи сега да видим каква е била тази работа?
	— Недей така, Мюмтаз! Нищо съмнително няма.
	— Как да няма? — този път почти му се сопна Мюмтаз. — Двама от твоите хора влизат в дома на убит човек въоръжени… и отгоре на това заявяват в показанията си, че са дошли да крадат…
	— Има и оказана съпротива на полицията, господин директор — вметнах аз съвсем сериозно. — За малко да влязат във въоръжена престрелка с нашите…
	— А ти казваш, че нямало нищо съмнително, Ерджан? — възрази остро Мюмтаз, който напълно бе лапнал въдицата и сега нямаше спиране. — Какво още е трябвало да стане? Да ги хванем на местопрестъплението, като прерязват гърлата на жертвите ли?
	Ерджан започна да се поти от напрежение, че беше разбран неправилно.
	— Какво говориш, Мюмтаз? Какъв нож, какви убийства? Не ме ли познаваш?
	Мюмтаз се наведе, подпирайки се на дланите си, намерил верния подход.
	— Познавам те, разбира се, че те познавам, Ерджан. Но сега в моргата лежат три трупа, а ние имаме двама заподозрени. Двама души, работещи в твоята фирма.
	— Но — опита се да се намеси мълчалият от момента на влизането ми адвокат — оръжията и на двамата са с разрешително. Регистрацията е на дружество „Звезда и полумесец“. И са на негова отговорност.
	Мюмтаз преди мен изстреля нужния въпрос в лъскавото лице на адвоката:
	— Значи, като няма къде да ги оставят във фирмата, могат да си ги носят, като си отиват у дома…
	— На същия адрес като Недждет Денизел ли са записани и двамата?
	Адвокатът разбра, че колкото повече говореше, толкова повече щеше да затъва.
	— Не, естествено, че не са на този адрес…
	— Тогава не приказвайте празни приказки. Хората ви са извършили откровено престъпление…
	— Но — опита се да възрази адвокатът.
	— Достатъчно, Хакан! — рязко го прекъсна Ерджан. — Остави аз да обясня — каза той. Усмихваше ни се приятелски. — Нали и аз съм полицай, така де! Ние по-добре разбираме езика си. Директор Мюмтаз, главен инспектор Невзат, ако ми позволите няколко минути да говоря, ще ви разкажа всичко, което се случи.
	Не възразихме — нито Мюмтаз, нито аз. Всъщност бях доста любопитен какво щеше да ни каже Ерджан. Кой беше всъщност този Адем Йездан? Какво точно е правел Недждет за него?
	— Адем Йездан — започна Ерджан, все едно четеше мислите ми, — е големият син на един клан от Хаккяри. Има девет села, ни повече, ни по-малко. Сигурно вече сте проучили тези неща. Семейството му се е замесило в някои мръсни дела…
	— Какви? — раздразнено го попита Мюмтаз. Явно бях постигнал целта си — доста беше започнал да се съмнява в стария си приятел. — С тероризъм* ли се е забъркало? — попита, свивайки вежди.
	[* Имат се предвид активистите на Кюрдската работническа партия (ПКК), тъй като районът е населен с кюрди, които биха ги подкрепили. — Б.пр.]
	— Какъв ти тероризъм, скъпи ми Мюмтаз! Семейството му винаги е било с държавата и никога не са допуснали терористи в селата си… Родът е дал стотици защитници на страната. Като казвам „мръсни дела“, имам предвид контрабандата с добитък… такива неща… Гранична зона е, знаеш, от едната страна Иран, от другата — Ирак… Между нас казано, и държавата си е затваряла очите за тия неща. Както и да е. Преди петнайсетина години се преселили в Истанбул. Ако си спомняте, финансовото министерство беше приело един закон за изваждане на парите изпод дюшеците… И те, възползвайки се от тази амнистия на капиталите, са започнали да инвестират парите си в законни сделки.
	— Ние това всъщност го знаем — прекъснах го аз, като видях, че разводнява нещата, без да стига до същността. — Вие ни разкажете какви са били връзките между Адем Йездан и Недждет Денизел?
	— Ами аз точно това се опитвам да направя, господин главен инспектор… Адем бей иска да отвори в „Султан Ахмед“ най-големия на Балканите бизнес център, който да е вдъхновен от архитектурата и културата на хилядолетните цивилизации на Историческия полуостров. Улиците, магазините, ресторантите, градините ще са вдъхновени от тези различни култури. Аз съм виждал макета — наистина е нещо приказно! Елинският период, римският период, османският период и годините на Републиката — нищо не е пропуснато или забравено… Но този район е първостепенно защитена зона. Адем бей е образован човек, който преди всичко — преди културата, преди историята — уважава законите. И за да не направи нещо грешно, е взел при себе си като съветник и експерт Недждет Денизел. И Недждет му казва кое може и кое не може да се прави в този защитен район.
	„Или като крадат някое минаре, в какво трябва да го опаковат?“, мина ми през ума, но сметнах за по-правилно да не споделям засега тази си мисъл с останалите и само попитах:
	— Ами нумизматичната колекция на Недждет? Защо Адем Йездан се интересува от нея?
	Леко помръдна в стола си, като някой несправедливо обвинен и напълно невинен човек.
	— Ето това се опитвам да ви кажа! Нумизматичната колекция не е на Недждет Денизел. Честно казано — има две колекции.
	Дали не ни лъжеше тоя човек?
	— Две ли?
	— Да, две, това искам да разясня от самото начало. Недждет се увличаше по монети от Рим и Източен Рим… а Адем бей — от османските и републиканските.
	— Да — отново се опита да се намеси и адвокатът. — Мога да ви покажа колекционерския му сертификат и регистъра на монетите му.
	Наведе се и взе скъпата черна кожена чанта между краката му. Леко побутна кафето си, което се беше превърнало в горчива отрова за него от момента, в който бях влязъл в стаята, и сложи чантата си на малката масичка отстрани. Извади два документа и два подвързани тефтера.
	— Ето това е документът, удостоверяващ, че Адем Йездан е колекционер, а ето и инвентарната книга на притежаваните от него колекции. Има списък на османските и на републиканските монети. Ето вижте — на Фатих, на Сюлейман Законодателя, на Ахмед ІІІ, от периода на Ататюрк и Иньоню. Списък на всички притежавани от него монети.
	Протегнах се и погледнах — изглеждаше, че е така, както казва. Удостоверението беше на името на Адем Йездан.
	— А ето това са колекционерските документи на Недждет Денизел и инвентарните списъци — каза той, протягайки ги към мен. — Заповядайте, господин главен инспектор, вижте ги и тях…
	Дадох на Мюмтаз документите, които бяха в мен, и взех подадените ми от адвоката. Казваше истината — тези документи се отнасяха за Недждет Денизел. В списъците фигурираха и описания на монетите. Разгледах ги по-внимателно и открих характеристиката на монета със звезда и полумесец. Но не разбрах буквите и цифрите, изписани до това описание. Очите ми потърсиха регистрацията и на монетата от времето на Константин. Да, и тя беше там: „Монета на Константин Велики“. Ако това бяха монетите, оставени при труповете на жертвите, значи, нумизматичната колекция е в ръцете на убийците. Но за да съм сигурен, че са същите, трябваше да покажа този регистър и монетите на Лейля Баркън. Беше ми интересно каква ще е и нейната реакция! Но, разбира се, не казах на никого.
	— Защо списъците на Недждет са у вас? — вдигнах поглед от регистъра аз. — И колекцията на Йездан — какво търси тя в къщата на Недждет?
	След като се спогледаха за миг, адвокатът Хакан взе да обяснява:
	— Беше заведено дело срещу Недждет.
	— За контрабанда на монети ли?
	— Делото започна по тази причина, но се оказа неоснователно. Било клевета на някакъв си иманяр. Накрая спечелихме делото, аз го водех. Затова и регистрите останаха у мен. Що се отнася до това, че колекцията на Адем е в къщата на Недждет…
	— За това ще ви разкажа аз — за втори път прекъсна адвоката Ерджан. — Щяхме да правим изложба. В Париж, в Лувъра, в отдела за древни монети. Недждет трябваше да ги покаже на френски експерти, които щяха да пристигнат тук. Затова взе и монетите на Адем бей, понеже той водеше и кореспонденцията с французите.
	Сетих се за тайниците в рамките на гравюрите в къщата на Недждет.
	— Недждет е съхранявал монетите си в специални отделения в рамките на картините у дома си. И тези на Адем Йездан ли е пазел там?
	— Да — усмихна се Ерджан. — Сам беше взел предпазни мерки. Учен, това си е то. Смяташе, че крадците няма да се сетят да търсят там. Слава на Аллаха, до днес нищо не им се е случило на монетите.
	Или не знаеше, че са изчезнали, или лично той ги беше взел, та говореше така.
	— До днес ли? Как разбрахте, че монетите са откраднати днес?
	Лицето му трепна, както можеше да се очаква, погледна ме с широко отворени очи, както трябваше да бъде, и попита, както трябваше да направи:
	— Откраднати ли са? Казвате, че монетите ги няма, така ли?
	— При това — всичките, крадецът или крадците не са оставили дори една в тайниците.
	Опитният полицай и младият адвокат се спогледаха. Вече се уморих да отгатвам дали поведението им беше искрено, или се преструваха.
	— Както и да е. Да оставим кражбата настрана. Вие все още не сте ни казали за какво точно сте изпратили хората си в дома на Недждет?
	— Убийците ли са откраднали монетите? — скочи Ерджан, все едно не е чул въпроса ми.
	— Възможно е. Или пък търсещите лесна плячка, видели в убийството му сгоден случай…
	Веднага схвана намека ми.
	— Идеята да се изнесат монетите не беше моя. Нямах намерение да вземам нито тях, нито папагала. Адем бей ни нареди да го направим.
	— Как е научил за смъртта на Недждет?
	— Аз му съобщих, той е в Москва…
	Ерджан потвърди онова, което знаехме. От друга страна, пребиваването на Адем в Москва можеше да е и част от добре обмислен и предварително подготвен план — докато шефът е в чужбина, неговите хора извършват убийството. А той си има алиби: „Ама аз бях в Москва. Как бих могъл да извърша убийството?“. Както и да е, в края на краищата истината все някога щеше да излезе наяве.
	— Имате ли врагове? — продължих аз да разпитвам. — Тоест Адем има ли врагове? Или Недждет? Нали заедно са работили? Кои са им били противници?
	Погледна ме объркано.
	— Врагове ли… Доколкото знам, няма такива. Всичко във фирмата е законно. Адем бей много внимава за това. — Потърка брадата си, все едно наистина се е замислил и се мъчи да си спомни какви врагове би могъл да има шефът му. — Има конкуренти, но всички са уважавани бизнесмени. Ръководители на холдинги, собственици на големи хотели, хора от туризма.
	Реших да променя малко въпроса си и го попитах:
	— Ами Недждет Денизел? Щом е убит, сигурно е имал врагове, нали така? Да знаете някой? Може да ви е казвал?
	През погледа на Ерджан проблеснаха лукави пламъчета.
	— Да, има. Един доктор, по-скоро — хирург, любовник на бившата жена на Недждет… Казва се…
	— Намък. Намък Караман.
	— Значи, знаете! Той е бивш терорист. Ранил е двама полицаи. Веднъж е нападнал и Недждет бей. Сграбчил го за гърлото. Докато ги разтърват, за малко е щял да го убие. Има и някакво дружество. Уж за опазване старините на Истанбул… Всичко е само параван за подривната им дейност. Станал доктор човекът и сега иска, прикривайки се зад организацията, да продължи анархистичната си дейност.
	Като видя, че го слушаме мълчаливо, се разпали още повече. Убеждаваше ни по всякакъв начин, че какъв по-добър общ враг биха могли да имат двамата от този бивш левичар, затова сигурно и не можа да отговори на въпроса ми кога е станало това спречкване.
	— Моля?
	— Питам ви кога Намък Караман е хванал Недждет за гърлото?
	— Май че преди два месеца… Защото, като научих за случката, му предложих, ако иска, да идем при Намък и да си поговорим с него. Но той не пожела. Страхуваше се да направи нещо, което щеше да е против бившата му жена Лейля. — Обърна развълнуван поглед към мен, все едно е открил кой е убиецът. — Да, господин главен инспектор, според мен този Намък трябва добре да се проучи. Защото не харесваше Недждет. Да не говорим, че в това дружество има разни младежи, които сляпо му вярват. Може да ги е използвал и тях.
	Думите на Ерджан раздвижиха и Мюмтаз, който допреди малко седеше съвсем безмълвен.
	— Това са важни сведения — рече той, оставяйки инвентарната книга на колекционерите върху масичката. — Аз обаче се сетих за сепаратистите от онзи район. Да не би те да са извършили тези убийства? За да си отмъстят на Адем Йездан, значи… — Посочи към мен и продължи: — Тази сутрин Невзат ни разказа, че те доста приличали на организирана работа. Твърде вероятно е да са дело на някоя терористична организация.
	Много по-вероятни убийци от евентуалните терористи обаче бяха и Адем Йездан, и Ерджан Сунгур, и хирургът Намък, и Лейля Баркън, дори и този набрилянтинен адвокат. Нямахме ни най-малкото доказателство или поне улика, че убийствата са дело на терористична организация. Освен това, ако организация го беше извършила, тя все някъде щеше да остави подписа си или „печата“ си. Ако пък не е оставила — щеше да се обади по телефона и да поеме отговорността, да съобщи, че така и така, това го извършихме в името на… или нещо подобно. При все това бившият колега на Мюмтаз доста ентусиазирано прегърна тази версия.
	— Защо по-рано не се сетихме за това? Да, допреди две години Адем бей получаваше заплашителни писма. И селата му бяха обстрелвани. Може кюрдските терористи заедно с този левичар, хирурга, да са планирали убийствата.
	Макар да имах все още някакви съмнения относно Намък, подобни обвинения обаче бяха още по-скалъпени от ония, които Мюмтаз изказа. Сигурно им беше изгодно да плъзнат разследването в тази посока, но за мен си беше пълна загуба на време.
	— Мукаддер Кънаджъ — рекох аз, за да сменя темата. — Чували ли сте името му?
	Ерджан и адвокатът с брилянтинените коси млъкнаха. Но се чувстваше тревогата им. Не можеха веднага да кажат „не“, и двамата отместиха погледите си. Познаваха го, но излъгаха.
	— Мукаддер Кънаджъ ли? Не, не съм го чувал…
	— И аз… кой е той?
	— Втората жертва. Която намерихме миналата нощ. — Сигурен бях, че нямаше да приемат и тази версия, но исках да ги попритисна малко. — Бил човек на общината. По градоустройството. И вещо лице, като Недждет Денизел. Затова ви питах, възможно ли е Адем Йездан при проекта си за „Султан Ахмед“ да се е ползвал от услугите му?
	— Не, не смятам — отговори Ерджан, но погледът му се плъзна към адвоката. — Ти чувал ли си нещо такова, Хакан?
	— Не съм. Ако Адем Йездан не ми е казвал, това е друго нещо… Но не съм чувал името Мукаддер Кънаджъ.
	— Ами Шадан Дуруджа? — тихичко добавих аз.
	По лицата и на двамата отново се появи същият израз на съмнение.
	— Журналистът ли? — едва чуто отговори Ерджан. — Чел съм няколко негови статии.
	— А Адем Йездан познаваше ли се с него?
	— Не! — твърдо отговори Ерджан с рязко кимване.
	— Сигурен ли сте?
	— Сигурен съм, разбира се!
	Два пъти премигна. Дали всеки път, като излъжеше, премигваше така?
	— Трябва да потвърдите писмено думите си — казах аз, без да откъсвам и за миг погледа си от него. — Ще трябва да напишете всичко, което ни казахте досега.
	Ерджан първо погледна към стария си приятел, но като разбра, че няма да получи помощ от нашия директор, се обърна към брилянтинения адвокат, от който обаче ползата също беше, кажи-речи, никаква. Юристът все пак нахакано успя да вметне:
	— Обаче по време на разпита и аз трябва да съм с него.
	— Иска ли питане, Хакан бей? — отвърнах му аз, все едно от години бяхме близки приятели. — Има ли сватба без длъжностно лице?
	Разбра, че го иронизирам, но се радваше, че ще присъства на разпита и най-вече, че ще може да каже това на шефа си Адем Йездан, когато оня се върне от Москва. Старателно започна да събира нещата си в чантата.
	— Заповядайте тогава — ставайки, им посочих аз към вратата. — Инспектор Али ни чака долу за писмените ви показания.
	Само като му чуха името, и тримата се напрегнаха. Бившият полицай и адвокатът тръгнаха надолу с подвити опашки, а Мюмтаз дори не помръдна от мястото си. Погледнах към директора ни, чийто близък приятел отпреди половин час се беше превърнал в заподозрян, и го попитах:
	— А вие не искате ли да дойдете, господин директор?
	— За какво? — промърмори с отчужден глас. — За какво да идвам? Нали чух каквото казаха!
	— Не знам, директоре — отвърнах му с най-естествения си вид, — нали Ерджан ви е бивш колега, та ако искате да сте до него…
	Той ме погледна накриво, но понеже не искаше да забележа, че се чуди какво да каже, отвърна, без да се замисля, отмествайки погледа си от мен:
	— Не, нямате нужда от мен, вие там с Али ще можете да вземете писмените им показания.


>	Очите й сигурно пазеха всичките тайни на този град

	Разделих се с Али и избягах от шумната тълпа туристи по площад „Султан Ахмед“. Слизайки по полутъмните каменни стълби на Цистерните, може би едно от най-тайнствените места в Истанбул, изпитах усещането, че пред мен се разкрива някакъв друг, приказен и нереален свят. Умът ми обаче беше все още в плен на делата в полицейското управление. Макар, както беше наредил директорът Мюмтаз, да бяхме взели писмените показания на Ерджан и хората му. Нищо ново не добавиха, само повториха вече казаните неща. Дори забравиха да споменат, че са били в къщата на Недждет не само да вземат нумизматичната му колекция, но и папагала му Крал Визас, та се наложи ние да им го припомняме. Нямаше никакво противоречие в показанията им, въпреки че ги разпитахме поотделно. Изглеждаха искрени, особено Феттах и Съддък отговаряха съвсем откровено и честно на всеки зададен от нас въпрос. Но не такова беше впечатлението ми при разпита на Ерджан. Макар да нямах никакво доказателство, бях сигурен, че крие нещо от нас. Но поради светостта на закона трябваше да пуснем съмнителния бивш полицейски служител, а далите искрени показания Феттах и Съддък да предадем на прокурора.
	Зейнеб все още не беше пристигнала в управлението. Сигурно продължаваше да претърсва къщата на Недждет Денизел за улики. Не беше приключило и обследването на пикапа за месо на Йомерови. Преди да се запътя към Цистерните, изпратих Али във вестника, в който работеше последната жертва — Шадан Дуруджа. Защото три пъти жененият и развеждан журналист нямаше нито един близък в Истанбул. Единственият син от първата му съпруга учеше в Лондон. Може би щяхме да получим някаква информация от колегите му, и което беше още по-важно — достъп до кореспонденцията му в компютъра. Като свършеше работата си във вестника, помощникът ми трябваше да отиде и до общината да вземе списъка на вещите лица в комисията от Ниязи, колегата на Мукаддер Кънаджъ. Всъщност след убийството на журналиста вероятността да убият някой друг член от тази комисия бе твърде намаляла, но така може би щяхме да имаме възможност да открием дали има нещо общо между жертвите, ако не и да се натъкнем на нещо неочаквано, убягнало от вниманието ни до този момент. Затова предупредих Али да си отваря очите и да не пропуска и най-малката подробност.
	Въпреки това все пак не бях напълно спокоен, докато слизах надолу по стълбите на Цистерните с кожената чанта с инвентарните колекционерски книги и монетите, намерени в ръцете на жертвите. Чувствах, че има нещо, което е трябвало да направя, но не съм. И как бих могъл да съм спокоен, като три дни поред всяка нощ вилнееше някакъв убиец или убийци, които сякаш си играеха на котка и мишка с нас? От първото престъпление до сега нито бяха променили стила си, нито бяха спрели убийствата, нито ни бяха оставили каквато и да било следа. Изобщо не се притесняваха от полицията, нещо повече, дори се подиграваха с нас. Но нямаше място за изнервяне, защото загубехме ли самообладание дори само за миг, щяхме да започнем да правим грешки. Не беше никак лесно да сдържаме гнева си, особено когато всеки ден в Истанбул имаше по една жертва. И три дни поред — никакво реално доказателство, нито следа, нито някаква нишка, която да ни помогне да разплетем случая. Не смятах, че Йомер Екинли и братята му са извършителите. Можеше да е Адем Йездан или Намък Караман, можехме да се усъмним и в Лейля Баркън, но за открилия по мистичен път собственото си „аз“ Йомер беше ако не невъзможно, то поне изключително трудно да отнеме човешки живот.
	Стъпало по стъпало по каменната стълба, подпирайки се от лявата страна, слизах все по-надолу, докато пред мен не се откри невероятна гледка, пропъдила за миг всичките ми тежки мисли. Застинах пред нея като омагьосан, забравяйки и за убийствата, и за Лейля Баркън и нейния любовник, без да мога да направя и крачка напред. Пред краката ми се разстилаше огромно, полуосветено, омагьосващо езеро, отразяващо наредените в редици една зад друга колони със странни капители, проблясващи във водите като растящи великани. Вярно, не за пръв път идвах в цистерните под земята, но всеки път изживявах едно и също чувство. Нещо като пътуване във времето. По-точно — на загуба на усещането си за време. Толкова въздействащо бе това място, че сред толкова многото исторически места, които бях посетил — и в Истанбул, и не само, то оставаше като запечатано в паметта ми. Бе единственото, където губех връзката си с настоящето и изцяло потъвах в историята. Където и да обикалях — било дворец, построен преди хиляди години, било медресе, църква или светилище — винаги усещах, че не съм в миналото, а в днешния ден, и че само след малко, щом си тръгна оттам, отново ще се върна в обитавания от мен свят. Колкото и пъти да идвах в подземните цистерни обаче, колкото и пъти да усетех в дробовете си техния влажен въздух, колкото и пъти да се изгубех сред гората от колони, се чувствах много далеч от съвременния живот, течащ само на няколко крачки от мен; все едно се бях пренесъл в друго време и в друго измерение.
	И сега беше същото — атмосферата на това място прекъсна обичайния поток на мислите ми, омагьоса ме и напълно завладя ума ми. Сигурно затова забравих защо съм дошъл тук още от момента, когато стъпих на извисяващата се над земята платформа, под която спокойно плуваха стотици риби, и тръгнах между колоните, поели целия товар на външния свят и цялата тежест на погледите му. Бавно и тихо пристъпвах, сякаш привлечен от някаква тайнствена сила и напълно изгубил себе си. Докато умът ми търсеше отговори на свръхестественото, краката ми като че ли сами се движеха към целта — двата каменни постамента с главите на Медуза под колоните. За мен това беше най-въздействащото място в Цистерната на базиликата — двете глави на Медуза от камък таяха някаква своя тайна магия, която така и никога не можах да разгадая. Векове наред запазили мълчанието си, с отворени докрай очи без зеници, може би спазеха всичките тайни на Истанбул в себе си. При цялата тази загадъчност, витаеща тук, обяснението, че тези цистерни са построени, за да задоволят нуждата от вода на църквата „Ая София“, изглеждаше толкова прозаично и неинтересно. Очите ми останаха вперени в зеленикавите като мъх широко отворени очи на Медуза. В този миг чух гласа на Лейля Баркън:
	— Невзат бей, Невзат бей!
	В момента, в който отместих поглед от зелените очи на Медуза към пъстрите очи на Лейля, които в полутъмното изглеждаха светлокафяви, напуснах света на фантазиите и преминах в реалността.
	— Сякаш бяхте в някакъв друг свят! — усмихна ми се тя. — Видях ви, че слязохте, и ви махнах, но дори не ме забелязахте. Историческите места сигурно доста ви въздействат!
	Аз се опитах също да се усмихна.
	— Най-вече това тук! — погледът ми обгърна гората от колони. — Това е някакво омагьосващо място.
	— Така е. Но и вчера ви намерих в подобно отнесено състояние.
	Не я разбрах.
	— Припомнете си, вчера вечерта… пред Дикилиташ. — Хвърли ми поглед, сякаш казваше „Не крийте нищо!“. — Да, Невзат бей, така си е — вие обичате историята!
	— Според мен всеки жител на този град трябва да я обича! — отвърнах й аз. — Иначе така и няма да разберем ценността на Истанбул.
	Изгледа ме многозначително и рече:
	— Струва ми се, че в най-скоро време ще ви направим член на Дружеството за защита на Истанбул…
	— Защо не? — много сериозно отговорих аз. — Готов съм на всичко, ако ще е от полза за града.
	Леко отметна глава назад, сякаш се мъчеше да разбере по-добре казаното от мен:
	— Всичко ли?
	Гласът й прозвуча иронично, сякаш си играеше игрички с мен. Като ме питаше дали съм готов на всичко, имаше предвид дали съм способен и на убийство, но аз не отстъпих.
	— Да, на всичко! Това е уникален град. Но е трудно да се каже, че ние сме достойни за него.
	— Ето тук сте много прав!
	Играта беше свършила — гласът й прозвуча много-много тъжно. И тя плъзна поглед върху колоните, също като мен преди малко. — Дори това място открихме толкова късно. Цистерните бяха ремонтирани едва през 1987 година, 64 години след като се основа новата ни държава — Републиката.
	— И османците ли не са знаели за това място?
	— Как биха могли да не го знаят? Години наред са напоявали розите в градините на двореца със събралите се води от цистерните. За пиене те предпочитали течащи, а не застояли води. Цистерните са построени от римляните. А османците, за разлика от тях, са изградили чешми навсякъде из града. Всъщност една от причините римляните да направят цистерните е нуждата от вода при продължителните обсади на столицата. И са били много прави, като знаем колко често това се е случвало.
	Макар по-рано да знаех, реших да я попитам, понеже сега не можех да си спомня добре.
	— А кой е направил Цистерната на базиликата? Константин ли?
	Лейля поклати отрицателно глава.
	— Не, Юстиниан*. Друг император, който е направил не по-малко за града от Константин. Говори се, че точно тая цистерна е била изградена за нуждите от вода на църквата „Ая София“.
	[* Юстиниан I Велики (483–565) е император на Източната Римска империя (Византия) от 1 април 527 до 11 ноември 565 г. С управлението на Юстиниан започва трансформацията на късноантичната Източна Римска империя в ранносредновековна Византия. — Б.пр.]
	Посочих с ръка към двете изображения на главата на Медуза и попитах:
	— Те имат ли някакъв смисъл? Някакво особено значение? По-различни ли са от останалите паметници?…
	Погледна ме замечтано и отвърна:
	— Де да имаха такъв смисъл! Мястото щеше да е още по-привлекателно, но за съжаление, нямат такъв тайнствен смисъл… Вероятно са взети от някой езически паметник. За да наложи напълно християнството в страната си, Юстиниан е постъпвал жестоко с езичниците. Забранил им е да работят на държавна служба и да изпращат децата си в училищата. Говори се, че по тази причина е била затворена и Атинската академия — най-значимият интелектуален център по онова време. Тоест императорът е водел един вид война с езичеството*. Затова пожелал да се премахнат всички статуи, като тези на горгоната Медуза, символизиращи езическите вярвания. Но понеже били функционални, ги използвал в изграждането на цистерните. — Продължи, снишавайки глас, все едно се боеше, че думите й, отекнали в спокойните води, могат да съживят призрака на живелия преди столетия император: — Или може да са пренесени тук от някой римлянин, все още свързан с езическите си вярвания, за да им се покланя тайно.
	[* Юстиниан се намесва в делата на Църквата и преследва и екзекутира манихеи, еретици и езичници. — Б.пр.]
	Беше дошло времето да навлезем в темата, която всъщност ме вълнуваше.
	— Интересен император е бил този Юстиниан. Но сега нас ни интересува Теодосий, изградил Златната порта. По-точно, Теодосий ІІ, или който и да е там по ред, това вие ще кажете.
	Лейля се позасмя.
	— Защо се смеете?
	— Защото говорите за императора като за някой от вашите заподозрени.
	Засрамих се, но не исках да разбере.
	— Какво да се прави, Лейля, като не става въпрос за урок по история, а за разследване на убийство.
	— Не се засягайте веднага! Всъщност това ми харесва у вас. Както и да е. Носите ли монетите?
	— Да — отвърнах аз, оглеждайки се наоколо.
	Върху немного широката платформа имаше две жени и един мъж, говорещи на испански. Всъщност и те бяха застинали пред празния каменен взор на Медуза и не бяха в състояние да ни видят, но дори и пред чужденци не исках да обсъждам въпроси, касаещи разследването. Затова я попитах:
	— Тук ли искате да ги разгледате? Понеже аз нося и инвентарните колекционерски книги.
	— На Недждет ли? — присви очи със съмнение. — Къде сте ги намерили?
	— Даде ми ги адвокатът на Адем Йездан. Той водел делото, заведено срещу Недждет.
	Думите ми явно бяха прозвучали убедително и я поуспокоиха.
	— Ясно. Мога ли да ги видя?
	— Разбира се — отговорих аз и отново се огледах наоколо. — Но ви казвам, че ще е по-спокойно, ако отидем в някое кафене… ако има наблизо.
	Посочи някъде в тъмнината зад нас.
	— Има едно под стълбите на изхода, но е тъмно. Няма да мога да видя нито монетите, нито да прочета описанията в регистъра. — Кимна към една редица дървени пейки на няколко метра от нас, точно под лампите. — Вижте, тук е закътано. Можем да седнем. Повечето от посетителите искат да видят Медуза. Никой няма да ни безпокои тук, а и светлината е достатъчна.
	Значи, ще е при Колоната на Маркиан* във „Фатих“
	[* Колоната на Маркиан, или на турски Къзташъ, е паметник, построен в Константинопол през 455 г. Той е от червено-сив египетски гранит. Основата е четириъгълна, очертана от четири плочки от бял мрамор. Колоната е направена с коринтски капител, може би основа за статуя на император Маркиан. — Б.пр.]
	Червената светлина от лампата беше достатъчна. Настанихме се на дървените скамейки, извадих колекционерския регистър от чантата си и го подадох на Лейля. Забелязах, че докато го слагаше в скута си, очите й се насълзиха, но сега не му беше времето да разгадавам смесените чувства, които изпитваше към починалия си бивш съпруг.
	— Виждали ли сте преди това тези регистри? — бързо изстрелях аз въпроса си, за да не допусна каквото и да било разчувстване.
	Спря да разлиства страниците и с рязко кимване на главата отрече:
	— Не, никога, сега за пръв път ги виждам.
	Възможно беше и да е така. Ако Недждет е станал колекционер нумизмат, след като са се разделили вече, Лейля можеше да не знае нищо за регистрите. Извадих от чантата си и монетите на Византион и Константин и съзнателно оставих вътре тази на Теодосий.
	— Тези вчера ги видяхте — подадох ги на Лейля аз. — Сега бих искал от вас да проверите дали фигурират в колекционерския му регистър. Аз погледнах, но се боя да не направя погрешна преценка. Все пак и вие да ги прегледате…
	— Разбира се — взе тя монетите от ръката ми. — Първо погледна монетата на Византион, след това прелисти страниците на инвентарната книга. — Византион, Византион… да, ето тука е. — Взе да чете написаното в регистъра и едновременно да сравнява надписите върху монетата в ръката си. — Хъъъм, монетата със звездата и полумесеца. Лице — бюст на богинята Хеката, да, ето го. Да видим и задната страна. Надпис „Византион“, да, ето го и него. Звезда и полумесец. АЕ 18 мм, 3,85 грама. — Вдигна глава и ме погледна: — Без съмнение е същата монета.
	След това отново се вглъби в регистъра.
	— Да видим сега Константиновата монета… Да, ето — аверс: бюст на Константин. — Вдигна монетата към светлината. — Да, лицето е същото, да видим сега и задната страна. Виктория седи отдясно, върху щита, който е на коленете й, има надпис VOT XXX… а в тази част и мястото, където е сечена монетата…
	Пак я погледна.
	— Да, прав сте, Невзат! И тази монета е от колекцията на Недждет Денизел.
	Сега беше моментът да й покажа и третата. Извадих прозрачното найлоново пликче.
	— А това е оставената в третата жертва монета.
	Взе я в ръцете си и промърмори:
	— Ъъъъм, солидус…
	— Моля?
	Вдигна я към лампата и обясни:
	— Това значи, че е златна. Като монетата на Константин. — Изведнъж се развълнува: — Теодосий ІІ… Да, както предположих, не е на Теодосий Велики, а на неговия внук, Теодосий ІІ.
	Дядото Теодосий, внукът Теодосий Еди-кой си… Нямах ни най-малка представа кои са тия императори и какво са извършили. Затова не знаех и какво да кажа, само търпеливо чаках обясненията на директорката на музея.
	— Да, ето тук, от лицевата страна е бюстът на Теодосий ІІ… — Погледна отново монетата и замислено продължи: — Ами да, и тази монета е от колекцията на Недждет…
	Значи, нумизматичните сбирки на Недждет и Адем бяха в ръцете на убийците. „Дано не избият толкова хора, колкото са монетите в колекциите!“ — мина ми през ума.
	— Странното е, че след Константин са избрали Теодосий ІІ — обади се Лейля, все едно си говореше сама на себе си. Обърна се към мен, подаде ми монетата и повиши глас: — Теодосий ІІ не е бил толкова важен за римската история император…
	Взех късчето злато и преди да го върна обратно в чантата, попитах:
	— Между Константин и Теодосий има голям период от време, нали?
	— Теодосий ІІ — веднага ме поправи тя. — Както казах, за разлика от внука си, Теодосий е бил важен император. Затова го наричат и Теодосий Велики. Последният владетел на неразделения Рим. Разделянето на Източен и Западен Рим става възможно след неговата смърт, през 395 г.
	Това обяснение не ми говореше нищо. Чак като затворих чантата си, тя отговори на въпроса ми, който ме занимаваше:
	— Да, между управлението на Константин Велики и Теодосий ІІ минава доста време — Константин умира през 337 г., а Теодосий ІІ се ражда през 401-ва. — Вдигна очи към тухления таван на цистерната и взе да пресмята: — Какво прави това? Шейсет и четири години. През това време са управлявали различни императори. — Погледна ме в лицето, все едно очакваше отговор от мен, и прошепна: — А и Теодосий ІІ е бил незаконороден и е управлявал незаконно…
	— Как така?
	— Извинявайте — рече тя, но на лицето й отново се появи дяволита усмивка. — Смята се, че Теодосий ІІ е копеле. Разпространено е мнението, че майка му Евдоксия е била леконравна жена, а мъжът й Аркадий я мамел с красиви дворцови служители. Но не това е важното, а как Теодосий е станал неправомерно император, след като не е бил законен наследник. За това изиграва роля и ранната смърт на баща му Аркадий. Теодосий ІІ е бил само на седем години, когато е станал император.
	— На седем? — смаяно казах аз.
	Гласът ми прокънтя толкова силно, че последната от минаващите покрай нас група туристи, една симпатична възрастна жена, не се сдържа, обърна се и ме изгледа укорително. Лейля Баркън не я беше забелязала.
	— Да, на седем години. Но никога не е бил владетел в истинския смисъл на думата. Страната е управлявал императорският регент Антемий, но и след неговата смърт юздите на властта не попадат в ръцете на Теодосий ІІ. Този път започва да управлява по-голямата му сестра Пулхерия, която е била изключително грозна жена и заявявайки, че се е посветила на Исус, е дала обет за целомъдрие. Тя не се е интересувала толкова от светските дела, а единствено от това, да бъде провъзгласена за светица. И страстно е преследвала тази си цел. До самия си край, с всички средства, дори и след като горкият й по-малък брат Теодосий ІІ паднал по време на лов и умрял. Тя продължила да плете дворцовите си интриги, докато не склопила очи.
	— Значи, собственикът на тази монета е бил само марионетен император? — попитах аз, кимвайки към чантата си.
	Леко вдигна добре оформените си вежди.
	— Не е било съвсем така… И Теодосий ІІ е извършил важни неща, но винаги е оставал в сянката на другите.
	— Какви са били тези важни дела?
	— Например той е основал първия университет* в съвременния смисъл на думата в този град. Открит през 425 г., той е имал 31 катедри. Учели са се и латински, и гръцки. — Замълча и се загледа в платформата, но не след дълго продължи: — Казахте, че сте намерили трупа при Златната порта, нали?
	[* Това е т.нар. Магнаурска школа, в която е преподавал Константин Кирил Философ и се е учил цар Симеон. — Б.пр.]
	— Да, при вратата на затвора „Йедикуле“, която вече не се използва.
	Дори не изслуша обясненията ми и продължи да говори сякаш на себе си:
	— Теодосиевите стени… Разбира се, че ще е там. Това е най-важното дело, извършено от Теодосий ІІ. Внушителните градски стени, простиращи се в две редици от Златния рог до Мраморно море. И най-впечатляващият вход през тях за града е Златната порта. На латински — Porta Laurea. През която завръщащите се от военните си походи императори са влизали тържествено в града. — Впи блесналите си очи в мен. — Връщам си думите назад, Невзат бей. Колкото и да е незначителен иначе Теодосий ІІ, достатъчно е само, че е изградил стените, за да бъде споменавано името му векове наред. Стените, които стотици години са пазили този град.
	Изобщо не ми пукаше дали Теодосий ІІ е важна личност, или не. Важното за мен бе да разбера защо убийците са оставили третата си жертва пред Златната порта. Затова я попитах направо:
	— За вас има ли някакъв особен смисъл това, че са оставили жертвата там, пред Златната порта? Какво са искали да ни кажат убийците с това?
	Погледът на пъстрите й очи застина като водите под платформата под нас.
	— За мен по-важното е — прошепна тя — дали посланието, което убийците ни оставят, е свързано със самия град, или с владетелите на града? Да, Невзат бей, мисля си, че ако намерим отговора на този въпрос, следващите жертви на убийците… — Внезапно замълча, усетила, че е казала нещо грешно, обърна се към мен и се опита да се поправи. — Надявам се да няма такива, но ако има и следващи жертви…
	— Не се съмнявайте — съвсем хладнокръвно казах аз, — че ако не открием убийците, ще има и нови жертви. Моля ви, продължете!
	— В такъв случай бихме могли да предвидим местата, на които биха ги оставили… Само да можем да разберем, дали убийствата са свързани с града, или с неговите владетели…
	Разсъжденията й бяха правилни.
	— Доколкото знам, крал Визас не е бил римлянин — подчертах аз различието на първата от двете други монети, които държеше в ръцете си. А някакъв заселник от Гърция.
	— Прав сте, не е бил римлянин. Не е бил и римски император. Бил е само крал.
	— Но в ръката на първата жертва открихме монета от основания от него град. Значи, това не е римска, а византийска монета.
	Вдигна показалеца на дясната си ръка и възрази:
	— Но монетата се отнася не към периода на Визас, а е била сечена през римско време. Спомнете си, когато дойдохте у дома, показах ви я и в книгите ми.
	Спомних си, но исках да съм напълно сигурен.
	— Това съвсем сигурно ли е? Доказано ли е научно?
	— Разбира се. Тази монета е била сечена по времето, когато Византион е бил управляван от римляните. Трябва да е било по времето на Август или Тиберий*. В първите десетилетия на новата ера. Когато градът все още не е бил столица. Тоест много преди да стане Константинопол.
	[* Октавиан Август управлява Римската империя 41 години — от 27 г. пр.н.е. до своята смърт през 14 г. от н.е. С управлението му започва ера на относителен мир, известен като Pax Romana. След продължителните погранични и граждански войни мирът в Средиземноморския свят цари повече от 2 века. Август е наследен от своя доведен и осиновен син Тиберий. — Б.пр.]
	Всички тези дати и стари имена на града и на управлявалите императори ме объркваха. Затова я попитах още веднъж:
	— Значи, вие мислите, че престъпленията са свързани с владетелите?
	На лицето й се изписа несигурност, все едно е поставена пред доста трудна ситуация. И вместо да ми отговори, се изправи.
	— Да повървим ли?
	Нямаше как, и аз станах и тръгнах с нея. Платформата се беше изпълнила с хора. Трябва още някоя група туристи да се бе изсипала. Отговори на въпроса ми чак след като се измъкнахме от англоговорещата тълпа.
	— Не съм сигурна. Да, може убийствата да са свързани с града. Но ако трябваше да избирам някоя от тези две възможности, щях да се спра на свързаната с владетелите. Защото убийците винаги оставят препратка към тях.
	— Но само чрез монетите — опитах се да й обърна внимание върху този факт. — Можеше да оставят първата жертва пред някой храм, свързан с крал Визас. Например храма на Посейдон. Вие казахте, че там имало и такъв — там, където Недждет Денизел ви е предложил да се омъжите за него.
	— Така беше. — Киселата усмивка, появила се на лицето й при споменаване името на първия й съпруг, изчезна след секунди. — Но когато анализираме нещата, ще се ръководим ли от мястото, на което са оставяни жертвите, или от монетите в дланите им?
	— И от двете. Дори трябва да гледаме как точно са извършени престъпленията. Както и фигурата, която очертават телата.
	В очите на Лейля Баркън проблясна любопитство.
	— Как са нагласени труповете ли?
	Вече нямаше смисъл да крия от нея тази информация, затова й разказах всичко подробно, за да видя също така каква щеше бъде и нейната реакция.
	— Ръцете и на трите жертви са вързани така, че по форма да напомнят върха на стрела. А краката им са разтворени така, че да напомнят тетивата на лъка. Тоест труповете и на тримата убити са аранжирани така, че да са във формата на лък и стрела. Пръстите и на трите жертви сочат към мястото, на което ще бъде оставена следващата.
	Отново някаква несигурност се появи на лицето й.
	— Защо не ми казахте това по-рано?
	— Не съм ли ви казал? Сигурно защото съм мислел, че не би ви заинтересувало. Както и да е… — опитах се аз да омаловажа въпроса й.
	Но тя не остави тази работа така.
	— Чакайте, чакайте, Невзат бей. — Гласът й звучеше обидено. — Нямате ли ми доверие?
	— Не, моля ви, от къде на къде си го помислихте?
	— От това, че скрихте информацията си от мен. Ако се съмнявате в мен, моля ви, кажете ми го направо!
	— Напразно се обиждате — за кой ли път най-хладнокръвно излъгах аз заради професията си. — Ако беше така, ако ви нямах доверие, щях ли да си сътруднича с вас?
	Изглежда, че я бях убедил, но не се сдържа да ме предупреди:
	— В такъв случай, моля ви, не крийте информация от мен. Защото ако не са ми известни подробностите, мога да ви насоча в погрешна посока. А не бих искала да нося такава отговорност!
	Дори не опитах да се защитя.
	— Мисля точно като вас! И това, че не съм ви съобщил тези подробности, не е, защото ви нямам доверие. Толкова неща са ми на главата… Но и вие трябва да ни кажете всичко.
	Съмнение плъзна по лицето й, но напрежението й отмина и тя тихо и доверително отвърна:
	— Точно това правя!
	— Обаче не ни казахте, че Намък се е опитал да набие Недждет Денизел! — Изчака да довърша фразата си, гледайки ме с леко присвити очи. — Днес разговаряхме с един от хората на Адем Йездан, важен човек. Той ни каза, че Намък е понечил да души Недждет Денизел, стискайки го за гърлото. И ако хората наоколо не са се намесили, за малко е щял да го убие.
	— Лъже! — избухна тя. — Никой никого не се е опитвал да убие!
	— Значи, това не се е случвало?
	Млъкна и се загледа за миг надолу, в сребристите гърбове на рибите, плуващи над множеството дребни монети, хвърлени за късмет във водата през парапетите на платформата.
	— Случи се! — отвърна, откъсвайки поглед от водите. — Не беше правилна постъпката на Намък, но Недждет напълно си го беше заслужил. — Спря и отново ме загледа право в лицето. — Преди година бяхме излезли от един семинар за превръщането на района на „Султан Ахмед“ в музейна зона. Имаше и малък коктейл. Недждет не участваше в семинара, но беше дошъл на коктейла. Беше подпийнал. Тръгна направо към нас. Стояхме с Намък един до друг. Той се развика, сочейки го с пръст: „И какво намираш в този дивак?“. Не му отвърнах, а само хванах Намък и му казах да си вървим. Той също запази самообладание и се съгласи да си тръгваме. Но Недждет не го оставяше на мира и продължаваше да го обижда: „Мина вече модата на такива нещастници, той е човек на миналото. Не разбираш ли, че всичко свърши — и левичарството, и екологията?“. И както приказваше, ме хвана за рамото. „Пусни ме!“ — предупредих го аз. Но той се запъна: „Не, няма да пусна — нито рамото ти, нито теб!“. И тогава Намък се обърна, хвана дясната ръка на Недждет, свали я от рамото ми и любезно го предупреди: „Пиян си, осъзнай се!“. Тези думи още повече вбесиха Недждет и той понечи да удари Намък с юмрук: „Пусни ми ръката! Ти кой си, че да ми блъскаш ръката?“. Но Намък беше подготвен и се отдръпна, за да избегне удара. Недждет обаче загуби равновесие и почти падна на земята. Пак Намък го предпази да не се строполи. Но Недждет, който не съзнаваше какво прави, се възползва от това положение и залепи плесница на Намък. Това беше последната капка, преляла чашата. Намък също загуби самообладание и в яда си хвана Недждет за гърлото. Едва го отделиха от него. Ето как се случи това.
	Поклатих глава одобрително.
	— Донякъде Намък е бил принуден да се отбранява.
	— И мен, не само себе си! — допълни тя. — Както казах и по-рано, Намък е кротък. Всъщност и Недждет разбра, че не е прав. На следващия ден ме потърси и ме помоли да му простя, че бил много пиян. А аз му отвърнах, че трябва да се извини по-скоро на Намък, и му затворих телефона. Недждет се свивал, молил и Намък го извинил. След което Недждет ни покани на обяд. За да изглади свадата помежду ни. Ние приехме. Поговорихме си, видяхме се и всичко свърши гладко.
	Нямаше смисъл да я притискам повече за това.
	— Разбирам. Значи, приключили сте с тази случка. Да се върнем на разследването. Та какво казвахте?
	— Вие разказвахте — заговори тя и тръгна отново. — Че ръцете на жертвите като върха на стрела сочели в определена посока. Накъде всъщност?
	Положението на трите трупа отново премина пред очите ми.
	— Ръцете на Недждет сочеха към „Чемберлиташ“. Тези на Мукаддер Кънаджъ, когото открихме на „Чемберлиташ“, сочеха по посока на затвора в „Йедикуле“. А пръстите на Шадан Дуруджа, открит снощи почти пред стените — към Златната порта. По-скоро, зад Златната порта.
	— „Месе“ — прошепна тя. — Главната улица, образуваща гръбнака на Константинопол. Императорът, влизащ в града през Златната порта, е минавал по този булевард, за да стигне в двореца си. Имало е безброй паметници покрай този път. Истината е, че сега повечето са празни места, където се разхождат ветровете.
	— Ние трябва да имаме предвид онези, които са просъществували. Както знаете, последните две жертви са оставени на запазили се до днес исторически места. Само първата жертва открихме на Сарайбурну, на мястото на предполагаемо светилище. Значи, не трябва да се ограничаваме само с „Месе“, може да са и паметници покрай историческата главна улица.
	— Има логика — замислено отвърна Лейля. — Но в това пространство има такова множество от църкви, дворци, форуми, паметници, пристанища, базилики, че… Става дума за един много голям град… За столицата на огромна империя. Студийският манастир*1, Форумът на Бовис, Форумът на Аркадий*2, Форумът на Теодосий*3, Форумът на Константин*4, Филоксеновата цистерна*5, Хиподрумът, „Ая София“, Големият дворец, са първото, което ми идва наум, и всяко едно от тези места, дори цистерната, където сме сега, би могло да бъде сред посочените…
	[*1 Студийският манастир „Свети Йоан Кръстител“ се намира на седмия хълм на Цариград Ксиролоф, където във византийската епоха се е намирал столичният квартал „Псаматия“. Манастирът е бил построен през 462 г. от патриция и бивш консул Студий, един от преселилите се по заповед на император Константин ІІ римски сановници в Цариград. Главният храм на манастира е бил „Свети Йоан Предтеча“, едноапсидна трикорабна базилика. — Б.пр.]
	[*2 Флавий Аркадий (Flavius Arcadius) (377/378–408) е бил император на източната половина на Римската империя от 395 г. до смъртта си. Аркадий е по-големият син на Теодосий I и Елия Флацила и брат на Хонорий, който става император на Западната Римска империя. След избавлението от готската заплаха в Константинопол е започнат строежът на Форума на Аркадий и триумфална колона в чест на императора, въпреки че не са завършени до края на управлението му. — Б.пр.]
	[*3 Форумът на Теодосий (наричан още Таврически форум, т.е. Форум на бика, а днес площад „Баязид“) е бил създаден още по времето на император Константин І, а при Теодосий І бил преустроен. В средата му е имало колона, подобна на Траяновата в Рим. — Б.пр.]
	[*4 Форумът на Константин е построен в основата на старите стени на Константинопол. Бил е кръгъл по форма и е имал 2 монументални врати от изток и запад. — Б.пр.]
	[*5 Филоксеновата цистерна (на турски Бинбирдирек — „хиляда и една колони“, макар колоните да са 224), е изградена през V в. Намира се между Форума на Константин и Хиподрума в Истанбул. Първоначално е била построена под двореца на Антиохий. — Б.пр.]
	Права беше, но и ние не можехме така да седим и да чакаме с вързани ръце убийците отново да извършат престъпление.
	— Така е, но убийците действат по някаква логика, която ние все още не сме разгадали. И дори да не е съвсем систематизирано, досега са действали в определен хронологичен ред. Крал Визас, Константин, Теодосий ІІ… Дори между тях да има продължителни периоди от време, все пак се движат от миналото към настоящето.
	— Разбрах какво искате да кажете — прекъсна ме Лейля, — значи, трябва да набележим важните паметници, изградени в този град след времето на Теодосий ІІ.
	— Да. Точно това исках да кажа. И трябва те да са се запазили досега. Убийците избират да оставят жертвите си точно пред такива исторически паметници.
	— Така излиза — съгласи се тя. — Всъщност, като се замислим, и паметникът на Ататюрк, където е оставена първата жертва — Недждет, може да се смята за такова място, историческа забележителност.
	— Този паметник е първият на Ататюрк в Турция. Негов автор е австриецът Хейнрих Крипел*. През 1926 г. е издигнат на пиедестала в Сарайбурну.
	[* Хейнрих Крипел (Heinrich Krippel) (1883–1945), е австрийски скулптор, познат в Турция с паметниците на Ататюрк в няколко града — Истанбул, Коня, Анкара, Афионкарахисар и др. Бил е поканен от Мустафа Кемал Ататюрк, който лично му е позирал за статуите. — Б.пр.]
	— Интересно. Но вече знаем, че онези, които са убили Недждет Денизел, са искали да привлекат вниманието ни не към Мустафа Кемал, а към цар Визас. Онова, което не знаем, е къде ще оставят четвъртата жертва? Освен вас, няма кой друг да ми помогне по този въпрос. Трябва да ни посочите някой исторически паметник, изграден след Теодосий ІІ.
	Лейля сякаш изпадна в паника, забелязвайки настоятелния ми поглед.
	— Нали не искате от мен това веднага, на момента?
	— Искам това сега — отвърнах аз, без да отместя погледа си. — Всяка изминала минута работи срещу нас.
	— Но сега, така набързо, мога да кажа нещо грешно.
	— Нищо, вие се опитайте.
	Опитваше се да превъзмогне паниката си.
	— Кои са следващите императори след Теодосий ІІ? — Тя вдигна отново очи към кирпичения таван на Цистерната на базиликата. — Маркиан*, Леон І, Леон ІІ… — Спря за малко да изброява. — Не, не, Маркиан… Той е… на Теодосий ІІ, може да е той. — Очите й особено просветнаха в полумрака на цистерната. — Разбира се, Колоната на Маркиан, може да е тя. Площадът, където се намира, се нарича „Форумът на Амастрион“. По онова време смъртните присъди са се изпълнявали там, където е била Колоната на Маркиан. А труповете са оставяли на площад „Амастрион“, за назидание на народа. — Да, Невзат — развълнувано се обърна към мен Лейля, — мисля, че убийците ще оставят жертвата си пред Колоната на Маркиан.
	[* Флавий Маркиан е император на Източната Римска империя от 450 г. до смъртта си през 457 г. Смята се, че е от тракийски произход, от племето на бесите. Възкачен е на престола от сестрата на Теодосий ІІ Пулхерия, която се омъжва за него. Той отказал на Атила ежегодния данък, като му заявил, че „златото е за приятелите, желязото — за враговете“. — Б.пр.]
	— Къде е тази колона?
	— На „Фатих“.
	Така ме погледна, все едно ми казваше: „Как може да не знаете?“.
	— Значи, ще е Маркиановата колона, във „Фатих“.


>	Имаме си работа с много добре организирана банда убийци

	Чакахме в моята бричка, спряна точно в горния ъгъл на улицата, спускаща се направо от булевард „Фатих“ към Маркиановата колона. Този сравнително къс булевард, излизащ досами историческия паметник, не бе по-различен от която и да е улица или задънена пресечка, в която и да е махала на злощастния ни Истанбул, завладян от безбройното множество коли, запълнили и най-малката празнина в неговото тяло. Но ако трябва да съм честен, макар обикновено по това време на вечерта булевардът напълно да опустяваше, в този миг неочакваното стълпотворение от коли ни идваше като манна небесна, защото ни скриваше от зоркия поглед на евентуалния посетител, който би могъл да дойде, за да остави жертвата си пред паметника.
	В колата бяхме само аз и Али, но освен нас на площада с колоната откъм улицата към парка чакаха още трима души, командвани от Екрем. Мястото, където бях паркирал колата ми, беше горе на високото и оттам спокойно можехме да наблюдаваме Маркиановата колона, известна и като Девичата колона — Къзташъ, гордо извисяваща се от векове към небето, макар вече да не носеше статуята си, а повечето от надписите върху постамента й да се бяха изтрили с времето.
	— Защо са я нарекли Девичата колона, шефе? — попита ме Али, разкъсвайки с въпроса си спусналата се мъртвешка тишина. — За девойки ли е била издигната? — продължи да пита той, без да откъсва поглед от паметника.
	Същото бях попитал и аз Лейля Баркън на излизане от Цистерните. Тя ми отвърна, без да може да сдържи усмивката си:
	— Всъщност тази колона е издигната за императора, властващ по онова време — Маркиан, както се досещате — за да привлича вниманието на хората към него. Сега вече я няма, но навремето върху постамента на колоната се е издигала и статуята на самия Маркиан. Според легендите, когато покрай нея минели девойки, тя прошепвала: „Ти си девствена!“, или обратното — „Ти не си девствена!“. Постепенно слухът за обидното поведение на статуята плъзнал сред народа и за недевствените момичета вече станало невъзможно да минават покрай нея. Така продължило, докато оттам не минала балдъзата на самия император. Щом статуята произнесла: „Ти не си девствена!“, настъпила ужасна суматоха! Сестрата на жена му се прибрала в двореца, цялата обляна в сълзи, и казала, че такава обида не може да се търпи повече. Императорът, който слушал жена си, разрушил статуята, за да запази честта на балдъзата си — обясни Лейля Баркън, намигвайки ми закачливо. — Разбира се, всичко това са легенди. Истинската причина Маркиановата колона да бъде наречена Девичата колона, вероятно е това, че върху постамента й е имало два барелефа на богинята на победата Нике. Османците, като ги видели, я нарекли Девичата колона.
	Разказах всичко това едно към едно на помощника ми, който ме слушаше с голям интерес.
	— Ама че смешна работа! — рече развеселен той, потъвайки в коженото си яке. — Някакъв губернатор издига статуя на императора, за да му се подмаже, а народът създава цяла легенда около нея!
	Въпреки тези му приказки, и той не можеше да откъсне поглед от колоната. А може и да не я зяпаше, а само погледът му да беше прикован в една точка, заради натрупалата се тридневна умора. То и аз, ако се отпуснех — спокойно можех да се унеса така, както си седях в неудобната седалка на моята ветеранка. За да не заспя, заразпитвах за последния убит:
	— Значи, и третият убит не е бил много обичан от колегите си?
	— Ъммм — обади се Али, изправяйки се от отпуснатата назад седалка. Наистина се е бил унесъл! Но бързичко се съвзе: — За Шадан Дуруджа ли ме питате, шефе? Ами така си е — много-много не скърбят за него във вестника, където работи. Вярно, никой не каза: „Добре, че се е случило!“, но и не видях никой да пролее дори една сълза за покойния. Разпитах неколцина, които опитаха да се отърват със стандартни лафове. Мисля, че проучването на Зейнеб е точно — май Шадан е бил нечистоплътен като журналист.
	— Също като останалите жертви… не му е чиста работата.
	— След това прибрах тефтерчето със записките от бюрото му и харддиска на компютъра му и ги занесох в лабораторията — продължи Али, сякаш не бе чул думите ми. — В тефтерчето нямаше нищо, което да ни свърши работа. Само бележки за новините, които е писал, набързо нахвърляни чернови. И телефоните на двама души, които е щял да интервюира. Зейнеб даде харддиска на малките, компютърджиите, и утре ще разберем какво има на него.
	Имаше толкова много неща, които очаквахме да научим утре: чии са отпечатъците, открити от Зейнеб върху рамките на гравюрите в дома на Недждет Денизел, защото бяха се припокрили един върху друг от многото докосвали ги хора и трябваше да се изчистят; Зейнеб беше дошла към десет в управлението с отпечатъците, преди ние да отидем да чакаме около колоната; този път не беше забравен и Крал Визас — за да не умре от глад и жажда, Али специално беше наредил да оставят симпатичния папагал временно при един негов доверен любител на птици. Шегата настрана, Зейнеб беше свършила много прецизна и пипкава работа в дома на първата жертва. Но след като вкараха всичките в компютъра, тя трябваше да работи до сутринта, за да сравни и уточни всичко за всеки един от множеството насложили се един върху друг пръстови отпечатъци. Изглежда, и изследването на колата на Йомерови щеше да приключи едва утре. И още нещо доста важно беше отложено за утре — списъкът на вещите лица в общината, които Али трябваше да получи, заради някакви проблеми с компютрите им. Лошото бе, че когато получим утре всички тези данни, съществуваше вероятност да не стигнем до някакъв резултат. Какъв ти резултат — можеше дори да не открием и най-малката следа. Размърдах се, изнервен от тези си мисли. Болката в лопатките ми се обади моментално. Явно много яко ме беше ударил с тоягата оня, Йомеровият брат. Но това не беше зле — поне щеше да ме държи буден.
	— Кога за последно Шадан Дуруджа е напуснал редакцията на вестника, казваш? — попитах аз, уж мъчейки се да си спомня.
	— Във вторник вечерта. А в сряда не се е появил изобщо. Тъй като рубриката му излиза в събота, там изобщо не обърнали внимание. Пък и нали колегите му нещо го недолюбват, та никой не се заинтересувал…
	Докато Али приказваше, умът ми се завъртя около начина на работа на убийците. Три жертви за три дни. Ако всеки ден отвличат някого… Не, тези не оставят нищо на случайността. Най-вероятно са отвлекли Шадан Дуруджа във вторник вечерта, когато е излизал от вестника. Убили са го, но са изчакали да му дойде времето, преди да го закарат до Алтънкапъ. Защото е трябвало преди това да оставят трупа на втората жертва — Мукаддер Кънаджъ, при Чемберлиташ. Той пък е бил убит във вторник преди десет часа`, а както отбеляза и Зейнеб, Недждет Денизел е възможно да е бил убит преди два часа` в понеделник през нощта. Значи, е възможно убийците да залавят следващата си жертва още преди да са оставили предния труп на определеното от тях място. Значи, имахме си работа с много добре организирана банда убийци. Екип от много умни, ловки, безмилостни и решителни хора. Можеше ли да са Йомер и братята му? Не, не мислех така. Макар обследването на камионетката им за превозване на месо да не беше приключило, бях сто на сто сигурен, че Йомер ще се окаже невинен. Адем Йездан и хората му повече пасваха на този профил. Но защо той да желае смъртта на хората, с които е бил в съдружие? Освен ако не са знаели някаква важна тайна. Такава, че да го пратят право в затвора. Защо пък не? И Адем Йездан, и жертвите изобщо не са света вода ненапита. От друга страна, не биваше да пропускаме вероятността Намък Караман и дружеството му за защита на Истанбул да са замесени. Ами ако истинската цел на убийците е да накажат хората, които вредят на града? В такъв случай имаше по-голяма вероятност заподозрените от тая втора група да са виновниците за престъпленията.
	— Шефе, вижте това!
	Обърнах глава и видях някакъв слаб, висок мъж, с нахлупен ниско над лицето си тъмен каскет, сякаш за да не го види никой, да бута със зор по утихналия вече булевард количката си за събиране на боклуци. Отговаряше точно на описанието на двамата бездомници, които намерихме на „Чемберлиташ“ — тънък и дълъг като зарган, с лице, потънало под каскета, сякаш за да го скрие от погледите на хората. Взрях се в пакета, натоварен на ръчната количка, която оня буташе пред себе си. В него имаше нещо голямо. Може би труп? Трепнах развълнувано. Изчакахме мълчаливо мъжът да се отдалечи.
	— Обади се на Екрем да имат готовност! — прошепнах на Али, когато мъжът отмина десетина метра от нас.
	Извадих пистолета си и го заредих. След няколко минути излязохме от колата и последвахме съмнителното лице. Както и очаквахме, той се приближаваше към Маркиановата колона. Истина ли беше? Открихме ли най-сетне убиеца? Усетих как гърлото ми пресъхна. Забелязах и как ръката ми с пистолета леко потрепна. Вдигнах глава и срещнах погледа на Али. И той беше в същото състояние като мен — облизваше с език пресъхналите си устни, но бях сигурен, че ръката му не трепва. И двамата ускорихме крачка — разбирахме се без думи, бяхме свикнали от работата си през годините. Екипът на Екрем трябва също да беше го приближил. Ако съмнителният побегнеше надолу — щяха да го хванат. Щом стигна до колоната, мъжът взе да се оглежда — първо надясно, после наляво, все едно се боеше да не го види някой. Докато се молех вътрешно да не забележи хората на Екрем, оня внезапно свърна назад и ако в последния момент не се бяхме хвърлили зад някакъв стар модел мерцедес, щеше да ни види. След като се увери, че наоколо няма никой, отново погледна към колоната. Докато ние развълнувано очаквахме да извади труп от найлоновия чувал върху ръчната си двуколка, мъжът преспокойно се приближи до колоната. Огледа се още веднъж, разкопча си панталона и започна да пикае върху многовековния исторически паметник. Дали защото останахме с излъгани очаквания, дали заради простотията на тоя нещастник, която направо ни потресе, не издържах и се развиках колкото ми глас държи:
	— Какви ги вършиш тук бе!
	Съмнителният прекъсна пикаенето си и панически започна да си закопчава панталона. Точно тогава пристигна и Екрем. Насочи пистолета си към мъжа с каскета. И другите двама цивилни полицаи малко по-отзад бяха насочили дулата си към него.
	— Лягай! Лягай на земята! Лягай!
	Мъжът, видял се внезапно ограден от въоръжени мъже, уплашено вдигна ръце, без дори да успее да си вдигне ципа.
	— Добре, добре, бате, само не стреляйте! — объркано нареждаше той и се просна послушно в локвата пикня, която беше направил преди малко.
	Али очевидно все още не беше изгубил надежда и с бързи крачки стигна до двуколката с чувала. Затъкна пистолета на кръста си и го развърза. Бръкна вътре и затършува, но изваждаше само купчини хартия, консервени кутии, бирени шишета, пластмасови купи. Имаше всичко, само не и трупове в тоя чувал. Никакви тела — ни на живи, ни на умрели! Дори в нощната тъмнина се виждаше силното разочарование, изписало се върху лицето на помощника ми. Като не откри каквото търсеше, неистово и ядно се разкрещя на просналия се на земята човек:
	— Къде е бе! Къде е трупът?
	— К-к-акъв труп, бате? Аз само пикаех! — трепна уплашено лицето на вехтошаря, проснал се долу с ръце на тила си.
	Побеснелият Али натисна с крак главата му. Лицето на нещастника потъна в разкалялата се от собствената му пикня пръст.
	— Не лъжи! Наблюдавахме те! Оглеждаше се наоколо! Къде са другите ти авери! Къде паркирахте микробуса бе?
	— Какъв микробус? Какво наблюдение? Честна дума, аз само си пикаех, братко…
	Али го сграбчи за врата и го изправи.
	— Вече не ще ни избягаш, синко! — рече му той и го разтърси. — Казвай, къде са останалите ти другари?
	Точно в тоя миг телефонът ми се раззвъня.
	— Ало, шефе!
	Щом само чух гласа на Зейнеб — и мислено си отдъхнах. Още като срещнах глуповатия поглед на вехтошаря и видях окаляното му лице, бях съвършено сигурен, че сме хванали грешния човек. Но все пак исках да го чуя и от нея.
	— Слушам Зейнеб, какво има?
	— Намерихме нов труп, господин главен инспектор… — отчаяно ми предаде новината, за която имах предчувствие.
	— Къде? — само я попитах примирено.
	— При „Ая София“… в пресечката до църквата.


>	Градът, роден от пепелищата — Юстиниановият Константинопол

	Императорът гледаше към „Света София“ — най-внушителният храм на света, подобен на свещен облак, надвиснал над Константинопол, пазител на града от всички злини. Гледаше към омагьосващия храм, дарен с божествената светлина. Към чудодейната постройка, която нямаше равна на себе си и правеше и града, над който се извисяваше, също толкова несравним. Към божествената гледка, родена от сливането на човешкия ум с човешкия дух. Гледаше към „Света София“ — най-големият, най-просторният, най-високият, най-светлият храм, който някога беше издиган.
	Император Юстиниан съзерцаваше „Света София“. Сляла божествеността и мъдростта в себе си. Съзерцаваше красотата, която само вярващият дух би могъл да сътвори. Храмът, който доказваше, че градът, украсен със светилищата на изгубилите силата си безброй много богове, принадлежи вече само на един бог — християнския. Гледаше към най-величественото светилище в града, възвеличаващо този бог. Към най-великолепната постройка, която придаваше неповторимост на придобилия римски облик град, докоснат от новата вяра. Божият дом, който представяше пред погледа на всички могъществото, изискаността, величествеността, богатството на императора.
	Юстиниан гледаше към дома на Бог. Добрият Бог, който винаги му помагаше. Беше му разчистил пътя към двореца, макар да не принадлежеше на аристокрацията. Още преди да стане император, го направи човек, от когото зависеше съдбата на Рим. Чичото на императора беше тайната сила зад гърба на Юстиниан. Неговите ум, сърце, храброст и съвест. Да, Бог винаги е бил добър към него. Дори когато се уплашеше, Бог го даряваше с безстрашие. Макар самият Бог да не обичаше страхливците. Не беше го напуснал даже когато правеше най-големите си грешки. Защото Бог не обичаше глупаците. Не се разгневи и на най-безсрамните му постъпки. Макар че не обичаше негодниците. Но без съмнение най-ценният дар от Бога беше Теодора.
	Юстиниан гледаше към храма, издигнат в дар на Бога. Теодора стоеше до него. Величественият храм беше знак на благодарността му към Бога. Но императорът беше не по-малко благодарен и за другото — за стройната като кипарис Теодора, която беше винаги до него. Ако империята беше прекрасна аленочервена ябълка, едната й половина беше Юстиниан, другата — Теодора. Сам Бог му го беше прошепнал тайно. И той я пазеше като безценен Божи дар. Въпреки че не беше дошла от Йерусалим. И че мястото, от което идваше, далеч не беше свещено — преди да стане императрица на Рим, тя беше императрица на римските проститутки. Най-невероятната танцьорка, която бяха виждали някога римските сцени! Некоронованата кралица на римските клоаки.
	Теодора стоеше до своя император в най-щастливия зимен ден на Константинопол — денят на завършването на храма. Най-сетне, след петгодишно строителство, той беше съграден. След пет години на всеотдайност, ум, работа и страст, най-новият Божи дом се беше извисил в цялата си прелест насред този древен град. Сега и двамата — императорът и императрицата, безумно влюбени един в друг, свързани от взаимната си страст, двете родствени души, повярвали една на друга, не откъсваха поглед от въплътената си мечта. Нежната ръка на Теодора беше в дланта на Юстиниан. Като птиче, сгушило се в мощната императорска длан, сякаш за да се предпази от всички злини на света. Но дали беше така? Дали тя се уповаваше на него, или обратното, той на нея? Улицата я беше научила на много повече неща, отколкото би могъл да знае един император, възпитан във висшите школи на Римската държава. Без Теодора Юстиниан не би бил това, което бе. Ако не беше Юстиниан, нито Рим щеше да преживее отново златния си век, нито Константинопол щеше да се възправи от пепелищата.
	Теодора стоеше до Юстиниан и гледаше към „Света София“. В римските бардаци беше познала цялата низост, на която бе способен човекът. Във войнишките палатки беше разбрала човешката жестокост, в леглата на римските аристократи беше се сблъскала с най-голямото лицемерие, на което бе способен човек. И затова дори не трепна, когато народът на Константинопол се беше разбунтувал. И никак не се учуди, че римските благородници се присъединиха към въстанието на низините. Не се уплаши, когато Константинопол пламна в пожари. Дори не помръдна, когато Юстиниан искаше да избяга от града. Без да изгуби и капчица от самообладанието си, тя го хвана за ръката, погледна съпруга си в очите, като майка сина си, и му каза с мекота в гласа, но твърдо: „Ти си император, смъртта ще те възвиси повече от бягството. Но има и по-добър изход от това, да загинеш — и той е ти да убиваш“.
	Теодора беше вперила поглед в най-величествения храм на света, застанала до Юстиниан като един втори владетел. По лицето й се разливаше безкрайно благородство. В студените й очи се четеше смелост, способна да засрами всеки, дори най-храбрия войн. В здраво стиснатите й устни се таеше остър като нож гняв. Този неин гняв се бе превърнал в безпощаден легионерски меч, отнел живота на трийсет хиляди бунтовници — без значение жени или деца. И бе спасил Юстиниан от ръцете на опиянената от бунта тълпа. Защото Теодора бе най-яростната сред жените, най-безмилостната, най-смелата и дръзката. Тя беше дар от Бога за императора.*
	[* Теодора означава „Божи дар“. — Б.пр.]
	Юстиниан стоеше до Теодора и гледаше към „Света София“. Стоеше редом до жената, която бе изтръгнала всичките страхове от душата му, бе го освободила от нерешителността на ума му. Неговата любима го бе дарила с най-ценното — верността си, докато той бе обкръжен от измени и предателства. Стоеше до богинята, махнала прангите на безнадеждността и отчаянието, сковавали ръцете и краката му, преди тя да се появи в живота му. Богиня, изпратена му от Всевишния. И бунтът беше без съмнение Божа работа. И разрушаването на Константинопол. Та как щеше Юстиниан да го съгради отново от пепелищата, ако градът не бе разрушен?
	Императорът се взираше в „Света София“, с императрицата до себе си. Беше посветил този храм на Бога. Като отплата за добрините, които му беше сторил. Защото истинският владетел бе небесният Цар. Та нима една земна империя можеше да властва наравно с безкрайното царство на Създателя? Само за миг обаче се забрави пред тази омайна красота пред очите му, пред тази върховна хармония на величествения храм, спускащ се сякаш от небесата, предавайки се на гордостта си от сътвореното, забравяйки за Бога и за небесното му царство. В този миг повтори думите на еврейския цар Соломон, изградил Първия храм* на света, отправени към пророка: „Виждаш ли, Соломон те надмина!“.
	[* Соломон е последният от тримата царе на обединеното еврейско царство, което наследява от баща си Давид. Той управлява в средата на Х в. пр.н.е. Освен че укрепва и разширява държавата, предприема и мащабна строителна програма, увенчана от Соломоновия храм в неговата столица Йерусалим, известен още и като Първия храм, завършен през Х в. пр.н.е. и разрушен от вавилонците през 586 г. пр.н.е. — Б.пр.]
	Императорът гледаше към храма, който щеше да го обезсмърти — гледаше към „Света София“.


>	Дворецът „Топкапъ“ е мястото, посочено от убийците

	Трупът беше оставен в пресечката до „Ая София“. Проснат напряко на платното. Наоколо беше доста тихо. Нямаше ги нито Шефик, нито странно облечените хора от Отдела за изследване на местопрестъпленията. Но пристигналата преди всички Зейнеб, с помощта на двамата полицаи до нея, беше успяла да огради с ограничителна лента мястото около жертвата.
	Убитият беше положен по гръб — също както останалите; натежалият от дъжда вятър развяваше леко косите му, а застиналият му поглед бе вперен в месечината на небето, същата, която дни наред не ме оставяше на мира. Тайнствена, неотстъпно застинала точно отгоре ми луна. Само дето беше понаедряла. Оставаше й още съвсем малко — ден-два, докато се изпълни съвсем и се превърне в съвършен кръг, подобен на око, непрестанно следящо ни от мрака на нощта. За миг си помислих, че има някаква странна връзка между тази неканена гостенка, съзерцаваща ни отгоре, и извършените престъпления. Целият настръхнах, косите ми се изправиха, но естествено, нямаше нито едно доказателство в потвърждение на това мое предположение. Опитах се колкото се може по-бързо да прогоня от главата си тази нелепа мисъл. Отвърнах очи от древния ни свидетел в небесата и се обърнах към трупа. Изглеждаше по-стар от предишните жертви. Трябва да бе поне на шейсетина години. Беше облечен в сиво сако от туид, кадифен панталон в опушено сиво и риза в същия цвят, яката на която не беше плътно закопчана и под нея се виждаше прерязаното му както и на останалите жертви гърло. И пак нямаше кръв по земята под него. Но веднага се набиваше в очи различният начин, по който беше разположено тялото в сравнение с предишните три случая.
	— Не са го огънали лъкообразно — изрече на глас мислите ми Зейнеб. — Вижте, и ръцете му не са вързани.
	Действително дългите ръце на жертвата бяха разперени встрани, сякаш сочеха в две напълно противоположни посоки. Дясната — по посока на Медресето на Джафер ага в края на спускащата се леко надолу еднопосочна уличка, а лявата — към страничната градина на „Ая София“.
	— Това не ти ли прилича на кръст, а? — рече Али, забелязал нещо, което нито Зейнеб, нито аз бяхме видели. Той начерта във въздуха върху тялото на жертвата невидим кръст и развълнувано повтори: — Разположили са го кръстообразно!
	Зейнеб обаче не се трогна много-много от тази му догадка.
	— Да, прилича на кръст — отвърна тя, коленичейки, за да огледа по-добре тялото. — Но не мисля, че има някакво бог знае какво значение.
	— Защо мислиш така? — попита я Али, приближавайки се към трупа, с надеждата да открие някаква следа, която да потвърди теорията му. — Трябва да значи нещо това, че са го сложили във формата на кръст. Трябва да има някакво религиозно значение.
	След като обаче очевидно не бе намерил никакво доказателство за тезата си в просветващите под лунната светлина очи на мъртвеца, Али се обърна към мен за подкрепа:
	— Нали така, шефе?
	В интерес на истината, и аз не смятах тази подробност за толкова важна, но не можех да бъда и толкова категоричен като Зейнеб.
	— Разбира се, възможно е. Но може да има и архитектурен смисъл. Да не ни препраща към религията, а по-скоро към града — „Ая София“ е един от символите му.
	— И аз това казвам, господин инспектор — запъна се на своето Али. — Нима „Ая София“ не е символ на християнския Истанбул? И не е ли възможно точно поради това да са нагласили тялото по този начин?
	— Че защо ще го правят? — възрази Зейнеб, без да пуска дясната ръка на убития, погледна към колегата си и продължи: — И без туй това е била една от най-значимите за християнския свят църкви, защо ще им е да полагат и жертвата си във формата на кръст?
	Отговорът й бе толкова убедителен, че Али престана да настоява на своето пред нас. Умът на красивия ни криминолог обаче не престана да работи в тази посока.
	— А може убийците да са сменили метода си? Може да са се отказали да показват посоката чрез разположението на трупа?
	За мен нямаше ни най-малката вероятност това да е така.
	— Не смятам така, Али. Тия от първото престъпление, та досега извършват убийствата точно по правилата си. Отвличат жертвите си, убиват ги, като им прерязват гърлата, оставят ги на важни за историята на този град места, слагат в ръцете им монета от епохата, към която искат да насочат вниманието ни, а всяка жертва сочи към мястото, където ще се намира следващият труп. Отгоре на всичко, с нищо не подсказват защо точно го правят. Докато нещата им вървят добре, тоест докато самоувереността им е най-силна, защо ще си променят методите?
	— Така говорите, инспекторе, но може би не забелязвате, че сме започнали да ги притискаме вече.
	— Тях, казваш — погледнах Али, сякаш исках да разбера по-добре. — Имаш предвид заподозрените ли, които имаме? Йомер и брат му ли? Но те всъщност са задържани. Как ще извършат и това престъпление?
	Лицето му се напрегна, като на човек, който щеше да съобщи лошата новина.
	— Нямах възможност да ви кажа, но камионетката им за месо излезе чиста. Няма и капчица човешка кръв в нея.
	Това изобщо не ме учуди.
	— В такъв случай, като казваш „тях“, значи, имаш предвид Дружеството за защита на Истанбул и туристическата фирма „Дерсаадет“, така ли? Тоест — Намък Караман и Адем Йездан…
	— Да не забравяме и Лейля Баркън, шефе — припомни Али. — Освен това жената се среща и с вас, значи, би могла да предположи какво мислим.
	— Добре де, но тях още не сме ги обвинили по какъвто и да било начин. Даже не сме разпитали Намък. И Лейля също. И да сме се усъмнили в тях, ни най-малко не сме ги притиснали. С Адем Йездан положението е същото. Разпитахме хората му, но все още не сме се срещнали с него. Защо тогава да си сменят методите?
	Зейнеб може би щеше да продължи да защитава теорията си, но онова, което откри, се оказа по-важно.
	— Сложили са монетата в дясната му ръка. — Каза го тихо, но беше достатъчно, за да ни привлече вниманието и на двамата с Али. — На лицевата страна има фигура, сигурно на някой император. — Опита се да разчете надписа върху монетата под светлината на уличната лампа: — Има някаква буква, подобна на латинското I. След нея има V, S, T, I, N, I… Какво ли ще рече това?
	Изправи се и ми подаде парчето метал. Преди да го поема, сложих на носа си очилата за близко гледане и чак след това го заразглеждах. Върху главата на фигурата имаше шлем, а върху тялото — броня. В дясната си ръка държеше копие, а в лявата — щит. Най-горе имаше някакъв изпъкнал надпис, който се набиваше на очи. Обърнах монетата. Отзад имаше някакво ангелоподобно създание, което държеше жезъл във формата на кръст. А най-отдолу се четеше думичката CONOB, за която нямах идея какво означаваше. Отново завъртях монетата и се загледах в надписа, който Зейнеб изчете преди малко. Успях да различа буквите IVSTINIANVS.
	— Ммммм! Юстини… Мисля, че пише „Юстинианус“. Ние го наричаме Юстиниан. Император Юстиниан.
	Вдигнах глава и веднага погледнах към вечния храм, величествено извисяващ се точно до нас:
	— Той е изградил „Ая София“.
	И Али беше вперил поглед в най-голямата за времето си църква, превърната сега в музей.
	— „Ая“ значи „светец“, нали, шефе?
	— Да, „светец“ означава, но „свят“ е май по-вярната дума.
	— Значи, името означава „Света София“?
	— Така се смята. „София“ ще рече „мъдрост“. Тази църква не е построена за някой светец. Затова и Фатих, когато е превзел града, я е превърнал в джамия, без да сменя името й. Тази огромна постройка хиляда години е била църква и петстотин години — джамия. А след като се основава републиката, по личната заповед на Ататюрк е превърната в музей.
	Али, внимателно слушащ разказа ми, се загледа във величествения й купол.
	— И колко е просторна! — захласнато рече той, забравил сякаш за трупа в краката ни. — Как ли са я направили бе, хора?
	— Този купол се държи от четири ангела.
	Погледна ме с невярващи очи.
	— Истината казвам. Под купола стоят четири ангела.
	И Зейнеб, изследваща тялото, не повярва на думите ми:
	— Гавриил, Михаил, Рафаил и Азраил ли? — заяде се, както си седеше. — Аз пък си мислех, че те си имат други задачи.
	— Това не са ангелите, които пазят кубето на „Ая София“. Те са четири серафима, ангели-хранители, значи. Тяхната задача е да пазят престола на Бога. А къде е Божият престол?
	И двамата ме погледнаха с любопитство. Вдигнах пръст нагоре и посочих към лунната светлина, разпръскваща мрака.
	— Къде другаде да е, деца? Освен на небето. Да, на небето. И куполът на църквата представлява небосвода.
	Али ми повярва, но нашето съмняващо се във всичко момиче не се стърпя да не възрази:
	— Вие откъде ги знаете всички тези неща, инспекторе?
	— От майка ми ги знам, Зейнеб! Тя особено много се интересуваше от „Ая София“. Най-малко десет пъти сме идвали в музея. Когато бях дете, разбира се. Та повечето от наученото съм забравил вече. Но никога не ще забравя тези ангели, обгърнали всичко с крилата си — мозайките с Исус Христос, фреските. Например чувал съм, че „Ая София“ е изградена при Юстиниан, но не знаех колко важна личност е бил. Както ми каза Лейля, бил е толкова значим император, колкото и Константин.
	Щом чу името на Лейля, Али моментално се смръщи.
	— Още ли се доверявате на тази жена, шефе?
	Съмненията му не бяха неоснователни. Тази нощ тя ни накара напразно да чакаме пред Маркиановата колона. И още по-лошо — докато ние се мотаехме там, убийците преспокойно са докарали жертвата си тук и са изчезнали. От друга страна, нямаше никакъв признак, пък и не разполагахме с нито едно доказателство, че Лейля Баркън е направила това съзнателно. Освен това аз я бях принудил да каже какво мисли за тези неща. И тя, без да направи достатъчно проучвания, без да изследва нещата в дълбочина и без да ги обмисли достатъчно, набързо беше казала първото, което й беше хрумнало. Само по себе си, посоченото от нея място си беше твърде логично. Как можеше да отгатне жената какво са намислили убийците? Но ако изкажех мислите си, Али отново щеше да започне да спори.
	— Никога не съм се доверявал на Лейля Баркън — отвърнах аз. — Но в това разследване тя много ни помогна. Ако не беше тя, нямаше да получим толкова сведения за Недждет Денизел. Освен това ни разказа и много важни неща от историята на Истанбул. Например за тези монети…
	Зейнеб отново ни прекъсна:
	— Човекът е бил архитект.
	Докато ние спорехме, тя беше извадила личната карта на жертвата, за да установи самоличността й:
	— Архитект Теоман Аккан, роден в Истанбул.
	Още докато изчиташе данните, в погледа й се промъкна съмнение.
	— То не е хубаво да се говори така за умрелите, но няма да се учудя изобщо, ако и този приятел се окаже забъркан в тъмни дела и закононарушения.
	И аз си мислех съвсем същото. Утре вече щяхме да знаем, но най-вероятно този архитект, на име Теоман Аккан, ще се окаже не съвсем чист. Али не възрази, значи, и той споделяше нашите мисли. Това, в което не бяхме сигурни, бе какво целяха убийците, отнемайки живота на тези хора. Припомних си думите на Лейля Баркън от днешния ни разговор: „Важното е да се разбере дали тези престъпления са свързани с града, или с владетелите му?“. За да привлекат вниманието ни най-напред към Византион, убийците оставиха първата жертва в Сарайбурну. За да подчертаят значимостта на първия римски император, завладял града и превърнал го в столица, оставиха втората жертва пред Константиновата колона. Пренебрегвайки обаче такъв велик и прочут император като Теодосий, те оставиха третата жертва пред най-великолепния триумфален вход към града — Златната порта, свързвана с името на неговия внук, немного известния Теодосий ІІ. А ето че сега оставят четвъртата жертва пред най-величествения за времето си храм, придал на града изключителна святост. Да, изглежда, намерих отговора на зададения от Лейля Баркън въпрос — убийците не се интересуват от владетелите на града, а от самия град. Следователно не са придали кръстообразна форма на оставеното мъртво тяло, а отново са се опитали да ни посочат местата на следващите си убийства.
	Свалих очилата си и погледнах в посоката, определена от лявата ръка на убития. По права линия сочеше към градината на „Ая София“, но това беше безсмислено, понеже там вече бяха оставили една от жертвите си и нямаше защо да повтарят. Трябва да беше някакво място, намиращо се отвъд храма. Какво имаше в самия му край? Уличка — една историческа уличка. Може би най-красивата в района на „Султан Ахмед“. Макар да не съм се интересувал бог знае колко от тези неща, дори и аз познавах творенията на един от най-преданите синове на града — Челик Гюлерсой*, предприел реставрацията на улицата „Соукчешме“, с подредените от двете й страни прекрасни дървени къщи, простряла се чак до една от най-величествените външни порти на двореца „Топкапъ“ — Баб-ъ Хумаюн, известна още като Имперската порта. Дали убийците сочеха към нея? Вдигнах глава и погледнах натам — сега всички прозорци на дървените къщи, използвани като хотели под общото име Конаците на „Ая София“, бяха тъмни. Надали щяха да оставят следващата жертва на място за нощувки. Погледът ми се плъзна още по-нагоре, към покривите на старите къщи, и се блъсна в изградените отпреди векове крепостни стени, застинали сега под сребристата светлина на пълната луна. Външните стени на двореца „Топкапъ“. Да, това трябва да е мястото, посочено от убийците. Но преди него имаше още едно свещено място — църквата „Ая Ирини“**. Пред очите ми отново се възправи величественият силует на „Ая София“. В миг се отказах от преминалото през ума ми, макар и за кратко, предположение — не, нямаше как да е друго място, освен тази несравнима с хубостта си църква. И целта на убийците със сигурност ще е османският дворец. Обърнах глава и забелязах как Али ме гледаше с нескриван интерес.
	[* Челик Гюлерсой (1930–2003) е известен с книгите си за Истанбул и с реставрацията на най-старите сгради и места — хълмът Чамлъджа, джамията „Карийе“, улицата „Соукчешме“ в „Султан Ахмед“ и още множество исторически обекти, някои от които възстановени с нова функционалност, като двореца „Емиргян“ и др. — Б.пр.]
	[** „Света Ирина“, или „Агия Ирини“, „Ая Ирини“ е бивша православна църква, разположена в двореца „Топкапъ“. Тя е била катедрална църква на Вселенската патриаршия преди освещаването на „Света София“. Многократно е изгаряла и възстановявана по римско и византийско време. След завладяването на Константинопол поради близостта й със Синята джамия не е превърната в джамия, а е използвана като арсенал от еничарския корпус до ХVІІІ в. През 1846 г. става Археологически музей, от 1869 до 1875 г. — Императорски музей, а от 1908 г. — Военен музей. Днес се използва предимно като концертна зала за класическа музика поради добрата си акустика и от 1980 г. в нея се провежда Истанбулският международен музикален фестивал. — Б.пр.]
	— Дворецът „Топкапъ“ — очертах с ръка предполагаемото място на двореца. — Следващата жертва ще бъде оставена там.
	Очевидно все още го занимаваха собствените му мисли, понеже не схвана веднага за какво говорех. Затова посочих с глава към жертвата.
	— Убийците са разперили по този начин ръцете на мъртвия, за да ни насочат към мястото, на което ще оставят следващата си жертва.
	Зейнеб вдигна глава и също се заслуша в думите ми.
	— Вижте, ако продължим линията от лявата му ръка, ще стигнем до двореца „Топкапъ“.
	— Значи, ще стигнем до периода на султан Мехмед Фатих Завоевателя, така ли? — Не толкова самият въпрос, колкото недоверието, прозвучало в тона на Али, показваше, че той не е горещ привърженик на тази версия. — Добре де, шефе, преди малко обсъдихме тази възможност, но нищо не произлезе от това. А и Екрем и екипът му напразно чакаха до сутринта около джамията „Фатих“ и двореца „Топкапъ“.
	— Може би рано се задействахме. Убийците оставят жертвите си по съвсем определен начин, следвайки ясна методика. Може би точно в онзи момент да не са искали да насочват вниманието ни към Фатих, но сега…
	— Добре, инспекторе, а колко е времето от Юстиниан до нашия Мехмед Фатих? Не разбирам много от история, но ще да са стотици години…
	— Сигурно са и повече, не съм сигурен, но „Ая София“ е направена около 500 година.
	— Това казвам, между нашия Фатих и Юстиниан има най-малкото хиляда години. Нямало ли е друг някой император през всичките тия години, който да е изградил такива паметници като тях двамата?
	— Разбира се, че е имало, но не мисля, че е бил толкова могъщ, че да промени съдбата на този град. — Погледнах към Зейнеб и я попитах: — Ти нали беше пресметнала колко години са между Визас и Константин?
	Отговори ми, без да се замисли:
	— Приблизително хиляда години!
	— Чу ли, драги ми Али? След като убийците от Визас, преселникът от Мегара, са стигнали до римския император Константин, защо от Юстиниан, изградил „Ая София“, да не стигнат до султан Мехмед Фатих?
	Али замълча, но сега пък Зейнеб взе да ни обърква мозъците.
	— Да кажем, че лявата ръка на убития сочи към двореца „Топкапъ“. Добре, ами дясната му ръка накъде се е протегнала?
	Въпросът й беше много логичен. Но също толкова изнервящ. Първото предположение дойде от Али, който беше забелязал надписите на табелата на ъгъла.
	— Към Медресето на Джафер ага.
	Като видя изумените ни погледи, само посочи табелата.
	— Така е написано тук. Вижте, има подробности — „Построено е от Мимар Синан по поръчка на Джафер ага*, който е бил евнух при Портата на щастието — Баб-ъ Саде. Завършено е през 1559 г. и има шестнайсет стаи и двор“…
	[* Медресето се намира до „Света София“. Построено е през 1559 г. от Джафер ага, евнух при Сюлейман Великолепни (1520–1566). Днес то е превърнато в туристически център, където се изработват предмети на традиционните турски изкуства, излагат се и се продават. — Б.пр.]
	Докато Али продължаваше да чете, погледът ми се отмести към историческата врата на медресето в края на спускащата се надолу улица. Тя беше здраво залостена, нямаше ни най-малък признак за живот в него. Чак утре сутринта щяхме да можем да проучим нещата, но аз изобщо не смятах, че убийците ще оставят жертвата си там.
	— Утре ще му хвърлим по едно око — отговори Зейнеб, която не пропусна да се заяде с Али, преди отново да се върне към обследването на тялото. — Ако вътре има някой друг труп, тогава ще го открием. Може и убийците да хванем, ако не са избягали, разбира се.
	— Аз… аз ги видях!
	Обърнахме се назад и срещнахме притеснения поглед на служителя от охраната. Имаше потиснат вид въпреки великолепната си униформа.
	— Как можех да знам, че са убийци?
	Помислих си, че след краткотрайното ни объркване съдбата може би най-сетне ни се беше усмихнала, и се опитах да успокоя пазача:
	— Спокойно, спокойно! Моля ви, успокойте се и ни разкажете за това по-подробно…
	— Добре, добре! — пое си дълбоко дъх той. — Добре, началник!
	— Разкажете ни сега какво видяхте?
	— Ами бял микробус. Вътре имаше двама души… Едната бе жена, забулена във фередже. А другият носеше каскет на главата си…
	— А кога видяхте микробуса?
	Засрамено избягна погледа ми.
	— Като спря тук. — Погледна ме, сякаш очакваше разбиране от мен. — Откъде да зная, че ще оставят труп на улицата, началник?
	Али, който му писна да слуша едно и също, го прекъсна с авторитетен глас:
	— А ти каква работа имаше тук?
	— Аз, аз… съм охрана… Казвам се Джезми… Джезми Бахъачъ… — отвърна той, сочейки към края на улицата. — Работя малко по-надолу, в „Конаците на Ая София“. Стоя в оная будка на ъгъла. Оттам видях и микробуса. Помислих си, че са туристи. Тук и сутрин, и вечер ври и кипи от хора. Направо е претъпкано! Ще кажете — какво ще търсят туристите посред нощ. Гидът им може да им е казал да дойдат да видят и нощната „Ая София“ и да ги е довел по това време. Реших, че е туристически микробус, щом го мернах в края на улицата. А после какво са правили — не съм забелязал… Може и труп да са сваляли от колата си, негодниците!
	— Колата колко време се задържа тук?
	— Няколко минути… Така мисля. Защото тогава ме повика Мурат от рецепцията на хотела, стоеше пред вратата на хотела с таблата с чайовете: „Ела да си вземеш чая!“, ми викна. След като си взех чашата, тръгнах обратно към будката и видях, че бусът идва към мен. Шофьорът моментално включи дългите светлини и ме заслепи. Сметнах, че го прави от проклетия. Има ги и такива маниаци… А то може да е било, за да не видя кои са вътре в колата…
	— Но все пак си ги видял… Нали каза, че си видял двама… Видя ги, нали така? — запита го Али, за да сме съвсем наясно с нещата.
	— Разбира се, че ги видях, отстрани ги видях. Завиха точно покрай будката ми надолу по улицата към парка „Гюлхане“. И тогава, като минаваха покрай мен, погледнах вътре в минибуса. Първо ми направи впечатление забулената жена…
	— Можете ли да опишете лицето й? — намеси се Зейнеб. — Какви вежди, очи, нос, устни имаше?
	Човекът преглътна и на лицето му се изписа някаква безпомощност.
	— Не, не мога, докато минаваше покрай мен, тя закри лицето си.
	— А шофьорът? — попита го Али, чиито надежди гаснеха бавно една по една. — Човекът, който караше буса… Можеш ли да ни кажеш нещо за него?
	— Можах да видя само каскета на главата му, лицето му оставаше в сянка и не можах да го различа точно.
	— А номера на колата успяхте ли да видите? — попитах и аз, почти също толкова минорно.
	Човекът само повтори още по-объркано същото изречение:
	— Не го погледнах, началник… нито номера, нито марката на колата… нищо не забелязах… Откъде да ги знам, че са убийци? Сметнах ги за туристи, пожелали да видят нощната „Ая София“.


>	Упованието ми в ангелите се прекърши

	Лейля Баркън чакаше на ъгъла срещу „Ая София“… Точно пред Милион*. Загледана в хилядолетната колона, сякаш я виждаше за пръв път в живота си. Беше облечена в много светлобежова, почти бяла рокля, която стигаше до глезените й. На врата си носеше лилав шал, а шнола в същия цвят събираше косите й отзад, очертавайки всички линии на лицето й. Имаше болнав, посърнал вид. Но тази бледност само увеличаваше тайнствената й красота.
	[* Милион е паметник, изграден през ІV в., за да показва разстоянията до византийските градове, с функция като Милиариум Ауреум в Рим — символичната точка, от която излизат всички пътища в империята, и върху който са били изписани имената на важните градове и разстоянията до тях. Куполът на Милион в днешния Истанбул се разполагал някога върху четири големи арки и е бил украсен със статуи и изображения. Намира се до Цистерните, на площад „Султан Ахмед“, в северозападната му част. — Б.пр.]
	— Закъсняхте — каза ми тя, щом ме забеляза, но не продължи повече, а само отново се обърна към Милиона: — Римляните са измервали границите си според този камък. Територията на държавата, разпростряла се от Англия до Египет, се е изчислявала според разстоянието, отбелязано върху него. Разбира се, навремето не е била само тази колона. Монументът е бил украсен и със статуите на богинята и на императора.
	Виждайки, че не съм твърде учуден, ме попита:
	— А може би знаете това?
	— С майка ми често идвахме тук — отговорих аз, сочейки надолу по булеварда. — Имаше едно кино, „Алемдар“, майка ми обещаваше, че ако дойда до „Ая София“ или до музея „Топкапъ“, после ще ме заведе на кино. Първо обикаляхме някоя от тези старини, а после гледахме нашумелите по онова време филми в киносалона, изпълнен с аромата на симидчетата и газираното.
	— Добра майка сте имали — задоволи се да каже Лейля. — Да се поразходим?
	Тръгнахме. Близо 1500-годишният храм се извисяваше в цялото си величие в свежата утрин. Странно, пред него беше съвсем празно. Нямаше ги нито строените в редици автобуси, нито хорската тълпа. Сякаш някакъв неочакван повей на вятъра ги беше отнесъл нанякъде. Тайнствена усмивка се появи върху устните на Лейля, сякаш беше прочела мислите ми.
	— Днес е нашият ден… Днес „Ая София“ ще отвори вратите си само за нас.
	И наистина, щом стигнахме до входа на музея — и вратата сама се отвори пред нас! Щом прекрачихме зад нея, веднага ни посрещна прелестният шадраван, на който майка ми толкова много се възхищаваше.
	— Османците решили, че след като не те са издигнали този великолепен храм, поне един шадраван да направят — тихо каза крачещата до мен Лейля. — Да не ги подценяваме, приносът си е принос. Но най-важното са направените от Мимар Синан подпори.
	Както всеки път щом влезех в тази градина, погледът ми се плъзна към тюрбетата, напомнящи ми на каменни шатри. Гробници, направени за всички починали в двореца — за падишахите, жените им, всяка със своя собствена история, принцовете, за кратко преминали през този живот… Щом отминахме шадравана — и пред нас се изправи величественият корпус на „Ая София“. Вървяхме напред по пътеката между римските колони, подредени отстрани като разцъфнали дървета, покрай църквата, за да стигнем до Медресето на Джафер ага, където снощи убийците бяха оставили своята жертва. От дясната ни страна беше входът. Три отделни арки, завършващи с по една врата с мраморни ферми. Минахме през средната и стигнахме до дълъг, сякаш безкрайно дълъг и широк коридор, чиито стени бяха покрити с почти напълно избелели червеникави тухли.
	— Народът се е събирал тук — посочи с изваяния си пръст Лейля просторния коридор. — По-нататък не може да се минава, забранено е.
	Представих си коленичилите с приведени глави римски бедняци. Ехото от шепота на отправените им към Бога молитви, отекнало преди стотици години, прокънтя в ушите ми. Със сърцето си почувствах тяхното отчаяние. И щом обърнах поглед към забранената част на църквата, пред мен се появиха пет врати. Пет огромни врати… Докато минавахме през средната от тях, моята екскурзоводка ми обясни, че в османско време страничните рамена на кръста, изобразен върху нея, са били заличени и затова сега е останал само този наподобяващ стрела знак.
	— Императорът и неговата свита са влизали в църквата оттук.
	И без нейното обяснение си личеше — най-малкото по разликата между коридора, предназначен за простолюдието, и пространството, в което се намирахме. Стените на помещението, ярко осветено от свещниците, бяха тъмнозелени, подът — покрит със светлосив и бял мрамор. Невероятно красивите уникални мозайки по блестящия в златно жълто таван, бяха ослепителни. Вдигнах глава и срещнах погледа на пророк Исус*. Гледаше ме от величествената мозайка. Отляво до него беше Света Богородица, а отдясно — Джебраил**. Пред него се беше проснал някакъв император, молещ за прошка, но не можеше да се каже, че пророкът му даваше някаква надежда. Беше вперил очи в нас, сякаш ни питаше: „Вие какво търсите тук?“.
	[* Мюсюлманите признават и почитат Исус Христос като пророк. — Б.пр.]
	[** Архангел Гавриил. — Б.пр.]
	— Знаете ли какво е написано на плочицата в ръцете му? — И заобяснява, без да дочака да й отговоря: — „Аз съм светлината на света… Мир вам!“*.
	[* Поздравът на Исус „Мир вам!“ има по-широко значение, отколкото това, че идва с мир. С тези думи Исус уверява, че мирът е за всички човеци, а не само за една определена група, осигурен е изобщо мирът с Бога. Също така има отношение и към вътрешния мир на човека. — Б.пр.]
	Но мирът никога не е бил с нас. И както е тръгнало — няма и да бъде. Откакто се е появил човекът — от тогава до сега продължава да убива. Единично или масово. Хората така и не са се отказали да убиват. Разбрах го още в първите години, като започнах работата си, и нищо интересно не виждам вече в тази банална истина. Интересното беше, че убийците, които преследвахме, сякаш подигравайки се със словата на Исус, бяха оставили четвъртата си жертва точно на улицата пред двора, който преминахме преди малко. Да не би пък, както каза Али, оставяйки тялото пред „Ая София“, да са искали да ни отпратят към християнството или към светия пророк Исус? Докато тези мисли се въртяха в главата ми, забелязах, че Лейля Баркън е изчезнала. Огледах се изненадано наоколо, но не — не я видях. Затова извиках:
	— Лейля! Лейля ханъм!
	Гласът ми се блъсна в мраморите, мозайките, в бронзовите врати и се върна обратно. Лейля беше изчезнала. Обърнах се към редицата врати пред себе си с мисълта, че може да е отишла в централното тяло на храма. В него можеше да се влезе през цели девет врати. Влязох през средната, под мозайката на пророк Исус. Още с първата крачка се озовах в море от жълта светлина. Слънчевата светлина нахлуваше през прозорците и с някакъв свещен пламък разпалваше църквата отвътре. Колоните, фреските, мозайките, керамиките по стените, михрабът, изписаните айети и калиграфията, махфилът*, мраморните стени, камъните, дървото, стъклото, златото, среброто, медта и желязото — всичко, от което беше направен храмът, сякаш бе живо същество и пред очите ми като че оживяваше цялата му душа. Вътре в мен се надигна чувството, че тази светлина не е от този свят, че съм влязъл в някакъв друг, съвсем различен свят. И в този миг чух плясъка на криле и силен повей ме блъсна в лицето, сякаш огромен орел бе излетял точно пред мен. Вдигнах глава, но нямаше нито орел, нито каквато и да било друга живинка. Съзрях единствено Лейля Баркън — на втория етаж, в ложата, от която наблюдаваше тържеството за коронясването на императрицата. Гледаше ме право в очите, сочейки с дясната си ръка мястото, където бях спрял. Огледах се — бях в центъра на окръжност, очертана от червени, зелени, оранжеви, сиви кръгове… Центърът на света… Спомних си — мама ми беше разказвала. Това беше мястото за коронясване на императорите. Но какво искаше да ми каже с това Лейля Баркън? Отново погледнах към нея, но забелязах, че скри лицето си от мен. Защо ли? Докато внимателно се взирах в нея, повдигна главата си. Кръвта ми застина във вените. От светлата дреха на Лейля Баркън ме гледаше Гюзиде, съпругата ми, която изгубих преди пет години при взрива на бомбата. Устните ми сами промълвиха: „Гюзиде! Гюзиде!“. Докато гласът ми отекваше в огромния купол, вдясно до жена ми се появи малко момиченце. Да, това беше дъщеричката ми Айсун. Също облечена в широки бели дрехи. „Айсун! — този път високо извиках аз. — Айсун!“ И двете ме гледаха. Но никакво чувство не се появи върху лицата им — нито радост, нито скръб, нито тъга… Все едно гледаха някой съвършено непознат — студено, отчуждено, безразлично. Не, не можех да приема това! Трябваше да стигна до тях, трябваше да говоря с тях, трябваше да им обясня. Мигновено се огледах наоколо за някакъв изход, който да ме изведе нагоре. Видях го в края на разкошно украсения императорски коридор. Бързо се втурнах по него. След като завих седем пъти по наклонената пътека, покрита с различни по големина камъни между тухлените стени на прохода, се оказах на най-горния етаж. Те бяха там. Гюзиде и Айсун. Съпругата ми и дъщеричката ми. Изобщо не се развълнуваха, като ме видяха, напротив, бързо се отдалечиха. Мълчаливо, без да кажат и думичка, плъзнаха се стремително, сякаш без да докосват с крака земята, бързо прелитайки на педя над мраморния под. Но аз не можех да ги оставя да си отидат и панически се втурнах подире им. Отпреде им се появиха две свещени врати — широки, масивни врати от мрамор, които им преградиха пътя. Зарадвах се — значи, ей сега ще ги настигна! Но щом те стигнаха до вратите — дясната лекичко се открехна пред тях. И те преминаха вътре — без дори да се обърнат назад и да ме погледнат. Исках и аз да вляза с тях, но мраморната врата не ме пропусна. Удрях по нея с юмруци, блъсках с ръце, насилвах я с рамо — но не, дори не помръдна! Безпомощно се огледах наоколо и тогава забелязах, че съседната врата се беше отворила. Втурнах се вътре, без дори да се замисля за миг. Но изведнъж пред мен се появи Лейля Баркън:
	[* Махфилът е вид платформа (müezzin mahfili), разположена срещу минбара, откъдето помощникът на имама — мюезинът, разказва, предава думите на имама на вярващите. Минбарът донякъде е ислямският еквивалент на амвона в християнските църкви. — Б.пр.]
	— Какво правите?
	— Трябва да говоря с тях — отвърнах й развълнувано. — Трябва да им обясня!
	Лейля ми посочи полуотворените мраморни крила на вратата:
	— Но тази врата води към ада, не можете да влезете там.
	— Ще вляза — отвърнах аз, без да й позволя да ме спира повече. — Трябва да говоря с тях.
	И без да обръщам внимание на растящата тревога в очите й, се впуснах навътре през вратата. Обгърна ме някаква червена светлина. Кървавочервена, на места с тъмни черни петна. Пламтяща алена вълна ме блъсна в лицето. Усетих как миглите ми изгарят. Не обърнах внимание, само продължих да ги търся. Но не бях сигурен, че ще различа жена ми и дъщеричката ми между тези тъмни сенки, скачащи и играещи в червенината. Почти изгубих надежда, когато отново дочух пляскащия звук и усетих повея на крилете на птицата върху лицето си, който ме подлудяваше. Обърнах се по посока на раздвижилия се въздух и ги видях — бяха там, върху парапетите на стълбата. Дрехите им бяха станали снежнобели. Но сияйно бели бяха лицата им, не дрехите. В този миг забелязах огромните криле на раменете им. Леко потрепваха. Отново чувах плясъка им — те донасяха свежест в това кървавочервено огнено пространство. Но знаех, че и тази прохлада, и самите те са временни, и като един прекрасен сън бързо щяха да преминат невидимите граници на паметта ми. Втурнах се стремително към тях:
	— Не си отивайте! Не ме оставяйте!
	Обърнаха се и ме погледнаха, не с безразличие, както преди — в очите им имаше дълбока тъга, постоянна мъка, болка, която не си отива… но и твърда решителност. Ясно беше, че решението е отдавна взето. Нямаше как — те щяха да си отидат. Дори с ясното съзнание за това, продължавах да ги умолявам: „Не си отивайте! Не ме оставяйте!“.
	Плясъкът на криле разкъса полумрака, все същата ведрина погали лицето ми. Какво значение можеха да имат молбите на един обикновен смъртен като мен? Ето че си тръгваха… Но аз не можех да ги оставя, не можех! Скочих върху парапета, но те бяха започнали да чезнат в празнотата. Огромното пространство на църквата се разтваряше под краката ми като черното гърло на вулкан, от кратера на който бълваха пламъци и огньове. Без да се замисля, се оставих на червенината да ме погълне… И докато жена ми и дъщеря ми с всеки мах на крилете се издигаха все по-високо, преминавайки сребристата разделителна линия между полумрака и светлината, и се присъединяваха към свещените серафими, очакващи ги над огромния купол на храма, аз се спусках все по-надолу и по-надолу — към самото дъно на ада. В онзи огнен кладенец в черното око на вулкана… Адският огън почти ме беше обхванал напълно — от разсъдъка до най-малката клетка на тялото ми, когато отново чух познатия плясък на крилете, чийто свеж полъх за малко облекчи нетърпимата горещина. Усетих как две мощни ръце ме хващат за раменете, повдигат ме и ме изваждат от гърлото на огнения вулкан. Преминахме от нематериалния в материалния, в земния свят, от оня свят — в нашия.
	Завъртя ми се главата в мига, когато краката ми се докоснаха до земята. Притъмня ми пред очите. Когато успях да ги отворя, се намерих отново в същия величествен храм, в същия кръг, където бях застанал преди това. Вдигнах глава и погледнах към купола на храма с надеждата да съзра серафимите и моите близки. Но ангелите не позволиха — закриха с гигантските си криле лицата им. В този миг дочух плача на детето. Точно тогава бързите удари на криле нарушиха тишината на храма. Два грамадни ангела само на няколко метра зад мен отлетяха към апсидата. Значи, не бях спасен от жена ми и дъщеря ми. Вдигнах поглед към летящите ангели и видях плачещото дете. Това беше Исус, малкият Исус… в прегръдките на Божията майка, на Светата Богородица. И преди го бях виждал — върху мозайките на храма в тази църква. Мерйем* ли казах? Но аз познавах това лице… Пристъпих напред… Не, не беше Богородица. Не беше Божията майка. Беше нашата Хандан. Хандан, с която заедно бяхме израсли в „Балат“, заедно бяхме ходили на училище, моята първа любов Хандан. Която почина заедно със сина си Умут само преди няколко години… Умут… Погледнах малкия Исус. Беше точно на възрастта, на която почина Умут. Но не си приличаха само по възраст. И в лицето си приличаха. Не, не беше само прилика, това си беше самият Умут. Беше детенцето на Хандан. Единственият син на Йекта. Синът и на двамата. Докато ги гледах, единият от архангелите, които ме бяха измъкнали от ада, кацна отляво, а другият — отдясно на Божията майка и нейния син. Знаех и кои бяха те — единият бе Гавриил, а другият, онзи отляво — Михаил. Докато се чудех какво общо можеха да имат те с Умут и Хандан, очите ми се впиха в лицето на Гавриил и направо се изумих — не, това крилато създание не беше архангелът, а Демир, същият този Демир, моят приятел от детинство. А другият беше Йекта… Значи, бяха дошли, за да предпазят Хандан и Умут. Но от какво? И от кого? И защо аз не бях до тях? Още повече че и Гюзиде и Айсун бяха тук? Почувствах се толкова самотен, като изоставено насред този огромен храм дете. Като човек, попаднал на съвсем непозната планета, напълно сам и отчаян. Погледнах ги, прострях ръцете си към тях, сякаш се молех да ме вземат със себе си. Но те дори не забелязаха отчаяния ми жест. Искаше ми се да им изкрещя: „Вземете ме и мен с вас“, но гърлото ми се беше схванало, езикът ми сякаш се беше завързал и не успях да издам дори и звук. Опитах пак — не, не можех, глас не излизаше от гърлото ми. Но не се предавах — не можех да се предам толкова лесно! Да, те трябваше да ме чуят! Трябваше да привлека вниманието им, трябваше да ги накарам да ме вземат при тях! С все сила се помъчих да отворя устата си, но оттам излязоха само няколко нечленоразделни звука… Моето едва чуто „ах“ обаче сигурно имаше невероятна сила, защото в същия миг, в който се отрони от устните ми, във въздуха запляскаха стотици криле. Плясъкът им бе толкова силен, че трябваше да запуша ушите си с длани, за да не оглушея. Но и това нямаше да ме спаси, понеже вихрушката, извила се от крилете им, с лекота ме издигна във въздуха. Все едно бях подхванат от някакъв водовъртеж, който все по-бързо ме въртеше и вдигаше все по-нагоре и по-нагоре, чак докато достигнах серафимите, пазещи купола. Погледът ми се впи във великолепно изписания текст от сурата „Светлина“. Позлатеният калиграфски надпис покори с прелестта си не само очите ми, но и ума ми. Ако плясъкът на крилете отново не бе достигнал до ушите ми, можех да си остана така в празнотата и да се наслаждавам до безкрай на тези красиво изписани букви. Но се обърнах да видя шестте серафима, непрестанно пляскащи с крилете си, които все още закриваха лицата на близките ми. Докато се чудех кои от тях са жена ми и дъщеря ми, единият ангел внезапно разпери крилете си и между тях за миг се показа нежното личице на Айсун. Гледаше ме толкова отблизо, че можех да съзра жълтите отблясъци в сините й зеници.
	[* Така турците наричат Богородица. — Б.пр.]
	— Татко, татенце! — прошепна тя.
	Нейните думи заглушиха всички звуци в храма. Ангелите бавно свиха крилете си и се оттеглиха в свещените си ниши, вихрушката стихна също така внезапно, както беше започнала. И извисилият ме въздушен водовъртеж изведнъж замря, отдръпна се изпод мен като някакво летящо килимче, оставяйки ме да кръжа известно време в празнотата под купола, все едно плувах във въздуха. Впих поглед в очите на дъщеря ми като в спасителен клон, за който да се хвана, но крилете й отново се бяха затворили и можех да видя само блестящата им белота. Потърсих с поглед и Гюзиде, но не я открих — нямаше я, само множество искрящи пера. Упованието ми в ангелите се прекърши. И в същия този миг започнах да падам като камък надолу. Толкова бързо, че дори не виждах нещата около себе си — колоните, фреските, мозайките, керамичните плочки, михраба, изписаните айети, калиграфската украса, минбара, махфила — всичко, което превръщаше мястото в храм, изчезваше, губеше цветовете и формите си и се превръщаше в странна светлина, в някакъв призрак на храма. Вече знаех — нито ангелите, нито жена ми, нито дъщеря ми, нито приятелите нямаше да дойдат и да ме спасят. Бях разбрал — никой нямаше да ми се притече на помощ. Съзнавах, че ще срещна смъртта — там, където празнотата се срещаше с мраморния под. Всичко това преминаваше светкавично през ума ми, със същата скорост, с която пропадах надолу. Вече се бях приготвил да видя собствената си сянка върху него, да различа и най-тънките жилки на мраморните плочи, и бях готов за смъртта, когато внезапно се пробудих. Вместо купола на „Ая София“, над мен се белееше таванът на стаята ми. Мислех си, че е станало чудо. Но не беше. От омагьосващото пространство на свещения храм изведнъж се бях намерил в собственото си легло. След трескавото сънуване бях попаднал в утрото на един съвсем обикновен ден. Процеждащият се сивкав здрач ме пренесе от многоцветния ми кошмар в сивото ми ежедневие.


>	Въпреки всичко бяха хубави времена

	Седнал в леглото си, гледах оловносивото утро. Мислех си за „Ая София“, не като за храма от съня ми, а като за музея, в съседство с който убийците бяха оставили четвъртата си жертва. Изведнъж се замислих точно за него, четвъртият от поредицата мъртъвци. За монетите, оставени в дланите на убитите. За четиримата владетели, от времето на които бяха тези монети… За убийците, отнели живота на четирима души и оставили труповете им на четири различни исторически места. Единственото, което със сигурност знаехме за тях след всичките им престъпления, бе, че имаха бял микробус. Мислех си за тях — определено бяха образовани и добре организирани. Планираха всяко свое действие, цялото си поведение предварително, а след това много умело стъпка по стъпка го реализираха. Мислех си за броя им — но не можех да го определя с точност. Мислех си за поведението и постъпките им — бяха много умно премислени. После се замислих за нас самите — как дни наред тичахме от едно на друго място… И за това, че въпреки всичко все още нямахме нито една читава следа. Така си седях в леглото си, потънал в размисъл, когато някой позвъни на вратата.
	Трябва да беше Али — тази сутрин щяхме да ходим при Адем Йездан. Бях си навил будилника, но сигурно не го бях чул. Притесних се, че съм станал за смях, и моментално рипнах от кревата. Отворих прозореца — беше застудяло. Бръснещият леден вятър ме удари в лицето. Настръхнах и съвсем се освестих. Наведох се над перваза и погледнах надолу — не беше Али. Пред вратата стърчеше едрото тяло на приятеля ми Демир. Чу отварянето на прозореца и ме гледаше с вдигната глава отдолу.
	— Невзат, братко, отвори тая врата!
	— Добре, добре! Веднага слизам!
	Само за минута се спуснах и поканих приятеля си с някакъв плик в ръцете да влезе.
	— Не, не, няма да влизам! — рече той. — Да ти завиди човек на съня, братко! Не мога да те намеря на мобилния, домашният ти не отговаря, помислих си да не си получил инфаркт?
	Едва сдържах прозявката си, докато му отговарях:
	— Хич не питай, Демир! Три денонощия не съм спал като хората и снощи явно вече съм се отнесъл и съм заспал непробудно.
	Погледна ме загрижено.
	— Не работи толкова много, Невзат! Отдавна си минал средната възраст. Вече трябва да внимаваш…
	— Това и аз го знам, но докато някаква група психопати всяка нощ колят някого, просто е невъзможно… Но зарежи ме мен. Кажи сега, какъв вятър те довя тук? Не ми се случва често да се появяваш на прага ми…
	Престорен гняв се изписа върху лицето му.
	— Ти си тоя, дето не ми звъниш на вратата… Все ние те търсим…
	Естествено, не можех да му отговоря, че само преди малко са били в съня ми…
	— Нали снощи бях у вас…
	— Защото ние те повикахме…
	— Не си прав — любезно му възразих аз. — Ако Бахтияр не го беше блъснала кола и не ти го бях довел, щяхте ли да се сетите за мен? Дори и като бяхме малки, все аз ви търсех…
	— Как не те е срам! Забрави ли? Като отивах на училище, първо вземах теб, после Хандан и след туй — Йекта!
	Така правеше — беше най-ранобудният от всички ни. Ставаше в зори, за да помогне на болната си от алцхаймер майка. Не се знаеше нито кога заспива, нито кога щеше да се събуди леля Атийе. Ако й хрумнеше — можеше да отвори вратата и да тръгне нанякъде. Понякога я намираха във „Фенер“ да пали свещи на християнските светци, друг път — в „Еюб“ да се моли на мюсюлманските. Най-тежко беше детството на Демир, но той никога не го показваше. Може би и затова, щом дойдеше гледачката на майка му, моментално изскачаше навън, само и само да се откъсне от тази тягостна атмосфера вкъщи. Не бях изненадан и сега да видя огромното тяло на приятеля ми от детските години. Винаги затворен, винаги криещ мъката дълбоко в себе си. Макар да изглеждаше самоуверен, вътре в душата си имаше стаена толкова мъка, такава болка, че не можеш да си я представиш, но досега каквото и да му се беше случило, никога не се оплакваше. Още в онези дни си представях, че някога ще стане такъв — силен, сигурен в себе си, контролиращ се мъж. И бях много доволен, че е точно такъв сега!
	— А в неделите не те ли вземах аз от къщи? — продължих да настоявам. — Нали чичо Бюнямин не ти разрешаваше да риташ топка, та аз те отървавах, уж че ще си учим уроците.
	Погледът му се отнесе нанякъде, лицето му омекна.
	— Вярно е, така правеше. Ама веднъж ни хванаха. Помниш ли? В понеделник щяхме да имаме контролно по математика, ти кандърдиса баща ми да ме пусне, че уж ще си учим уроците, и като си плюхме на петите — та чак в попската градина си поехме дъх. Щяхме да ритаме с децата от квартала, от „Фенер“. Ама тоя път баща ми нещо се усъмнил и ни проследил. Тъкмо бяхме започнали мача, и двамата ни извлече за ушите от игрището.
	Помнех, има си хас — два дни ухото ми пламтеше от болката. Не стига, че ни беше издърпал ушите, ами ме довлече до къщи и ме предаде на баща ми. А той, след като му благодари, така яко ме нахока, защото съм излъгал, че…
	— Хубави дни бяха бе! — продумах аз. — Въпреки всичко бяха хубави дни!
	Сянка на тъга пропълзя по лицето му.
	— Да, въпреки всичко бяха хубави времена!
	Но веднага смени темата, опасявайки се, че прекалено много се е разчувствал.
	— Хайде, оправяй се и да вървим!
	— Къде?
	Посочи към издутия плик.
	— Как къде? Да закусваме. Йекта като каза вчера сутринта, че закусваш при Ариф уста, не издържахме и си рекохме: „Я да не го оставяме сам този дърт полицай!“ — рече той и сърдечно се усмихна. — Шегата настрана, ама хайде да вървим да си похапнем като хората. Йекта отдавна е приготвил чая.
	Поканата ми хареса, но не можех да отида.
	— Благодаря, Демир. Щеше да е много хубаво, но трябва да се отбия до едно място сутринта. След малко и Али ще дойде да ме вземе.
	— Кой пък е Али?
	Точно в този миг резкият звук на клаксон ни накара да се обърнем — нашият хаймана се беше засилил яко и спря току до тротоара, натискайки рязко спирачките.
	— Ето този — заместникът ми, който някой ден ще е причина за смъртта ми.
	Демир не се засмя на шегата ми, само хладно огледа весело махащия ни от колата Али и отново се обърна към мен.
	— Ами добре тогава, някой друг път… но и ти не чакай специална покана, не сме си чужди все пак, само звънни един телефон. И толкова!
	— Добре, ще ти се обадя! Обещавам!
	Тъкмо се обърна да тръгне и го спрях.
	— Не ми каза нищо за Бахтияр, как е горкото животно?
	— Добре е, добре, дори започна да души кучките, палавникът! Като дойдеш — ще го видиш!
	Изведнъж се сетих за утрешната покана за вечерята в „Татавла“.
	— Чакай, чакай малко, Демир! Нали ще се видим утре вечер? — Погледна ме с празен поглед. — Само не ми казвай, че си забравил! Нали щяхме да ходим в механата на Евгения!
	Сякаш се паникьоса.
	— Вярно, щяхме да ходим в „Татавла“, обещахме на жената…
	— Ами да, обещахте! Сакън, Демир, да не вземете да се откажете! Аз ще съм виновен и аз ще го отнеса…
	— Не бъди чак толкова под чехъл — усмихна ми се той леко насмешливо.
	— Лесно ти е да го кажеш, като не ти е на главата. Никога не си имал някоя жена до себе си…
	Още преди да го изрека — и осъзнах, че без да искам, го обидих, и се опитах да обърна всичко на шега:
	— Сакън не го правете! Обещахте й — така че изпълнете си обещанието!
	Не се получи обаче. Изражението на лицето му мигновено се промени. Но и той не искаше да му проличи.
	— Дадено, Невзат! Не се безпокой — ще дойдем!
	Бързо извърна глава, за да скрие тъгата, замрежила очите му. Стори ми се, че усетих как призракът на Хандан отново ни наблюдава отнякъде.


>	Юстиниан е бил най-могъщият император на Източен Рим

	Триетажната дървена къща, където се помещаваше туристическата фирма „Дерсаадет“, се беше извисила върху склоновете на квартал „Джанкуртаран“, под все по-заоблачаващото се небе. Напомняше на някакъв фалшив римски дворец. Зад навеса пред входа, крепен от шест мраморни статуи, разположени на равни разстояния помежду си, имаше огромна двукрила дървена врата, към която водеха широки каменни стъпала. Първите капки дъжд изтропаха по предното стъкло на колата, докато Али я паркираше пред входа. Първо зачукаха мънички капчици, но след това големите и гневни капки на внезапно изсипалия се дъжд тревожно забарабаниха по колата. Задуха и вятър. Долу, върху водите на Мраморно море, загърмяха една след друга гръмотевици. Но ние не обръщахме внимание нито на черните облаци, нито на разцепващите небето светкавици, нито на изливащия се като из ведро дъжд. Бояхме се единствено от това, да не би Адем Йездан да е избягал.
	— Нали щеше да ни чака? — попитах Али, паркиращ колата пред стълбите на входа. — Вече е почти единайсет.
	— Сигурно ни чака, шефе — отвърна той, но гласът му звучеше безнадеждно. — Вярно, казах на оня нещастник Ерджан, че ще дойдем в десет и половина, но…
	Не само аз, но и той се беше предал на съня и също като мен не си беше чул будилника. Ако Зейнеб не му беше звъняла непрестанно, може би щеше да спи до обяд. И затова се чувстваше малко гузен.
	— Не се ядосвай, Али — опитвах се да го успокоя аз. — Ако нямаше да ни чакат, щяха да позвънят да питат къде сме. Не мисля, че ще се впечатлят от препирнята ни с Ерджан.
	Въпреки думите, които изричах, и аз самият не бях никак сигурен как ли щяха да ни посрещнат. Но нямаше да се кахъря напразно, след като само след миг щяхме да разберем. Обаче докато спирахме, преди още двигателят да угасне, пред вратите на колата щръкнаха двама едри мъжаги с чадъри в ръце. Като казвам яки, да не си помислите, че бяха като онези двамата диваци, които хванахме в дома на Недждет? Нищо подобно, тези бяха съвсем различни. В черни костюми, високи най-малкото метър и осемдесет, с широки рамене, с вчесани бретони, приличаха повече на служители на сигурността на някой държавен министър, отколкото на охранители на частна фирма. Отвориха вратите на колата ни с хладна любезност.
	— Заповядайте! — разтвориха услужливо чадърите над отворените врати. — Моля, заповядайте!
	Спогледахме се със заместника ми и се заподсмихвахме многозначително, все едно се питахме: „Абе ние къде сме попаднали?“.
	— Заповядахме, Кочеро*! — отвърна Али, чевръсто изскачайки от колата. Ама щом се изправи до него, и не се сдържа да се закачи със стърчащия поне една глава над него охранител: — За заповядането ние си заповядахме, на ръст го докарахме, ама вие в коя градина сте израсли?
	[* Според легендата Кочеро е бил истински народен герой, своеобразен анадолски Робин Худ, борил се за справедливост, попаднал в затвора, лежал до старини и принуден накрая да бъде прислужник в някакво държавно учреждение, но така и не изгубил смелостта и храбростта си. — Б.пр.]
	Младият охранител нищо не разбра от приказките на Али.
	— Моля?
	— Нищо, зарежи — отвърна му нашият юнак, тръгвайки отпреде му. Май е по-добре да ви попитам за човека, който ви е отгледал.
	Самият той вече ни гледаше от огромната врата от изкуствено състарено дърво, със самоуверената усмивка на някой римлянин, гордеещ се с гладиаторите си. За Ерджан идеше реч. Бившият полицай Ерджан Сунгур. Щом забеляза, че го гледам, тутакси ми помаха с ръка, сякаш бяхме приятели от сто години.
	— Здравейте, инспекторе! — рече той, слизайки няколко стъпала надолу по стълбището пред входа, без да обръща внимание на проливния дъжд. — Добре дошли!
	— Добре заварили!
	За да не го намокри дъждът, вземах по две стъпала наведнъж. — Закъсняхме, извинете ни!
	Подадох му ръка и той приятелски я стисна.
	— За нищо, моля ви! И аз току-що излязох на вратата.
	Намръщено кимна с глава към заместника ми за поздрав.
	— Здравейте, инспектор Али! Добре сте дошли и вие!
	Али мина само с едно изръмжаване. Още не беше забравил как онзи го беше пренебрегнал в управлението. Макар че нашият бивш колега искаше да оставим зад гърба си тези неприятни моменти.
	— Изобщо не сте закъснели! — каза той, докато заедно с нас се качваше по стъпалата. — Погледна към помощника ми и се усмихна: — Ние и без това винаги сме си тук! Инспектор Али, чакаме ви, откакто ни се обадихте! И Адем бей е от ранобудните. Макар че пристигна от Москва в полунощ, още преди нас е дошъл в офиса.
	Това беше добра новина. Значи, в крайна сметка щяхме да се срещнем с прословутия Адем Йездан. Преди да влезем вътре между открехнатите крила на дървената врата, телефонът ми се раззвъня. Нямах мира от него! Беше му време вече! Дали не е Евгения? От вчера не бяхме говорили, може да се притеснява. Но не беше тя. Беше друга жена, с която напоследък се срещах много по-често, отколкото с любимата ми Евгения, и която, кой знае защо, ме търсеше след всяко ново убийство — Лейля Баркън. Преди да отговоря, се обърнах към Ерджан:
	— Вие минете, ако искате, аз идвам веднага!
	Но Али не пожела да продължи без мен.
	— Не, не, господин началник, аз ще ви изчакам.
	Да не би от нещо да се е притеснило това момче? Погледнах към Ерджан и двамата охранители. Нямаше нищо, което да буди тревога. Разбрах, че Али просто не искаше да остава сам с тези хора, които не можеше да търпи.
	— И ние ще ви изчакаме — рече точно онзи, когото Али най-много не можеше да понася — Ерджан. Говореше с фамилиарен тон, все едно ми беше втори заместник. — Няма проблем, вие си говорете, господин главен инспектор, а после ще влезем вътре.
	— Добре, няма да се бавя много.
	Отдалечих се с бързи крачки и вдигнах телефона чак когато бях вече доста далеч от групата.
	— Добро утро, Лейля ханъм! Как сте?
	— Добре съм, Невзат бей! Аз съм добре, но е бил намерен още един труп. — Не можех да не усетя разочарованието в гласа й, или може би тя говореше така на пресекулки, за да ме накара да усетя отчаянието й. — Колко жалко, че е така. А отгоре на това не е при Колоната на Маркиан, а на място, което не бяхме предположили изобщо — при „Ая София“. — След кратко мълчание веднага премина в самозащита: — Нали не ме обвинявате? Искахте да ви посоча някой паметник, някой шедьовър, изграден след времето на Теодосий ІІ. Аз даже ви възразих, но вие настоявахте да направя предположение, но този исторически период е толкова обширен и има толкова паметници, съградени през това време, че… Убийците са прескочили цели шестима императори, как можех да предположа, че са посочили „Ая София“, която ще бъде изградена поне седемдесет години след това? Как можех да знам това?
	На един дъх ги изброи всичките тия императори. Беше права. Но това не можеше да ме накара да не се съмнявам в нея. Все пак не можех още отсега да й разкрия какво мисля, пък и беше още много рано да я обвиня открито.
	— Недейте, госпожо! Моля ви! Напразно се засягате! Никой не ви обвинява вас!
	— Но…
	— Моля ви, не го мислете това. Ние сме един екип. Ако трябва да обвинявам някого — първо трябва да посоча себе си. Както казахте, аз ви насилих да направите някакво предположение. Не, изобщо не търся виновен. Занапред ще можем да бъдем доста по-точни и сега се опитвам да разбера как да стане това.
	— Значи, смятате, че убийствата ще продължат?
	— А според вас? Според вас свърши ли се с убийствата? — настоях аз тя да ми отговори.
	Вместо да даде еднозначен отговор с „да“ или „не“, Лейля започна да приказва каквото й дойдеше на ума, като че ли разсъждаваше на глас:
	— „Ая София“ е най-величественият религиозен паметник на Източната Римска империя. Нито една толкова великолепна постройка не е изградена в Константинопол след нея… А Юстиниан е бил най-могъщият император на Източен Рим. След него империята започва да губи предишната си сила… Значи, ако посланието на убийците се ограничи до най-славните дни на Рим, вероятно е престъпленията да са приключили!
	— Ами ако не са?
	Замълча, мълчанието й продължи няколко секунди.
	— Не знам, Невзат бей! — най-сетне проговори отново Лейля. — Това е въпрос, по който не можем да говорим по телефона. Днес нямам много работа, но трябва да остана в музея. Ако можете да дойдете и да поговорим по-спокойно?
	Погледнах към заместника ми, който с достойнство стоеше малко по-напред между двамата охранители и бившия полицай Ерджан. Искаше ми се и той да види Лейля Баркън. Ако имаше нещо, което тя криеше от мен, то нямаше да убегне от младежкия взор на Али.
	— Добре, ще дойдем. Заедно с инспектор Али, вие се запознахте с него…
	Лейля веднага разбра скритата ми молба и любезно отвърна:
	— Разбира се, разбира се! Така тъкмо беседата ни ще е още по-жива!
	Едва се сдържах да не се засмея.
	— Разбрахме се, Лейля ханъм, доскоро!


>	Всички престъпления са свързани с историята на този град

	Сградата на фирмата на Адем бей, където щяхме да се срещнем, си беше същински дворец не само отвън, но и отвътре. Щом влязохме през двукрилата дървена врата, се оказахме в просторно преддверие с две каменни колони с двуглави византийски орли върху тях. Зад тях беше огромна зала, към която се слизаше по шест мраморни стъпала. В стената отляво имаше три дървени врати, а отсрещната стена беше цялата остъклена, откривайки великолепна панорамна гледка, където в далечината зад прозорците се диплеха вълните на Мраморно море.
	Слизайки по мраморните стълби към залата, забелязах лампите във формата на свещници, поставени на метър една от друга. Под тях бяха сложени кресла, подобни на леглата в римските дворци. Същите като онези, върху които римските аристократи са се излежавали, пили са вино, яли са плодове и са беседвали. Днес със сигурност никой не би се проснал върху тези, но Адем Йездан се беше погрижил и за най-малкия детайл, не бе забравил и такива важни мебели, с които да внуши на посетителите си усещането, че са попаднали в двореца на някой богат римски аристократ, или най-малкото — на много влиятелен и могъщ човек. И не се бе задоволил само с това, ами бе поставил и мраморни бюстове, по всяка вероятност — на римски императори, между креслата лежанки. Дори да не бяха оригинали, скулптурите придаваха на интериора нужната автентичност.
	— Това пък какво е?
	Али, спрял на няколко метра пред нас, сочеше към едно пространство на пода, цялото покрито със стъкло. — Да не би това тук да е Историческият полуостров?
	— Браво, инспекторе! — похвали го веднага Ерджан. — Разбрахте от пръв поглед, докато много туристически гидове го гледат и нищо не виждат…
	— „Ая София“, джамията „Султан Ахмед“, дворецът „Топкапъ“… — изреждаше Али, отстъпвайки леко назад. — Наистина прилича на орел, господин главен инспектор!
	Трябваше да видя какво му напомняше на орел, за да разбера за какво точно ставаше дума. Зад дебелата стъклена витрина имаше макет — три на два метра. За да го направят, е трябвало да изкопаят пода поне на половин метър. От пръв поглед разбрах за какво говореше Али. Орелът, който вчера Зейнеб ни показваше на компютъра, сега лежеше пред нас, но във формата на макет. На него бяха поставени историческите сгради, макар и по различен начин от този, който бяхме видели върху монитора. Бяха измайсторени дори несъществуващите вече и отдавна порутени паметници. Макетът на една от сградите в Сарайбурну привлече вниманието ми. Приличаше ми на някоя от религиозните постройки точно на мястото, където открихме трупа на Недждет Денизел и където днес се издигаше статуя на Ататюрк. Имаше някакъв нечетлив надпис върху основата. Сложих си очилата, за да го разчета. „Храмът на Посейдон“, гласеше той. Теглих една мислена черта от него към „Чемберлиташ“, по-скоро към колоната, издигната в памет на римския император Константин, превърнал този град в столица. Да, ето я — имаше и макет на Константиновата колона — мястото, на което открихме трупа на Мукаддер Кънаджъ. Наоколо имаше и други сгради, от римско и от османско време. Точно зад колоната се виждаше джамията на Атик Али, на отсрещния ъгъл — джамията на Мехмед паша Кьопрюлю… Имаше надпис и за площада, където се намираха тези паметници. Вгледах се внимателно и успях да го разчета — „Форумът на Константин“, това пишеше. Продължих въображаемата линия, този път по посоката, в която сочеха ръцете на Мукаддер Кънаджъ, право на изток. Минах по някогашната главна улица на Константинопол — „Месе“, и стигнах до площад „Баязид“, по-рано известен като Таврическия форум. Пак римски сгради, джамията „Баязид“, първият дворец, построен от Фатих, днес Истанбулският университет… Малко по-надолу различих надписа „Бовис форум“, или „Бичият форум“, и стигнах до сградите, които са вероятно на днешния „Аксарай“. Сетне подминах група сгради с колона, на която пишеше името на площада — „Форумът на Аркадий“, и стигнах до мястото, където свършваха градските стени — до там, където беше оставен трупът на третата жертва, журналистът Шадан Дуруджа — до Алтънкапъ, Златната порта. Този път се помъчих да си представя мястото, към което сочеха вързаните му длани, така че тръгнах мислено по обратния път и се върнах към „Ая София“, където намерихме последния труп на архитекта Теоман Аккан. Разположих го малко по-напред от вратата на Медресето на Джафер ага, на уличката малко над храма, разтворих ръцете му и се опитах да помисля накъде този път ни насочваха убийците. Лявата му ръка сочеше недвусмислено към двореца „Топкапъ“. А дясната — по посока на джамиите на Баязид, Фатих, Явуз султан. А може би и към други постройки от римско или османско време, които дори не бихме могли и да си представим! Погледът ми се плъзна с досада към паметника пред „Ая София“. Трябваше бая да се понаведа, за да различа по-добре подробностите. Това беше статуя на кон, не, по-скоро — фигура на някакъв конник. Сигурно беше на някой император…
	— Юстиниан — прогърмя мощен глас над мен. — Императорът върху коня е великият Юстиниан. Онзи, който е доизградил „Ая София“ във вида й, в който я познаваме днес. Но, разбира се, статуята отдавна е разрушена.
	Обърнах глава така, както бях приклекнал. До главата ми стърчеше мъж с дървен бастун с дръжка от слонова кост в дясната си ръка, облечен в светлокафяв костюм без яка. Изправих се. Беше среден на ръст, с широки рамене, як мъж, с изцяло обръсната глава, поради което кестенявите му вежди изпъкваха върху лицето му, а землистите му на цвят очи, засенчени от дългите мигли, бяха още по-впечатляващи. Посребрените му ненатрапващи се мустаци и тънката брадичка около челюстите допълваха физиономията му.
	— Здравейте!
	Усмихваше се, но не бях сигурен колко искрена беше тая негова усмивка.
	Протегна ръка.
	— Аз съм Адем Йездан. А вие?
	— Невзат — стиснах и аз в отговор ръката му. — Главен инспектор Невзат. — Кимнах към Али: — А този колега е Али, инспектор Али.
	— Здравейте, инспектор Али! Добре дошли!
	Продължи да говори, без да изчака какво ще му отговори Али, извръщайки глава към статуята пред „Ая София“:
	— Ние, жителите на Истанбул, много не си даваме сметка, но Юстиниан е един от императорите, извършили най-големите добрини за този град. Съградил е отново разрушения от бунтовете Ника* град, превърнат в развалини. Не говоря само за „Ая София“, а и за Големия дворец, Банята на Зеуксипос, всички сгради по улица „Пазарийери“ към „Фатих“, обновил е Сената… Можем да го сравним само с нашия султан Сюлейман Законодателя. И двамата са живели в най-великолепния век на своите империи…
	[* Въстанието Ника са градски бунтове през 532 г., довели до масово насилие и значителни разрушения. Името идва от паролата, която метежниците използвали помежду си: „Ника“ („побеждава“). — Б.пр.]
	Смаяно слушах Адем Йездан. Срещу мен беше не някакъв груб печалбар, а човек, познаващ историята на града и влюбен в Истанбул също толкова, колкото и Лейля Баркън. Освен това говореше без никакъв диалект, съвсем правилен турски, на който можеха да завидят дори родените и израсли тук истанбулци. Посочи с бастуна си императора на кон.
	— Всъщност и любовният им живот си прилича — рече той с усмивка. — И двамата са имали по една жена, изиграла важна роля в живота им. Теодора на Юстиниан и Рустем султан — на Сюлейман. Въпреки приказките на някои, че тези две жени са ги тласнали в грешна посока, двамата велики владетели никога не са се отказали от своите любими. И двете пък са си отишли от този свят преди самите императори. — Сякаш се опасяваше да не би да го разберем погрешно, леко повдигна пръста от дръжката на бастуна си и продължи: — Но приликите помежду им не свършват дотук. Макар да са допринесли за изграждането на важни паметници за града, най-често се споменават с двата големи храма, издигнати от тях — църквата „Света София“ и джамията „Сюлейманийе“… Двата безсмъртни шедьовъра на този град — каза той и продължи с чувство на гордост: — Да, нашият Сюлейман Великолепни, разбира се, че превъзхожда с нещо Юстиниан — бил е добър поет. Сигурно знаете двустишието му: „Хората най-много почитат държавниците и държавата, но в живота няма нищо по-ценно от глътката здраве“.
	В отговор на нашето мълчание широка и сърдечна усмивка се разля по лицето му и той някак си извинително се обърна към нас.
	— Сигурно ви надух главите? Какво да правя, когато се заговори за история — и не мога да се сдържа. Макар че вие сте дошли по доста по-важен въпрос тук…
	Вдигнах рамене.
	— Разследването, с което се занимаваме, не е много далеч от историята. — Посочих към макета и продължих: — По-точно, от историята на Истанбул…
	Гледаше ме неразбиращо.
	— Всичките убийства са свързани с историята на този град, Адем бей…
	Израз на любопитство премина през лицето му, но не задълго. Погледна двамата приличащи си като две капки вода и сякаш клонирани охранители.
	— Само за момент, господин главен инспектор — прекъсна ме той и се обърна към бившия ни колега Ерджан, изправил се със скръстени на гърдите си ръце: — Ерджан, ако искаш, отпрати момчетата.
	Ерджан тръгна с пъргави крачки към охранителите, наведе се и им прошепна нещо. Като двама легионери, подчиняващи се на заповедите на командира си, те лекичко се изнизаха от салона през първата врата вляво, без да промълвят и дума.
	— Казвате, че убийствата били свързани с Истанбул, така ли? — попита Адем Йездан, леко почесвайки тънката си брадичка. — Как стигнахте до това заключение?
	Дошло беше време да играем с открити карти.
	— Най-вече защото убийците полагат телата на жертвите си винаги на някое историческо място в Истанбул. На важни за този град исторически точки.
	Адем Йездан хвана бастуна си с двете си ръце.
	— Така е, Ерджан ми поразказа малко.
	— А каза ли ви, че оставят и старинни монети в дланите им?
	Всъщност това беше въпрос капан. Не бяхме казали нито на Ерджан, нито на медиите за монетите. Само ние и убийците знаехме за тях. Впих поглед в бившия си колега и гледах каква ще бъде реакцията му. Но Ерджан не падна в капана или пък наистина нямаше представа за тях.
	— Амиии… не знам… Монети ли оставят?
	И Адем Йездан, също като Ерджан, беше отворил широко очи от учудване, дори ченето му беше паднало от смайване:
	— Моите монети ли?
	Дали това изкривено лице, дали този треперещ глас бяха искрени, или бяха поза на заподозрян, който се опитваше да се прикрие на всяка цена и буква по буква спазваше предварителния сценарий за поведението и реакциите си при евентуален разпит? Трудно беше да се каже. Затова се държах, все едно не съм се усъмнил в нищо.
	— Все още не е дошъл ред на вашите. Те са от османския и републиканския период, както ни каза Ерджан бей, нали?
	— Така е — обърна се към мен и утвърдително поклати глава домакинът ни. — Да, колекционирам монети от османско време и от Републиката.
	— Обаче убийците не използват такива, а от по-ранните периоди — сечени по времето на Визас, Константин, Теодосий ІІ и Юстиниан. Тоест от колекцията на Недждет Денизел…
	Премигна няколко пъти.
	— Четирима владетели… говорите за четирима владетели и за четири монети… Но престъпленията не са ли три?
	Значи, не знаеше за намерената снощи жертва или пък искаше ние да останем с такова впечатление.
	— Извършени са четири убийства. Четвъртата жертва е оставена вчера през нощта в страничната уличка до „Ая София“. В дясната й ръка е сложена монета на Юстиниан.
	Адем Йездан сухо преглътна.
	— Кой? Кой е четвъртата жертва?
	Преди да отговоря, се приближих още на крачка до него.
	— Теоман Аккан. Архитект — добавих аз, гледайки го право в светлокафявите зеници.
	Не успя да скрие растящата в очите му тревога.
	— Да не би да го познавате? — настоях аз. — Всичките жертви имат връзка със строителството.
	— И ние строим. Да построиш нещо в Истанбул, е по-трудно, отколкото да минеш през иглено ухо. Затова и взех Недждет на работа. Лека му пръст, беше перфектен, знаеше си нещата, много ценен човек. И с Мукаддер бей сме имали разговори. Покойният беше служител в общината, трябваше да контактуваме с него за различните разрешителни и документи. А и с другия починал може да съм се срещал. Когато работиш в туризма, имаш контакти с много хора. Щеш не щеш — запознаваш се с мнозина.
	— Това за строителството не е ли малко скромно казано? — измърмори Али. — Вие не строите някакви си сгради, а имате грамаден проект, както ни каза бившият ни колега — посочи той към Ерджан.
	— Имаме — отвърна му Адем, без да го погледне. — Огромен проект. Такъв, какъвто Историческият полуостров заслужава да има. Хем да е модерен, хем да е в хармония с миналото. Това е може би най-големият проект на столетието. Със световно значение за туризма, не само за Турция. Мислим да откроим символично всички важни постройки в Историческия полуостров. Не само оцелелите до наши дни като църквата „Света София“, и джамията „Сюлейманийе“, но и онези, които отдавна са били разрушени или са останали единствено в историята. Като например — той посочи с бастуна си към Сарайбурну, където открихме първата жертва, — храма на Посейдон, от който днес не е останала и прашинка, двореца „Буколеон“, който е само една развалина. — Заби края на бастуна си върху „Чемберлиташ“: — И като паметниците, които са били разположени на Константиновия форум. — Вдигна бастуна си още по-нагоре и продължи, докато стигна до онази част от Босфора, където се простираха крепостните стени: — Например ще поставим ударението върху единствения оцелял до наши дни дворец на Текфур, или както е познат — Новия дворец от Влахернския комплекс. Народът в мнозинството си дори не знае за тези исторически постройки. Тоест превръщайки го в един голям бизнес и развлекателен център, ще направим историята и миналото достояние на хората…
	Докато говореше, Адем Йездан се вълнуваше истински. При това всяка мимика на лицето му, всеки блясък в очите му разкриваше колко силна беше вярата му в този проект. Но нашият Али не се беше поддал на това въздействие, понеже рязко го прекъсна:
	— Така говорите, но има хора, които намират проекта ви за доста нежелан и притеснителен. Казват, че ще навредите на историческата структура на града. — Наведе се и погледна макета: — Нищо не казват за несъществуващите вече, но смятат, че ще навредите на запазилите се исторически паметници.
	Адем Йездан за малко да се намръщи, но не, беше достатъчно умен, за да не реагира на предизвикателството. Даже и да се беше ядосал, опита се да го прикрие зад студената си усмивка.
	— Не са прави да мислят така… Това са остарели идеи. Господин главният инспектор ще си спомни — когато за пръв път се изграждаше мостът над Босфора, имаше същите възражения. Че щяла да се наруши структурата на града, че щели да се унищожат красотите му… Така казваха по онова време. А сега говорим за изграждането на още нови мостове над Босфора. Начинът да се опазят историческите места е те да бъдат интегрирани в ежедневния ни живот…
	Чак толкова и аз не можах да издържа.
	— Дори с цената да се увредят историческите паметници, така ли?
	Разтревожи се, хвана бастуна си с другата ръка.
	— Те и без това се увреждат… Толкова рушащи се паметници на културата има тук тъкмо заради обявяването на района за защитена зона. Съветът за паметниците на културата не може и един пирон да забие… И понеже не може да се ремонтират, сума ти сгради буквално изчезват пред очите ни… Макар че ние си поставяме за цел да пренесем миналото в съвременността чрез изграждането на нови сгради в съседство с историческите. Мухлясалите академични мозъци обаче не могат да го разберат това… Както и лявомислещите, опитващи се при всеки удобен случай да ни обвинят в анархизъм…
	— Това тук дворец ли е? — прекъсна с въпроса си разпалената реч на Адем Йездан Али, сочейки широката зона точно под джамията „Султан Ахмед“, отбелязана със специална тънка ограда. Под нея се четеше надписът „Големият дворец“.
	— Да, това е Големият дворец. — Палатиум Магнум от времето на Римската империя. Константин започнал изграждането му, но столетия наред са го разширявали с нови и нови постройки. Ето вижте тук, това е главният вход към двореца, наречен Халке, или Бронзовата порта. Тук в тази сграда са се намирали пазачите, залата, където бил съветът на императора, а долната сграда е залата за аудиенции, а тази празната част е площадът за игрите. Величествено, нали?
	Изчерта една линия върху макета от „Султан Ахмед“ до синевата под него, обозначаваща Мраморно море.
	— Представете си един правоъгълник, с едната страна от Хиподрума към Мраморно море, и другата страна — от задната градина на джамията „Султан Ахмед“ до „Ая София“. Ето това е площта, върху която се е разпростирал Големият дворец. Толкова голям е бил!
	Али взе да се почесва по брадата, сякаш се беше сблъскал с някакъв много важен проблем.
	— И тази сграда ли е в чертите на заетата от Големия дворец площ? — тихо попита той.
	Хитрият бизнесмен веднага усети накъде ще задуха вятърът и мина в отбрана.
	— Недейте така, инспектор Али! Нашата сграда не е единствената в този район.
	Вперил поглед в макета, Али замислено продължи:
	— Де да беше само тя! — Пак се обърна към Адем и едно огънче проблесна в погледа му. Но тутакси угасна. — Дори и вашата сграда не би трябвало да бъде тук! — рече той и отново посочи двореца. — Де да можеше този район да е същият като на макета — да е само от исторически паметници. Всъщност само тогава би бил туристическото събитие на столетието!
	Адем Йездан не знаеше какво да отговори. И аз се обърках, чудех се как да замажа положението. Май че бях несправедлив към това момче — бях подценил здравия му разум и бързия му ум. Пристрастеният към историята бизнесмен обаче се окопити преди мен.
	— Но това е невъзможно, инспектор Али! Големият дворец е бил изоставен преди повече от хиляда години! — рече той и посочи с бастуна си към креслата лежанки. — Но вижте какво направихме ние. В Големия дворец има зала за тържества, която може да се използва от държавни служители. В нея има деветнайсет кресла лежанки. Ето така пренесохме миналото в настоящето. — Направи няколко крачки и докосна едното от тях. — Тук има точно деветнайсет такива. Съвсем същите, като в залата за хранене на Големия дворец. Ето това е, което можем да направим. Не е възможно напълно да съживим този дворец. Там, където някога е бил, сега са хиляди жилища, офиси, да не говорим, че от стотици години се е строило и достроявало.
	Али не обърна ни най-малко внимание на оправданията, нито на човека, който се мъчеше да доказва правотата си.
	— Де да не се беше застроявало толкова… Че да не се събираха днес толкова лешояди върху тези съкровища…
	Макар откровено да отправяше обиди към него, Адем Йездан не се ядоса, или пък много умело успя да прикрие нервността си. Вместо него нашият бивш колега му се озъби:
	— Обаче не се е случило така, инспектор Али. Много тежки думи изричате… Вижте Адем бей колко благородно и възпитано се държи…
	— Моля те, Ерджан — остро го прекъсна шефът му. — Аз добре го разбирам инспектор Али. Той е от хората, които много обичат родния си град. — Разбиращо погледна помощника ми със светлокафявите си очи. — Вярвайте ми, и на мен ми гори отвътре. И аз като вас все си викам — де да не се беше случило това застрояване. Но сега вече е много късно. Прав сте — има много люде, които се впускат в туризма, без да знаят и копче за историята на този град! И аз съм против тях! Но без да се направят инвестиции, без да се открият нови хотели и търговски центрове, няма как да презентираме този град пред света. Тези неща не се решават с емоции, инспектор Али. Историята и туризмът са доста преплетени едно в друго…
	Помислих си, че ей сега Али ще му отвърне нещо троснато, но не го направи. Само обърна гневен поглед към макета на Големия дворец, все едно го пращаше по дяволите. Адем Йездан се възползва от тази ситуация и се обърна към мен:
	— Ако искате, да минем в съседната стая, господин главен инспектор — предложи той, сочейки към средната врата отсреща. — Там е тихо, ще говорим по-спокойно.


>	Историята се пише с кръв

	Може и да беше по-удобна за разговори тази стая, но определено не беше тиха. Още щом влязохме в просторната и светла стая с грамадна махагонова маса, кожени фотьойли и ръчно тъкан вълнен килим на пода, се разнесе приветствен глас:
	— Здравейте! Аз съм Теодора! Добре дошли в двореца ми!
	Птицата беше в голяма клетка пред кадифеното перде в цвета на шампанското. Щом ни видя — и се раздвижи върху пръта си, поклащайки се напред-назад и повтаряйки поздрава си:
	— Добре дошли в двореца ми!
	Съвсем същият папагал, като Крал Визас в дома на Недждет Денизел! Пепелявосиво тяло, червена опашка, малки като мъниста очи, впиващи се с любопитство в хората. Като видя Али, сякаш се развълнува повече, обърна главата си към него и се придвижи по-напред.
	— Здравейте! Аз съм Теодора! Добре дошли в двореца ми!
	— Теодора май много ви хареса, инспектор Али — рече Адем с усмивка на лицето си, може би за да разведри малко напрежението. — Не към всеки е така дружелюбна!
	И за мен беше полезно атмосферата да стане по-приятелска, затова продължих темата за папагала:
	— И Крал Визас много хареса Али! — добавих аз, леко докосвайки с показалеца си клетката със сивата птица. — Вярно, да не би да са нещо братя с папагала в къщата на Недждет Денизел? Много си приличат…
	Адем с любов погледна папагала в клетката, развълнува се, все едно гледаше собственото си дете:
	— Може да се каже, че са роднини… Крал Визас е на трийсет и две години, а тази госпожица е все още на осемнайсет…
	— Толкова дълго ли живеят тези птици?
	Видях как по лицето му премина тъга.
	— Някои живеят до осемдесет години. Те са жако папагали. Латинското им наименование е Psittacus erithacus. Много умни животинки са. Могат да запомнят до хиляда думи. Но са много деликатни създания — разболее ли се един, всички си заминават след него. — Дълбоко въздъхна и продължи: — Имах четири двойки. Осем папагала. Много жалко, че хванаха някакъв вирус и измряха всичките. Всяка сутрин изваждах по едно мъртво птиче от дъното на клетката… Паднеха ли на пода — нямаше спасение. Слава богу, че намерихме един чудесен ветеринар, който веднага разбра от какво боледуваха и изолира болните от здравите. Една от отделените двойки изпратихме на покойния Недждет. Крал Визас с любимата му Хеката.
	— Хеката — богинята на Луната ли?
	— Ооо, господин главен инспектор, вие, изглежда, имате големи познания и в митологията — с прекалена и превзета любезност се обърна той към мен.
	— Но защо стоите на крака? Заповядайте, седнете! — посочи след минута Адем към кожените фотьойли около махагоновата маса. — Моля, заповядайте!
	Ние с Али се настанихме в удобните кресла, но Ерджан предпочете да остане прав, може би заради напрежението от спора преди малко. Адем обаче не го остави и го подкани отново:
	— Седни и ти, неудобно е пред гостите.
	— Моля ви, нямах такова намерение — отвърна леко изнервено Ерджан, — пък и нали сме бивши колеги. Как бих могъл да ги накарам да се почувстват неудобно? Полицаят, дори да е пенсиониран, си е пак полицай. Нали така, господин главен инспектор?
	Потвърдих, без да обръщам внимание на смръщеното лице на Али:
	— Разбира се, разбира се, полицаят си е винаги полицай…
	Но нито опитите на Ерджан да ни стане симпатичен, нито моето разбиращо поведение успяха да пречупят твърдото намерение на Адем всички да седнем около масата.
	— Ти все пак седни! — подкани го пак той, обаче противно на законите на гостоприемството, самият той все още, може би чисто импулсивно, продължаваше да стои прав.
	Докато чакахме да ни предложи нещо за пиене, Адем Йездан неочаквано се върна отново към предишната тема.
	— Хеката е богиня на Луната, пазителка на град Византион. Но нашата Хеката не успя да свикне с новия си дом и не живя дълго, горката. При мен остана само една двойка папагали — Юстиниан и Теодора… Миналия месец загубихме Юстиниан… Ето затова — придаде той особен тон на гласа си, сякаш искаше да подчертае някаква много важна подробност, — като научих, че Недждет е починал, първото, за което се сетих, беше Крал Визас. Защото от това папагалско семейство ми останаха само той и моята Теодора, всички други измряха — каза Адем и отново хвърли изпълнен с любов поглед към птицата си.
	Мен обаче повече ме интересуваше не Теодора от клетката, а Теодора от историята.
	— Теодора не беше ли онази императрица, за която се говори, че била проститутка?
	Стана му неприятно и той бързо отмести поглед от птицата и заобяснява, без дори да ме погледне:
	— Това е спорно. Всъщност е била актриса — рече той и се наведе към една малка стъклена библиотечка срещу масата. Отвори вратичките и извади две книги, подредени една до друга на третия рафт. — Това го е писал държавен служител, на име Прокопий*, секретар и ретор, правен съветник… Много интересна личност. Според Прокопий Теодора е била една неморална проститутка и нимфоманка. Но в двете книги разказва напълно противоположни неща за нея.
	[* Прокопий Кесарийски (Procopius, ок. 500 г. — ок. 565 г.) е бележит византийски учен, писател. Той не само е бил очевидец на важни събития във византийската история, но поради високото си служебно положение е имал достъп и до тайна информация. Като секретар на пълководеца Велизарий е водел кореспонденцията му, участвал е в преговорите с важни държавници от тази епоха, съставял е докладите му до Юстиниан. Той оставя ценни трудове — обемистото съчинение „Войните“, панегиричния трактат „За постройките“ и „Тайната история“, съдържаща критика на Юстиниан и жена му Теодора. (Прокопий Кесарийски. Тайната история. С., Народна култура, 1983, с. 128.) — Б.пр.]
	Направи няколко крачки към масата и обърна книгата в кожена подвързия към мен. На тъмночервената корица пишеше Прокопий, а заглавието отдолу гласеше: „Сградите в Константинопол по времето на Юстиниан“.
	— В тази книга Юстиниан и Теодора се възхваляват до небесата — продължи Адем, поклащайки я в дланта си като на кантар, сякаш претегляше стойността й. — Безспирни са похвалите му и към императора, и към императрицата.
	Извади и втората книга.
	— Но в това произведение всичко е различно, и това си личи още от самото й заглавие — „Тайната история на Византия“. Тук Прокопий ги развенчава, докъдето може, и представя Теодора като похотлива развратница, магьосница и опасна жена, а императора като кървав убиец, превърнал се в играчка в нейните ръце. Разбира се, тази книга е писана и разпространявана тайно.
	Адем Йездан продължаваше да ме смайва с историческите си познания, но трябва да си призная, че тези твърдения на Прокопий много повече ме заинтригуваха.
	— Добре, а тези неща били ли са истина?
	— Бога ми, господин главен инспектор, това е малко несигурно. Както Юстиниан, така и Теодора са били хора, издигнали се от народа. Вероятно поради това константинополските аристократи никак не са ги харесвали. А Прокопий е бил учен и просветен човек, интелектуалец на времето си, който се е чувствал по-близо до аристокрацията. Вероятно точно затова и той не по-малко се е отвращавал от императора и императрицата, дошли от низините. И затова е било така настървено и перото му към тях. От друга страна, както казват, няма дим без огън. Но каквото и да е било, неоспорима истина е, че Теодора е била изключително храбра, решителна и безмилостна императрица.
	Седна на масивния фотьойл до масата, без да пуска книгите от ръцете си.
	— Чували ли сте за въстанието Ника?
	И тъй като никой не се обади, отвори едната от книгите — неподвързаната, и разлисти страниците й.
	— Всъщност именно това въстание прави от Юстиниан истински император, както се казва — всичко е добре, когато свършва добре. И нещо още по-важно — тогава се утвърждава като императрица и една покварена и разпусната жена, дошла от улицата. — И понеже не успя да намери нужната му страница, отново впери погледа си в мен и продължи разказа си по памет: — Въстанието Ника пламва с арестуването на седем души управители на Константинопол от партиите на сините и зелените, които са били важни социални групи по онова време. Някои от влиятелните им членове започват изстъпления по време на състезание с колесници на хиподрума и дават начало на бунтовете. Префектът на града издава заповед за смъртно наказание на седмината чрез обесване. Но двама от тях — един от сините и един от зелените, като по чудо се спасяват от смъртта и се укриват в манастир. След няколко дни, пак по време на състезание на хиподрума, и сините, и зелените призовават Юстиниан да ги помилва. Но той не ги послушва и като следствие от това враждуващите дотогава две партии се обединяват срещу императора и въстават. Хиподрумът се огласява от виковете им: „Ника! Ника!“. Народът е толкова разгневен, че Юстиниан се принуждава да се оттегли в двореца си. Като виждат това, бунтовниците пренасят размириците извън хиподрума. Всъщност бунтът е можело лесно да бъде потушен, но аристократите, противници на високите данъци, наложени от Юстиниан, подкрепят бедняците и нещата излизат от контрол. Бунтовниците първо нападат затвора и освобождават затворниците. След това подпалват „Ая София“, Патриаршията, Сената, „Ая Ирини“, Зевскиловите бани, Цистерната на базиликата, сградите по главната улица „Месе“. Гори в пламъци сърцето на града, направо като факла.
	Али, който отначало не отдаваше голямо значение на тези разкази, щом чу как е горял градът, започна да слуша Адем с най-голямо внимание, което както можеше да се очаква — не убягна на проницателния бизнесмен.
	— Да, инспектор Али, само си представете! Страховито нещо! Всичко около днешния „Султан Ахмед“, всички важни сгради по „Месе“, простряла се до „Аксарай“, да са обхванати от пламъци! На втория ден метежниците набират още повече смелост — събират се на хиподрума и искат да се сменят префектът на Константинопол и други приближени на императора. Като вижда дебелия край, Юстиниан приема исканията на аристокрацията. Но въстанието не стихва. В края на петия ден Юстиниан отива на хиподрума и като последен изход, произнася реч към бунтовниците. Обещава им, че ако прекратят бунта, никой няма да бъде наказан. Но тълпата не го слуша. Сега вече иска само едно — да се смени самият император. Юстиниан, виждайки, че нещата вървят на зле, бяга и се скрива в двореца. Докато аристократите се опитват да намерят нов император, Юстиниан започва да готви корабите си, смятайки, че ще е полезно за известно време да напусне града. Малко преди да свърши подготовката за бягството си, в тронната зала влиза Теодора. Приближава се до императора — с вдигната глава, с уверен поглед, със смели крачки. „Не прави това, императоре мой — казва му тя. — Не бягай! Дори това да е единственият изход и единственото ти спасение! Не го прави! То се знае — един ден всички ще умрем. Не е важно, че ще умреш, важното е как ще умреш, важното е да те споменават с чест и достойнство. Бягството няма да ти донесе слава, каквато би ти донесла смъртта. Моля те, не тръгвай! Колкото до мен — не виждам по-добро смъртно покривало от тази пурпурна хламида.“ Тези думи на Теодора, най-обичаната от него жена, въздействали силно на Юстиниан. А може и да се е почувствал засрамен. Отказва се от бягството, вика пълководците Велизарий и Мундо в двореца и им заповядва да избият всички бунтовници. Същия ден те отново се събират на хиподрума, за да обявят новите си искания към императора. Двамата безмилостни пълководци с войниците си влизат от две различни врати откъм днешния площад „Султан Ахмед“. Затварят всички изходи и посичат близо трийсет хиляди души, без значение дали са жени и деца. До настъпването на нощта продължава този кървав урок на бунтовниците и въстанието Ника е окончателно потушено. Юстиниан вече може да се залови за своя нов благоустройствен план на Константинопол…
	— Вие май одобрявате това избиване — ядосано избухна Али, сякаш самият той бе чул писъците на съсечените жертви и сякаш със собствените си очи бе видял реките от кръв на хиподрума. — Една славолюбива жена е станала причина за смъртта на трийсет хиляди души, само и само да не загуби властта си. Ужасно събитие! А вие сте седнали преспокойно да го разказвате с всичките му ужасни подробности!… Какво хубаво има в това? А отгоре на това сте кръстили и тази мила птичка с името на тази чудовищна жена — рече той, сочейки към папагала в клетката.
	А птицата, сякаш разбрала, че се говори за нея, взе да повтаря:
	— Кръстили, кръстили, птичката…
	Адем отново се прикри зад широката си и сърдечна усмивка.
	— Странна е логиката на историята, инспектор Али. Разбира се, не може да се каже, че тя е много справедлива. Но да помислим от друга гледна точка — ако Юстиниан не беше потушил въстанието Ника под напътствията на Теодора, нямаше да бъдат възможни огромните промени в Константинопол. Например нямаше да бъде изградена днешната „Ая София“. — Забелязал интереса ми към темата, продължи, обръщайки се към мен: — Знаете ли, че това е третото изграждане на храма, господин главен инспектор? Да, в първоначалния си вид това е била една църква с дървен покрив. И името й тогава е било Голямата църква. След като след петдесетина години изгоряла, император Теодосий ІІ, този, който е съградил и крепостните стени, издигнал втората сграда на храма, която обаче била разрушена по време на въстанието Ника. И чак тогава император Юстиниан построява великолепната „Ая София“, каквато я познаваме днес. — Очевидно доволен от ефекта на думите си, отново се обърна към Али: — Строителството е продължило цели пет години. Заедно с архитектите са работели и учени. Математикът Антемий от Трал* и познавачът на геометрията Исидор от Милет… Десет хиляди строители са работили денонощно на строежа й. Църквата била завършена през 537 година. И кубето й било най-голямото, правено дотогава. Дори хиляда години след това нашият Мимар Синан не успява да изгради такъв голям купол нито в джамията „Сюлейманийе“, нито в джамията „Селимийе“. Само три постройки след „Ая София“ са с по-големи куполи — катедралата „Сейнт Пол“ в Лондон, катедралата „Сан Пиетро“ в Рим, и катедралата „Дуомо“ в Милано…
	[* Днешният град Айдън в Република Турция. — Б.пр.]
	В стаята настъпи кратко мълчание. Адем тъкмо мислеше, че е приключил с тази тема, когато Али отново се обади:
	— Храмовете са направени за хората. Да намерят в тях покой, да се почувстват по-добри. Да бъдат по-близо до Бога. Затова са създадени храмовете. Не можеш да изтриеш кръвта на трийсет хиляди души от ръцете си, като направиш един храм. Дори да е най-величественият в света, дори да е най-свещеният сред свещените. Мраморът, камъните, дървото, желязото, дори златото — не са по-ценни от човешкия живот.
	Въпреки тези думи Адем отново остана спокоен, не се изнерви, само сключи пръстите на дланите си.
	— Но историята се пише с кръв, инспектор Али. И султан Фатих при завладяването на Константинопол е дал разрешение на войниците си три дни да разграбват града. През тези три дни те не са раздавали цветя на населението му. Да, ако искате чистата истина, да говорим открито. Проливали са кръв, вземали са жени, младежи, деца за пленници и роби. Сега ще наречем ли Фатих лош, защото е разрешил това?
	За миг Али сякаш се поколеба. Да си призная — и на мен ми беше любопитно какво ще отговори, как ще реагира на това. Адем и довереният му Ерджан и те не гъкваха. В просторната стая се чуваше само отдалечаващата се буря, от която чак стъклата на прозорците се разтреперваха.
	— Ако Фатих е направил това — било е грешно — избухна Али. — Който и да е причинявал зло на народа, не е постъпвал правилно. Който ще да е бил — Фатих, Юстиниан, всеки, който е бил жесток към невинните хора, е лош.
	Адем се засмя късо. Но от потрепващите му клепачи личеше, че вече е започнал да се изнервя.
	— Много емоционално разсъждавате, инспектор Али. Вие сте един романтик!
	Ако Зейнеб чуеше това, сигурно щеше да й хареса, но ефектът от думите на Адем върху Али беше точно обратният — наведе се напред от мястото, на което седеше и вдигна глава.
	— Грешите, Адем бей! Изобщо не съм романтичен човек. А и много-много не ги харесвам романтиците. Слава богу, аз съм справедлив и честен човек. Каквото ми каже съвестта, за мен това е правилното. И затова не обичам нито онези, които са изградили царствата си върху човешки черепи, нито онези, които им се възхищават…
	Гневът в погледа му беше по-силен от думите, нарушаващи ведрото разположение на духа на Адем, който първо се зачуди какво да му отговори и ме погледна, сякаш търсеше помощ от мен, но като видя равнодушното ми изражение, тозчас се отказа. Мислеше, че Ерджан ще му се притече на помощ, но и бившият шеф на полицията мълчеше, не по-малко объркан от самия него.
	— Е, това не биваше да го казвате, инспектор Али — отвърна той, вече гледайки с нескривана неприязън към помощника ми. — Е, сега вече говорите като убийците на Недждет бей.
	Не мисля, че разпалилият спора Али искаше да каже точно това. Но бяхме докарали Адем до онова състояние, до което искахме.
	— Защо казахте това? — намесих се аз. — Какво искате да кажете?
	— Какво искам да кажа ли, господин главен инспектор! Онзи човек, който е убил Недждет, ги говори същите тези измислици всеки път като се срещнем! Без да признава историците или техните хроники!
	Дори не знаеше какво ни бе казал! Беше назовал личността на човека, който ни трябваше.
	— И кой е човекът, убил Недждет?
	Взе да ни гледа странно, все едно ни казваше: „Как може да не знаете кой?“.
	— Кой ще да е — Намък. Онзи бивш левичар, който се смята за доктор… Председателят на онова разбойническо дружество.
	Гласът му беше започнал да потреперва. Нямаше как да не го забележа. И ръцете му, с които енергично жестикулираше, докато говореше — и те бяха започнали да треперят. Хладнокръвието му, изглеждащо също толкова непробиваемо, колкото Константинополските стени, се беше стопило от резките думи на Али.
	— Кой друг да бъде? Хем се отърва от човека, отнел му любимата, хем си отмъсти на мен, хем изпълни повелите на измислената си идеология…
	— Момент, момент! — накарах го да замълчи аз. — Кой чия любима е отнел?
	Дълбоко пое въздух, опитвайки да се успокои, но не му беше толкова лесно. Заговори пак, събрал ръцете си върху масата:
	— Лейля Баркън напоследък пак беше започнала да се интересува от Недждет… — Това вече беше интересно! Казваше точно обратното на онова, което бях чул от самата нея. — Преди около два месеца Лейля и оня маниак се скарали.
	— А, не бива така да говорите и да наричате човека маниак — смъмри го Али.
	Търпението на Адем се беше изчерпало, но той знаеше как да прикрие и това.
	— Ще ме прощавате, но аз обичах Недждет като роден брат! Щом чух за случилото се, исках веднага да си дойда, но имах толкова много работа… Даже щяхме да ходим при дъщеря ни в Лондон с жената, но като се случи това, нея я изпратих направо от Москва за там, а аз се върнах единствено заради това престъпление, за да бъде изпратен в затвора убиецът на Недждет. Да си намери заслуженото наказание негодникът Намък…
	Придадох си израз на дълбоко съмняващ се човек.
	— До каква степен сте сигурен, че Намък е убиецът?
	— Сигурен съм, защото Лейля щеше да го напусне. А той смяташе Недждет за виновен в това.
	— Че защо Лейля да напуска Намък?
	— Как защо? Заради крайните възгледи на тоя анархист, дето уж бил доктор… Преди шест месеца беше назначено новото ръководство на музея „Топкапъ“. А Лейля Баркън имала разногласия с новоназначените служители. И тоя Намък непрекъснато й оказвал натиск да напусне. Лейля, която и без това се съсипвала от нерви на работното си място, му казала да не я притиска и се скарали. Но ако питате мен — Лейля вече не го понасяла този мъж. И точно тогава отново се сближили с Недждет. Лейля дори останала една нощ при него. Ще речете — мъжки хвалби, може и да си го е измислил това, но аз го видях със собствените си очи. Оная сутрин много рано се отбих у Недждет и Лейля ми отвори вратата, облечена в пижамата му. И самият Недждет беше доста обнадежден. За никого не е тайна, че той още обичаше бившата си жена. Даже беше започнал да прави планове за бъдещето, казваше, че ще вземе Лейля в екипа си. Но каквото имало да става — стана. Лейля набързо и необмислено се върна при оня бивш терорист. — След като го нарече „терорист“, бързичко погледна с крайчеца на окото си към Али, но като не последва реакция от негова страна, ядосано продължи да разказва: — Нещастният Недждет дни наред тичаше подир Лейля. Обаче всеки път Намък му се изпречваше на пътя. И най-накрая го уби, нещастния човечец…
	— Добре де, защо да го прави? — попитах го отново аз, облегнал се докрай в креслото и гледайки Адем право в очите. — Ако, както казвате, е от ревност, нали Лейля все пак отново се е върнала при него… И доколкото Лейля ми е разказвала, прекалил е не Намък, а покойният Недждет… Нищо хубаво не чух от Лейля Баркън за бившия й съпруг…
	— Страхува се — повиши тон Адем. — Ако не се беше върнала при Намък, той и нея можеше да убие!
	Представих си доктора левичар. Беше се срещнал със смъртта и може би се беше уплашил в този миг, но не се беше изметнал, беше останал верен на каузата си човек… Самоуверен, вярващ в ценностите си, готов дори да ни се присмее при случай. Не, Намък не беше човек, способен да убие любимата си, нито дори да я нарани. Познавах такива хора. По много въпроси може да не мислеха правилно, може да не бяха достатъчно толерантни и да вярваха в правотата единствено на своите собствени идеи, но не биха навредили на някой близък и скъп човек. Не, не мисля, че той е убиецът. Вярно, не можеш да отгатнеш докъде може да докара някого животът, и все пак Намък и такива като него надали биха причинили и най-малката вреда на някого, когото обичаха. Даже и да допуснем, че го е извършил, защо му е било обаче да убива останалите три жертви? Тъкмо щях да кажа това на глас, когато телефонът ми иззвъня. Погледнах — беше Зейнеб.
	— Извинете — казах аз и станах от мястото си.
	Отдалечих се на достатъчно разстояние от любопитните погледи на присъстващите и спрях до стъклената етажерка. Първото, което ми направи впечатление, като вдигнах телефона, беше развълнуваният глас на Зейнеб.
	— Ало? Господин главен инспектор… Открихме важни данни.
	— Така ли? Какви са?
	— Изолирахме пръстовите отпечатъци. И открихме отпечатъците на Намък Караман и Лейля Баркън.
	Не можех да разбера за какво ми говореше.
	— Къде ги открихте?
	— По рамките… По рамките на гравюрите в дома на Недждет Денизел. Там има техните отпечатъци. Понеже са се насложили, не можахме да установим чии са…
	— И?
	— Два от отпечатъците са на Намък и на Лейля.
	Обърнах се и погледнах Адем. Седеше целият напрегнат. Дали пък онова, което беше казал за Намък, не беше истина?
	— Сигурна ли си? Да не направим някоя грешка? — продължих разговора със Зейнеб.
	— Не, шефе! Пръстовите отпечатъци бяха сравнени. Върху рамките са отпечатъците на тези двамата.
	Ако не беше напълно сигурна, нямаше да говори толкова категорично.
	— Има и още нещо — продължи Зейнеб. — Има бял микробус „Фолксваген“, регистриран на името на Намък Караман. Използват го за нуждите на Дружеството за защита на Истанбул. Да разнасят материали по време на акциите си. Полицията многократно го е задържала.
	Погледът ми се плъзна към замъглените прозорци зад завесите в цвят шампанско. Капките дъжд, блъскащи се по стъклата, се разбиваха на дребни пръски и се стичаха надолу на тънки струйки. Дъждът навън беше вече поутихнал, но все още в стаята се чуваха ударите на капките. Казаното от Зейнеб можеше изцяло да промени хода на разследването. Пак ли се връщахме в самото начало, там, откъдето бяхме тръгнали? Не трябваше обаче да се вземат прибързани решения, срещата ни с Лейля сега стана още по-важна.
	— Разбрах, Зейнеб! Следобед ние ще бъдем в управлението. Ти продължавай да си вършиш работата и ще говорим, като дойдем — добавих аз, преди да затворя телефона.
	След това се върнах до масата. Али ме гледаше зорко. По промяната на израза върху лицето ми разбра, че имам важна новина. Макар мислите ми да бяха абсолютно объркани, все пак ми се искаше да му кажа нещо:
	— Май дъждът отслабва, Али. До обяд ще грейне и слънце.
	Още преди да съм свършил, Теодора повтори подир мен:
	— Дъждът отслабва… До обяд ще грейне слънце.


>	Дворецът, служил векове на Османската династия

	Блесналото иззад тъмните облаци слънце ласкаво ни се усмихна в мига, в който стигнахме до Баб-ъ Хумаюн, най-външната порта на двореца „Топкапъ“, откъдето стотици години е бил управляван светът.
	Преди петнайсетина минути се бяхме разделили с Адем Йездан, непрестанно повтарящ, че убиецът е Намък. Изглежда, това не бяха съвсем празни приказки, защото убедително изтъкваше някаква логична причина той да е убил Недждет и останалите жертви. Ако Зейнеб не ми се беше обадила, щях да омаловажа тези негови твърдения, но след това с още по-голямо внимание слушах този интересен бизнесмен. Остави ме мен, но и моят помощник Али, който се палеше на всяка дума и се хвърляше в разгорещени спорове, не намери какво толкова да му възрази. Веднага щом се разделихме с Адем, разказах на помощника ми за разговора със Зейнеб и това доста го обърка. Вече не знаехме кого трябваше да обвиним, всяка пътечка, по която тръгвахме, се превръщаше в задънена улица; всяка следа се късаше още в ръцете ни. Ето в такава безпътица стигнахме до двореца „Топкапъ“, където работеше Лейля Баркън.
	Оставихме колата си на открития паркинг под чешмата на Ахмед ІІІ, украсена с прекрасни керамики и изящни мраморни барелефи, с уникални калиграфски надписи, лалета, зюмбюли, мотиви с рози, целите в позлата, и се запътихме към Имперската порта — Баб-ъ Хумаюн. Докато минавахме покрай прекрасната чешма, Али, без да забележи, попадна между фотоапарата на една млада туристка и историческия паметник. Но тя не се ядоса ни най-малко. Даже, ако не ме лъжеха уморените очи, по погледа й пролича, че го хареса нашия хаймана. Ала той вече беше забелязал, че е влязъл в кадъра, и тутакси се отдръпна.
	— Sorry — извини й се той на доста добър английски, но сключените му вежди, подобни на врати, които никога нямаше да се отворят, както винаги придаваха на лицето му неприветлив вид. Слава богу, на младата жена май много не й пукаше от това и жизнерадостна усмивка се разля върху лицето й:
	— Don’t worry, I can take another one.
	И тъй като нашият дивак продължаваше да я гледа със същото изражение и без да обели дума, тя учтиво му посочи пътеката и го подкани да мине пръв:
	— You go ahead.
	— Thanks — отвърна безизразно недодяланият ми помощник и ускори крачка, докато минаваше между красивото момиче и чудесно украсената османска чешма. Разбира се, аз го последвах, но той едва след още няколко крачки забеляза многозначителното ми изражение. Разтревожено се огледа наоколо:
	— Какво има, шефе? Какво става?
	Да му се не видяло, тъкмо понечих да се усмихна на жената, да я заговоря — и телефонът ми се раззвъня. Беше Евгения. От вчера не бяхме говорили с нея. Всъщност обаждаше ми се всеки ден, но в крайна сметка и тя се беше притеснила, а аз не се бях сетил да й звънна.
	— Ало, Евгения — обадих се аз, а калпазанинът Али забеляза, че се паникьосах, и ухилено ме изгледа. Без да му обръщам капка внимание, продължих разговора си с Евгения. — Ало, Евгения, и аз мислех да те потърся…
	— Лъжец! — леко глезено ми отвърна тя. — Дори не ти е минало през ума!
	— Не, кълна ти се, още сутринта говорих с Демир…
	— Какво си говорил?
	— Напомних му за утрешната вечеря. Казах му да не закъснява, че ти ще се притесниш много.
	— А ти?
	— Какво аз?
	— А ти ще можеш ли да дойдеш навреме?
	Не знаех, зависеше от разследването, ако излезеше нещо ново, може и изобщо да не успеех да отида, но не можех да й кажа това.
	— Разбира се — отвърнах колкото се може по-убедено аз, — разбира се, че ще дойда, не се безпокой, отрано ще съм заседнал на масата.
	— Бъди точен, моля те! — Гласът й прозвуча като молба. — Специално ти звъня един ден по-рано и много те моля — не закъснявай утре. Всъщност и ти си домакин. Да не се изложим нещо…
	— Дадено! Има ли нещо, което да донеса на идване?
	— Ти само ела — това е достатъчно. Нищо друго не ми трябва!
	Нямаше нито укор, нито сърдити нотки в гласа й. Почувствах се щастлив. Май наистина обичах тази жена!
	— Ще бъда там преди всички останали! — Вдигнах глава и видях как нашият нехранимайко ме гледаше със същите закачливи пламъчета в очите, както преди малко. Трябваше да затварям вече. — Добре тогава, ще се видим утре вечер!
	— Добре, грижи се за себе си, Невзат! Пази се, обещаваш, нали?
	— Дадено, Евгения, и ти внимавай, скъпа!
	Още преди да затворя телефона и да го мушна в джоба, Али мина направо на темата:
	— Евгения е много добър човек. Как ни посрещна последния път като ходихме в „Татавла“! И много ви обича… Все едно ви е… съпруга.
	Опаааа! След Демир и Йекта и този ме подхвана! Ядосано се обърнах и щях да му напомня, че това не е негова работа, но искреността в топлите му черни очи ме накара да спра… не, нито се майтапеше, нито се правеше на отворен… напротив, явно беше съвсем добронамерен.
	— Да, добра е — отвърнах аз, опитвайки се да скрия напрежението в гласа си. — Много добър човек е тя!
	Но без да искам, думите ми прозвучаха малко серт.
	— Ако съм сбъркал нещо — моля да ме извините, шефе! — Не, слава богу, не беше се засегнал, а само се беше засрамил. — Май се разбъбрих повечко… отколкото би трябвало.
	— Не бе, Али, не си! — прегърнах го през рамото. — Знам, че го каза за мое добро. Но нали знаеш, че тези неща не са прости…
	Въздъхна, сякаш не аз, а самият той беше в безизходица.
	— Тези неща винаги са трудни, шефе!
	— А, не, не, Али, невинаги! То ние самите малко повечко ги усложняваме.
	Гледаше ме с желанието да ме разбере по-добре.
	— Да, ние си ги правим трудни! — повторих аз и щях за малко да добавя „Като теб и Зейнеб“, но се отказах. — Щеше да е по-добре да не става така, но… винаги го правим… Карай! Все ще се нареди някак си! Хайде, да вървим и да поговорим сега с онази жена…
	Повече не заговорихме за това. С бързи крачки минахме покрай Баб-ъ Хумаюн и стигнахме до „Алай Мейданъ“*. Но още щом стъпихме на този прочут площад — и забавихме крачка. Пътят до втората врата беше същинско стълпотворение. То не бяха испанци, германци, японци, американци — целият свят сякаш се беше изсипал тук! И ние трудно си проправяхме път през тази пъстра тълпа с камери в ръцете или на вратовете си. Несъмнено най-интересните бяха гидовете — всеки един носеше националното знаме на групата, която водеше, и непрестанно се озърташе наоколо като петел в курник, страхуващ се да не изгуби кокошките си. Само и само да успее да опази хората, за които беше отговорен. Съдейки обаче по изписалата се досада по лицата им, човек можеше да заключи, че много-много не успяваха.
	[* Дворът, в който се влиза през Баб-ъ Хумаюн, или Имперската порта, и където са разположени вторите по значимост за управлението сгради, символизиращи връзката дворец–град–държава. Народът е бил допускан в определени дни в това пространство на двореца. Само тук дворцовите служители са могли да влизат с конете си. Оттук е преминавала и султанската процесия при различни чествания — начало на поход, петъчни приветствия, процесии на посланици, процесии на майката на султана и др. — Б.пр.]
	Погледът ми спря вляво върху църквата „Ая Ирини“. Пред нея беше спряла някаква камионетка. Четирима души се опитваха с помощта на кран да свалят огромно пиано. От няколко дни знаех, че ще има някакъв голям концерт. Успях да се промъкна малко по-напред и от пролуката вдясно в лицето ме удари свеж прохладен вятър. Духаше чак от Черно море и все още носеше следите на яростната буря, развихрила се само преди няколко часа. От все още мокрите клони на чинарите, извисяващи се от двете страни на пътя, върху нас прокапаха тежки дъждовни капки. Сред тълпата туристи се разнесоха викове на най-различни езици. Сетих се за чуждите посланици от времето на Османската империя, които са оставяли тук конете си, преди да влязат на аудиенция при султана. Особено чувство се надигаше у човека, стъпил на този площад, свидетел на изпълнената с толкова премеждия четиривековна история на тази голяма държава. Някъде бях чел, че тук, на този площад, са се събрали двайсет и пет хиляди души, за да изпратят в последния му земен път султан Мехмед Завоевателя. Сигурно можеше и повече народ да побере. Потънах в един свят, изпълнен с гръмогласните викове на площада, между вековните дървета, сплитащи клони високо в небето, и обграждащите града крепостни стени… От него ме извади един доста грубоват глас:
	— Чакай малко, братко!
	Обърнах се и видях как един кривонос служител на охраната спря заместника ми Али, сочейки подалата се изпод коженото му яке берета, затъкната в колана на панталона му.
	— Не може да влезете тук с оръжие.
	Неочаквано за мен Али постъпи зряло и разумно:
	— Полиция… ние сме полицаи, братко!
	Но охранителят, на когото очевидно не се бяхме харесали, беше настоятелен:
	— Служебните ви карти, може ли да видя документите ви?
	Али беше започнал да ме гледа така, сякаш искаше да ми каже: „Що не взема да му покажа нещо друго на тоя?“. Аз обаче се направих, че не забелязвам, и извадих картата си да я види охраната:
	— Невзат, главен инспектор Невзат.
	Като ме гледаше как се държах, и Али се усети как трябваше да постъпи в този случай, извади своята карта и я протегна чак под кривия нос на охранителя, който май вече се беше поуспокоил.
	— Добре, какво правите тук?
	Заместникът ми направо щеше да избухне! Но аз отговорих, без да се впечатлявам от това:
	— Ще разговаряме с директорката на музея.
	— С коя от тях?
	Тоя или беше станал накриво, или си търсеше белята! Нашият повече не можа да се сдържи:
	— Как с коя? Колко директорки имате тука бе, бате?
	Обаче и охранителят не приличаше на човек, който лесно ще се даде:
	— Имаме трима директори — на висок тон каза той, също толкова силен като на Али. — Вие с кого искате да се срещнете?
	— С Лейля ханъм. С госпожа Лейля Баркън имаме среща.
	— А, добре тогава! — отвърна той и посочи към входната врата между двете кули. — Трябва да минете през Баб-юс Селям*.
	[* Втората порта в двореца „Топкапъ“. Била е изградена по времето на султан Мехмед Фатих, а двете кули отстрани на портата са издигнати при султан Сюлейман Законодателя. — Б.пр.]
	Ако останеше на мен, щях да подмина това, но Али или не разбра, или се направи на неразбрал.
	— Моля?
	— Баб-юс Селям.
	Най-сетне, изглежда, му падна сгоден случай да насоли нещастника:
	— Какъв бас, какъв бус, синко? Тук да не ти е някакъв Арабис-тан! Я говори на турски!
	Лицето на оня почервеня цялото, но и той не отстъпи:
	— Аз какво да правя, като й е такова името…
	Охранителят беше прав, но Али си беше наумил да го скастри.
	— Да му се не видяло и на името! Няма ли някакво обяснение на турски?
	Човекът преглътна и започна да пелтечи:
	— Ами казват й още и Средната порта…
	— Тогава да ни беше казал „Средната“… Какви ни ги плещиш само тия арабизми и персизми!
	— Моля ви, не ме разбирайте погрешно…
	— Няма да имаше какво да разбираме, ако ни говореше на турски…
	— Ей натам е! — закаканиза охранителят. — Средната порта, значи. Като влезете през нея, и ще излезете в един двор, оттам нататък има една пътека с дървета от двете страни — хващате я и вървите по нея. Стигате до Баб-ъ Са… де… Главната порта де — поправи се охранителят, като видя смръщените вежди на Али. — Порта, която свързва външния с вътрешния двор на двореца… Като минете оттам — и влизате в двора на Ендеруна*… Ще питате за директорския кабинет и ще ви го покажат…
	[* Ендерун — училището, където са се подготвяли младежи, за да заемат висши постове в управлението на османската държава. — Б.пр.]
	— Благодаря ти, юнако — рече Али, оправяйки с ръка поразместилата се униформа на охраната. — Благодаря, но от сега нататък бъди по-внимателен, когато разговаряш с полицаи. Аз съм с благ характер, но ако дойде някой опак човек, набързо ще ти изправи гърбавия нос…
	Вече бе пресолил манджата, затова му казах малко назидателно:
	— Хайде, Али, Лейля ханъм ни чака вече…
	Докато вървяхме из великолепния дворец на османските султани, охранителят ни следваше с поглед, без да може и думичка да продума след случката.
	Между двете кули, извисяващи се като остри копия към небосвода, пред Баб-юс Селям, чийто крила от ковано желязо бяха отворени докрай, цареше пълно стълпотворение. Не само не можехме да влезем в музея, но дори не можехме да покажем полицейските си значки на служителя да ни пропусне и бяхме принудени да си пробиваме път през плътната разноезична тълпа. Както можете да предположите, Али много преди мен беше успял да стигне до двамата служители, стърчащи до бариерата пред касите за билети, докато аз, събрал всички сили, едва се придвижвах между бурно вълнуващото се международно гъмжило, промушвайки се между някакъв червенобрад англичанин и жена му, покрай някаква арабка с черна бурка и събаряйки колониалната шапка от главата на смаян японец, най-сетне стигнах до бариерата, плувнал целият в пот.
	— Какво е това тук бе? Всеки ден ли е това чудо? — не издържах да не възкликна на глас.
	Служителят, чието лице беше сякаш от векове застинало в маската на безкрайната досада, посочи към рентгеновите апарати и заобяснява:
	— Като се развалят тия пущини — и тук става ад! Не разбираме, имало някаква техническа повреда. Още от вчера, но не са я отстранили още. И трябва да ги проверяваме един по един — отвърна той, вдигайки във въздуха детектора, който държеше в ръката си. — Естествено, това става доста по-бавно и се струпват огромни опашки… Всъщност всеки ден си е така, само във вторниците можем да си поемем малко дъх, когато музеят не работи. Дворецът не може да поема вече толкова народ. Жалко и за посетителите, и за нас, но най-много — за двореца. Ръководството на музея трябва да намери някакво решение.
	Оставихме жалващия се служител сам да се бори с тълпата туристи и влязохме през Баб-юс Селям в средния двор, широчък площад, който внушаваше някакво особено усещане за покой може би заради извисилите се стройни кипариси и редицата правилни арки. Отляво бяха султанските обори, над нас — Кулата на правосъдието и Височайшият имперски съвет — Диван-ъ Хумаюн, а също и харемските сгради. Отдясно бяха кухните, залите, в които се съхраняваха сребърните предмети в двореца и скъпите порцелани. Зад нас бяха останали Баб-ъ Саде и помещенията, където бяха изложени дворцовите файтони*. Али за миг колебливо се поспря, чудейки се по коя от петте пътеки да продължи, но скоро се ориентира и преди да се обадя, хвана вярната посока.
	[* Трите страни на двореца „Топкапъ“ са заобиколени от море. Към морето са изградени дворцови стени, а на сушата обсадни стени, дълги 1400 метра, наречени „Сур-и Султани“. Построен на площ от 700 000 кв.м., дворецът се състои от три основни части — бирун, ендерун и харем. — Б.пр.]
	— Браво, Али, от самото начало намери царския път — пошегувах се аз.
	— Кой е той?
	— Ами царският път, или пътят на падишаха се простира от Баб-юс Селям до Баб-ъ Саде — отговорих му, придавайки си многозначителен вид. — Да не би да трябваше да кажа „пътят, простиращ се от Портата за приветствие до Средната порта“? Нали трябваше да говорим на турски?
	Али се засмя широко.
	— Не бе, шефе, не обръщайте внимание какво разправях на оня идиот, аз само исках да го попритисна. Разбира се, ще използваме онези имена, с които предците ни са нарекли нещата. Но и турският трябва да се знае, аз самият нищо не разбирам от арабски.
	Млъкна за миг и после ме попита:
	— А вие откъде знаете всичко това?
	— Нали и по-рано съм ти казвал — от майка ми — заобяснявах аз, докато вървяхме по пътеката между кипарисите. — Ако се интересувам малко от малко от историята — то ми е от нея. На нея го дължа това.
	Заместникът ми продължи да ме разпитва, опитвайки се да върви в крачка с мен:
	— А тя, майка ви, историчка ли е била?
	— За такава се смята, всъщност беше учителка по история. Знаеш, че баща ми пък беше учител по литература. Запознали се в училището. Както и да е… Майка ми беше учителка, но не си вършеше работата само формално, ден да мине, друг да дойде, ами беше идеалистка, посветена на професията си. Интересуваше се от всичко — четеше списания, книги, посещаваше лекции, правеше всичко възможно, за да накара учениците си да заобичат историята. Естествено — и мен не оставяше на мира. Още от малък ме развеждаше по всички музеи в Истанбул, за които можеш да се сетиш. И тук сме идвали стотина пъти. В „Долма бахче“, в двореца „Бейлербей“*, в „Ая София“, водила ме е в Цистерната на базиликата, във Влахернския дворец, в музея „Карийе“**…
	[* Изграден е през 60-те години на ХІХ в. в необароков стил от прочутата фамилия архитекти Балян. Разположен е в азиатската част на Босфора. — Б.пр.]
	[** Църквата „Христос Спасителят в Хора“, известна днес като музея „Карийе“, съхраняващ изумителни мозайки и стенописи от ХІV в. — Б.пр.]
	Щях още да продължа, но Али намръщено ме попита:
	— Не ви ли писваше, шефе?
	— И още как! Всяка разходка беше мъчение за мен. Но не можех да го обясня по никакъв начин на покойната ми майка. Тя беше истинска републиканка и искаше да възпита и да образова прекрасно единствения си син. У нас имаше три железни правила — да се четат книги, да се ходи на театър и да се посещават музеи. Обичах да чета, както можеш да се сетиш — полицейски романи. И театърът беше що-годе поносим, особено комедийният, но музеите — не можех да ги преглътна! Особено първия път като влязохме в музей и като ме лъхна онази тежка миризма, направо ми се догади и за малко да повърна…
	— Но след това май ви е харесало — прекъсна ме Али. — Иначе нямаше да ги научите всички тези неща…
	— Прав си — въздъхнах аз. — Накрая дори ги заобичах, но много късно… Чак когато вече престанахме да ходим с майка ми…
	Гледаше ме с интерес, очаквайки да разбере подробностите.
	— Да, Али. Случи ни се нещо лошо. Трябва да съм бил на осем години. Обикаляхме „Долма бахче“. Имаше някаква американска делегация и беше претъпкано, игла да изтървеш — няма къде да падне. Как да не се изгубя в това множество? Бях се понесъл заедно с тълпата. Когато се огледах — майка ми я нямаше наоколо. Представи си само колко се уплаших, каква паника ме обзе! Едно изгубено малко момченце… Заплаках, но беше толкова многолюдно, че никой не ме чу дори. Бях притиснат между всички тия големи хора, не можех въздух да си поема, докато накрая не припаднах. Когато се свестих, някакъв човек се опитваше да ме накара да пия вода. Горката ми майка ме държеше за ръката и угрижено ме гледаше в лицето. Беше пребледняла и цялата трепереше. След това никога вече не ме заведе в музей… След като почина, намерих дневника й. Беше написала следното: „Искам Невзат да е образован, интелигентен човек. Защото тази бедна страна има нужда от културни и знаещи хора. Но май няма да стане — жалко, че синът ни е малко вятърничаво хлапе. Палав, луд, не се интересува нито от наука, нито от изкуство. Опитах се да го насърча, но не се получи. Ако твърдо настоявам, ще стане още по-лошо. Какво да се прави, човек не може да получи всичко, което иска. Макар да е наш син, Невзат не се вълнува нито от историята като мен, нито от литературата като баща си. Не това беше мечтата ни, но може би ние сме виновни. Наша грешка е, че сме имали такива очаквания, не е задължително Невзат непременно да прилича на нас, той е съвсем различен човек, напълно независима личност. Колкото и благородна да е нашата цел, не можеш да накараш дори собственото си дете да я следва насила“. Когато четях тези редове, бях току-що постъпил в полицията. Съвсем зелен младеж, който не се боеше да се опари и вярваше, че сам може да се пребори с цялото зло на земята — казах аз и погледнах към Али, преди да продължа: — Също като теб…
	Той само учудено промълви:
	— Като мен ли?
	— Абсолютно същият като теб — повторих аз с бащински топло чувство, като човек, който се е срещнал със своята младост. — Съвсем същият — първо стреля, после пита. Който се хвърля в епицентъра на събитията, без да изслуша и разбере за какво става дума. Който атакува заподозрените, без да изчака помощния екип. Който смята, че може да разреши и най-сложните престъпления от раз. И който точно затова често си изяжда боя и е целият в синини, и няма здраво място по себе си.
	Заместникът ми избухна в смях.
	— Не се смей, Али, не се смей, синко! Това не са подвизи. Аз имах късмет, поумнях, преди някой куршум да ме уцели фатално, но с теб какво и как ще се случи — това не се знае!
	— Не се безпокойте, с божията воля нищо няма да ми се случи! — отвърна Али със своята непоклатима самоувереност.
	— По-добре да се замислиш повечко, отколкото да се уповаваш на Бога!
	— Карай да върви — прекъсна ме нашият палавник, — нали говорехме за вас, интересно ми е какво стана после?
	— Какво да стане? Взех да се замислям чак след като изгубих майка си. Трябва да ми бе останало малко от сивото вещество в черепа, понеже добре запомних написаното от нея. Чувствах и някакво угризение на съвестта. Но както и да е… След като прочетох дневника й, сам започнах да ходя по музеите. Отначало в памет на майка ми. Също като нея стоях и дълго гледах статуите, иконите, керамичните плочи, дърворезбите, ръкописните книги, калиграфските образци, изписани от талантливите майстори, картините, миниатюрите, ебру изкуството. Дори без да разбирах какво точно представляват. Гледах ги с часове. Но постепенно започнах да научавам много неща — макар и без да съм вниквал в тях, макар и повърхностно и по аматьорски… Странна работа, Али, никога не ми е минавало през ума, че така ще се случи, но взе да ми харесва да научавам. Обикнах дори и онази миризма на музеите, която по-рано ме отвращаваше. След това започнах да чета и книги, абонирах се също като майка ми за исторически списания, правех обиколки като другите туристи с професионални екскурзоводи, дори ходих да изслушам няколко лекции. Сега не мога да го правя толкова често както преди, но пенсионирам ли се — ще отделям повечко време за това.
	Някаква тъга засенчи лицето на Али.
	— Жалко, че майка ви не знае това, колко ли щеше да се зарадва!
	— Сигурно щеше да се зарадва, но така или иначе, човек не може да поправи всичките грешки в живота си. Но те съветвам — отиди в някой музей. Дори само веднъж. Започни, да кажем, от Археологическия, точно над парка „Гюлхане“. Ще се почувстваш, все едно пътуваш през историята.
	Лицето му просветля и аз, обнадежден, го попитах:
	— А може би вече си го посещавал?
	Онзи просветлен израз тутакси изчезна.
	— Не съм, господин главен инспектор, как да отида? Знаете — всеки ден някакъв нов случай излиза, всеки ден има по някое престъпление…
	Излишно бе да го засрамвам повече.
	— Знам, но някой ден непременно иди. Ще ти хареса, сигурен съм. Всъщност, без да си разгледал Археологическия, няма много смисъл да посещаваш и „Топкапъ“. — Замълчах за кратко. — Разбира се, преди това иди да видиш и „Ая София“. Всяко е сякаш продължение едно на друго. Непременно да ги разгледаш, чу ли?
	— Както заповядате, господин главен инспектор! — тихичко отвърна Али. — Щом казвате — ще ида…
	— Не за мен, синко, не ти заповядвам да го направиш. И как бих могъл? Само ти препоръчвам. После ще ми благодариш!
	Но като гледах — Али нямаше никакво намерение да обикаля по музеите.
	— Това е третата порта, нали, шефе? — смени той темата набързичко, гледайки към Баб-ъ Саде. — Минахме, значи, другите две порти? Нали така?
	Щом така искаше… аз трябваше да уважа желанието му. Започнах да броя портите на двореца, доколкото ги знаех.
	— Да, Али, минахме през двете. Тази е третата… Първата беше Баб-ъ Хумаюн. Вратата на крепостните стени на двореца. Тя е изпълнена по персийски маниер, или като иранска порта. Втората е Баб-юс Селям, тя е по френски образец. Изградена е по европейски модел. Тази пред нас пък е Баб-ъ Саде — тя пък е по турски образец. Или тези три порти от три различни периода ни разказват за трите типа цивилизации — персийска, европейска и турска, които при смесването си са образували турската архитектурна култура. Но същевременно ни говорят и за това, че Османската империя е била голяма, световна държава, обединяваща в себе си всичките тези култури. Всяка стая, която видя, всяка зала, всяка градина, всяко дърво, всяка чешма има някакво значение. Религиозно, политическо, социално. Всеки ъгъл в тези сгради пази хиляди истории за страховити, често пъти изпълнени с болка и ужас събития.
	Слушаше ме с интерес, вместо престорения израз отпреди малко сега лицето му беше придобило сериозност, примесена с тъга и уважение. Ако не го бях подканил да тръгваме, така и щеше да си остане пред Баб-ъ Саде, направена някога за тържествата при възкачването на султаните на престола, за честванията на религиозните празници, напомняща за бойните шатри на тюркските кагани.
	Скоро двамата със заместника ми, който, макар все още да не отделяше поглед от портата, се мъчеше същевременно да не изостава от мен, отново се смесихме с тълпата. Влязохме през Портата на щастието, минавайки под широката лоджия, носена от шест срещуположни колони от бял и зелен мрамор, където по време на празненства бил поставян обкованият със скъпоценни камъни златен султански трон. Бяхме пристъпили в скритите османски пространства, където, противно на днешната шумна врява, някога, във времената на султаните, беше властвала абсолютна тишина. Али смаяно гледаше към Стаята на приветствията, където султаните са приемали чуждите посланици, издавали са заповеди на военачалниците, преди да потеглят на война, срещали са се с османските сановници. Но точно сега нямах сили да му обяснявам всичко това. Чакаше ни разследване на престъпление, което трябваше да разкрием. Освен всичко това, един от тримата директори на този стар дворец, служил близо четири века на Османската династия, можеше да се окаже сред заподозрените.


>	Само Бог има правото да убива

	Кабинетът на Лейля Баркън беше в отделението на двореца, наречено „Килерли Коуш“, ръководено от килерджибашията, служителят, отговарящ за султанската кухня и за обслужването на султаните по време на храненето, както и за подредбата на софрите. Директорката вече чакаше на вратата. Сигурно ни беше видяла да идваме през прозореца откъм двора на Ендеруна.
	— Чудна работа, даже ни се усмихва — промълви помощникът ми, нищо че можеше да го чуе, тъй като бяхме на по-малко от няколко метра от нея. — Явно сте я дресирали, шефе!
	— Кажи го силно — и ще развалиш всичко, което съм постигнал! — прошушнах му аз, докато се опитвах да отвърна на усмивката й.
	Страхувах се, че невъздържаният ми помощник ще стори нещо неуместно.
	Но той веднага се поправи:
	— Извинете ме, господин главен инспектор!
	Още в движение приятелски подадох ръка на жената, която може би беше една от основните заподозрени.
	— Здравейте, Лейля ханъм!
	Стисна ръката ми — силно, като мъж.
	— Добре дошли, Невзат бей!
	Сетне също така приятелски и приветливо се обърна към помощника ми:
	— Здравейте, инспектор Али! Как сте?
	Али залепи на лицето си безгрижната усмивка, която го превръщаше в един мил и симпатичен младеж, и отвърна на поздрава й:
	— Благодаря! Като ви видях — и вече съм по-добре!
	Лейля не знаеше как да приеме тези му думи и виждайки нерешителността и смущението в светлите й очи, реших, че все пак трябваше да й кажа нещо успокоително:
	— Надяваме се, значи, да ни кажете нещо, което да ни помогне да заловим убийците.
	Лицето й потъмня.
	— Де да можех, инспектор Али — отвърна тя, но гласът й прозвуча някак си безнадеждно. — Всички предположения, които направихме с Невзат бей, се оказаха неточни. Убийците сякаш са знаели какво си мислим и всеки път ни подвеждаха…
	Казваше същото, което и ние си мислехме, но без да се слага самата тя в списъка на заподозрените. В този момент влезе някакъв висок мъж с побелели коси и фино лице и застана помежду ни:
	— Лейля ханъм — обърна се той към нея, държейки дебела папка в ръцете си. — Щяхме да говорим за калиграфиите… — Имаше вид на човек, който цял живот е бил чиновник и се е изгубил между множеството папки. — За онези, за изложбата… Че от Дирекцията на културата бързат…
	Лейля моментално го прекъсна:
	— После ще говорим, Едип бей, директорът на културата може малко да почака. Щом си свърша работата, аз ще дойда при вас.
	— Е, вие по-добре си знаете — не скри разочарованието си Едип бей и с малки крачки се отдалечи от нас.
	Началничката му го изгледа с неприязън:
	— Музей ли сме, финансов архив ли сме — не е ясно… — Като видя, че я наблюдавахме с интерес, взе да се оплаква: — Затрупани сме с работа, но трябва да се занимаваме и с такива хора. Има ли някаква излишна работа — непременно ще я изровят и ще ми я подхвърлят… Както и да е, да не стоим тук, заповядайте в кабинета ми.
	Той беше доста скромен. Отдясно до вратата имаше малка библиотека с метални рафтове, срещу нея широка дървена маса, върху която стоеше компютър, отляво беше отворена някаква голяма книга, имаше чаша за кафе, изблъскана чак в ъгъла на масата, моливници и малък бележник. Отдясно на компютъра имаше синя ваза с лилави зюмбюли, като ония, които вчера Али бе донесъл на Зейнеб. Дали Намък не й ги беше подарил? Да я попитам ли? Щеше да е добре да знаем как се развива връзката им. Можеше да научим и защо бе останала да пренощува в къщата на Недждет, но въпросите ни можеше и да я ядосат. „Че какво ви интересуват личните ми отношения?“, съвсем спокойно можеше да ни възрази тя и при тази вероятност аз направо се отказах да питам. Погледът ми се плъзна към окачената на стената огромна гравюра. Художникът беше изобразил втория двор на двореца „Топкапъ“, гледан откъм Средната порта, или Баб-юс Селям. На площада, по който преди малко бяхме минали, беше изрисувал празнично шествие — еничари, дворцови служители, чуждестранни посланици и още много народ, чиито лица не се различаваха, но всички се готвеха за важното събитие. Лейля проследи погледа ми и започна да обяснява:
	— Това е прием на чужди посланици в двореца. — Посочи към хълмовете от другата страна на морето, които се виждаха на гравюрата точно зад императорския дворец: — Вижте какъв покой е имало тук, по склоновете на Бейоглу. Нямало е нито една от купчината безформени и грозни сгради, безредно наблъскани една върху друга… — Пъстрите й очи, позеленели от нахлулата през прозореца светлина, се премрежиха замечтано. — Бих искала да живея в Истанбул от онова време. Макар че сега можем да си представяме тогавашния живот само по гравюрите…
	Изведнъж забеляза, че все още сме прави, и ни посочи двата стола пред бюрото си:
	— Моля, заповядайте, седнете!
	— Фатих е направил този дворец, нали така? — попитах аз, докато се настанявах на стола.
	— Да, той е решил да се строи дворецът, но строежът му, както и на Големия византийски дворец, Палатиум Магнум, продължил с години. Всеки нов султан добавял по някоя сграда според нуждите си. Строителните работи продължили и по време на царстването на Баязид ІІ, Селим Явуз, Сюлейман Великолепни, Селим ІІ, по прякор Пияницата, Мурад ІІІ. При всички тези владетели центърът на империята растял все повече — обясняваше тя, докато сядаше на фотьойла.
	Припомних си Големия византийски дворец, който видяхме на макета в офиса на Адем Йездан, спускащ се от Синята джамия право към морето.
	— Защо султан Мехмед Завоевателя е решил да направи тук този дворец? За по-голяма сигурност ли?
	— Може и за това да е, но по-важното е, че навремето тук е имало акропол…
	Сигурно по изражението на лицата ни разбра, че и Али, и аз самият не знаехме какво е акропол, и затова без никакво високомерие ни обясни:
	— Вид религиозен и военен център. Гърците винаги избирали да изграждат акрополите на върха на някой хълм, защото били най-важната институция на града. Ако сте били в Атина, сигурно сте виждали Акропола. Атинският е един от най-старите акрополи. По времето на Византион това място тук също е било акропол. Когато римляните завладели града, не го разрушили, понеже било свещено място. Но Мехмед Завоевателя, макар и години след завладяването на града, заповядал точно тук да се изгради дворецът. Казвам години след това, понеже първият османски дворец, построен тук, е бил на мястото, където сега е Истанбулският университет. — Виждайки, че я слушаме с интерес, Лейля сключи длани върху масата и ни заразказва с по-големи подробности: — Има много прилики между Римската и Османската империя. Ако погледнем към византийския период, ще видим, че храмът „Света София“ и Големият дворец са били много близо един до друг. Даже се говори, че е имало проходи от двореца до църквата. Същото важи и за двореца „Топкапъ“ и днешната джамия „Ая София“. И в двете империи светските владетели са искали да подчертаят и духовното си господство пред народа, защото могъществото на държавата е трябвало да бъде подкрепено и от моралните ценности. Това е и причината двата центъра — политическият, или дворецът, и духовният — храмът, да са близо един до друг.
	Разказаното от Лейля беше интересно, аз обаче не разбрах защо, след като е превърнал „Света София“ в джамия, Мехмед Завоевателя е изградил и още една — джамията „Фатих“, и я попитах за това.
	— Защото тя е символ на завоеванието, на начина на живот на новите владетели на града. Джамията „Фатих“ не е само храм, тя е и кюллийе — един цял религиозен комплекс. Или ако щете — един друг стил на живот. В този хилядолетен и космополитен град турско-ислямската култура ще наложи своя отпечатък и ще допринесе за колорита на града. Много е добре, че сте толкова любознателен — погледна ме тя приветливо. — Де да беше всеки като вас!
	— Не, не съм чак толкова всъщност — смотолевих аз.
	Али така се беше отегчил, че се бе умълчал и не издаваше и звук дори.
	— Както и да е — рече Лейля, посягайки към телефона. — Какво ще пиете? Какво да ви предложа — чай или кафе?
	Първия чай вече бяхме изпили при Адем Йездан. Беше ни почерпил и със сухи сладки този щедър бизнесмен. И не само сладки — върху подноса бяха наредени отделно солените, отделно сладките неща, а имаше и от прекрасните кифлички, с които се славеха добрите фурни в „Султан Ахмед“. И тъй като с тези апетитни вкуснотии задоволих глада си, сега вече можех да мина и на кафе.
	— Ако не ви затруднява, едно средно сладко турско кафе за мен!
	— А на мен едно нескафе! — поиска си и Али, разпрострял краката си нашироко и настанил се удобно. — Да е чисто — без захар и без мляко.
	Точно такова му и прилягаше — яко кафе за силен полицай като нашия! Без нищо, но силно!
	Докато Лейля поръчваше на някого по телефона кафетата, Али се беше вторачил в зюмбюлите, също като мен преди малко.
	— Красиви цветя!
	Лейля затвори телефона, но не го разбра и попита:
	— Какво? Ааа, за цветята ли говорите? — Погледна ги с любов и възхищение и добави: — И как ухаят!
	Разбрах какво целеше Али и за да предотвратя вероятността да постави жената в неудобно положение, като я попита дали са от нейния любим, тутакси смених темата:
	— Ако искате, да минем направо на въпроса, че нямаме много време…
	Лейля скръсти ръце пред гърдите си и се облегна на фотьойла.
	— Добре, Невзат бей, и аз имам един въпрос. Не можахме да говорим спокойно по телефона, но сега да ви попитам — дали намерихте монета в дланта на жертвата от снощи?
	— Намерихме.
	— От времето на Юстиниан ли?
	Поклатих утвърдително с глава.
	— От времето на Юстиниан, но този път ръцете на убития не бяха разположени във формата на стрела, а разтворени на двете страни. А монетата беше в дясната му ръка.
	Това, че беше променена формата на тялото, изобщо не я впечатли, само попита:
	— А носите ли монетата със себе си?
	— За съжаление, не я нося. Не знаех, че ще се срещнем…
	— Но сте я видели все пак, нали така? — Докъде искаше да стигне? — Значи, можете да я разпознаете? Ако видите снимка, сигурно ще можете да посочите монетата.
	Без да дочака отговора ми, подаде голямата отворена книга, която стоеше пред нея на бюрото. Познах я — беше същата книга, която видях снощи у тях. Дали я беше донесла тук, предполагайки, че ще дойдем? Или случайно я беше взела? Засега премълчах този и някои други неудобни въпроси, които смятах да й задам, и погледнах страниците на отворената книга. Директорката на музея ги разлистваше една по една.
	— Ето — каза тя, сочейки снимката на някаква златна монета. — Такава ли е намерената от вас?
	Поднесе книгата пред очите ми, така че видях и най-малката подробност от снимката.
	— Да, на лицевата страна е бюстът на Юстиниан, с шлем на главата и облечен в броня. С надпис IVSTINIANVS — отвърнах аз и загледах изображението на задната част на монетата. — Хъммм, отзад е едно ангелоподобно създание, държащо скиптър във формата на кръст…
	— Виктория — поправи ме Лейля. — Римското име на гръцката богиня на победата. Но сте прав — по-късно под влияние на християнството тази богиня ще се превърне в ангел.
	Посочи надписа CONOB отдолу на монетата:
	— Да сте забелязали дали върху намерената от вас монета има този надпис?
	Веднага си спомних — имаше го!
	— Какво означава това?
	— Че е лята в Константинопол. CON е „Константинопол“, OB е от думата „Obrizum“, означаваща чисто злато — отговори тя и придърпа книгата към себе си. — Да, значи, убийците са искали да насочат вниманието върху Юстиниан — замислено промърмори тя.
	Ето в това вече не бях напълно убеден!
	— Към Юстиниан или към „Света София“?
	Подпря с длан лицето си и замислено ме загледа.
	— Вярно, и по-рано обсъждахме този въпрос, нали така? — отговори тя и повтори казаното вчера в Цистерните: — Важното е да решим дали убийствата са свързани с този град, или с неговите владетели?
	— Според мен са свързани с града — казах аз с желанието да я попритисна малко. — Убийците искат да привлекат вниманието ни не към владетелите, а към значимите градски паметници.
	Макар и косвено, думите ми съдържаха обвинение към Дружеството за защита на Истанбул и тя моментално разбра, че членовете му са най-малкото сред заподозрените.
	— И едното, и другото ще ни отведат към едно и също — най-вече силните владетели са допринасяли за развитието и за красотата на града.
	— Но нали вие бяхте казали, че Теодосий ІІ не е бил силен император?
	— Да, но приближените му са били силни личности. Много силни! Докато той е бил още невръстно дете, от негово име страната е управлявал императорският регент Антемий, който е бил велик държавник! А и сестра му Пулхерия, много умна и амбициозна жена, никога не го е оставяла сам.
	Не, разказите й не бяха достатъчни.
	— Добре, да кажем, че е така… И все пак трябва да има някакъв смисъл в това, че жертвите винаги са оставяни пред някой прочут исторически паметник. Да вземем Юстиниан например… След въстанието Ника буквално е изградил този град от нищото…
	Погледна ме учудено, но и с одобрение:
	— Въстанието Ника, значи… Виждам, че доста добре сте проучили историята на Източен Рим, Невзат бей! Добре, много добре!
	— Ааа, не чак толкова! Това са случайни знания… Но няма значение, питам се защо все пак „Ая София“? Убийците спокойно можеха да изберат и базиликата при Цистерните. Защото и тя е от времето на Юстиниан. Или защо са избрали Константиновата колона? За да откроят Константин, спокойно биха могли да изберат и Хиподрума. Доколкото знам, Константин го е завършил.
	— Или Влахернския дворец — тихо и замислено каза тя. — И там е важно историческо място.
	— Точно това казвам и аз! Защо не оставиха втория труп там, при Големия дворец?
	Мълчание изпълни стаята.
	— Ако питате мен — продължих да обяснявам теорията си, — са искали да подчертаят, че този град е бил столица на Римската империя. Защото Константиновата колона е била издигната точно за това. Не е ли така?
	Леко поклати глава.
	— Може и да сте прав. Ако не смятаме храма на Посейдон, и това е важен византийски паметник. Константиновата колона, крепостните стени и „Ая София“ наистина са паметници, символи на този град.
	Бях започнал да си мисля, че съм я убедил, когато леко отметна с ръка падналите над челото си коси и отново премина в отбрана:
	— Но тези паметници същевременно са изградени и за да покажат силата на владетелите. Да вземем „Света София“ — Юстиниан казва, че е издигнал този храм за християнския свят. Като знак на вярата си в Бога. За да може народът да се срещне със своя Бог в тази най-голяма църква на света. Но в действителност дали е така? Не мисля. Всъщност храмовете са предизвиквали повече почит и уважение към построилите ги владетели, отколкото към самия Бог. Императорът е бил считан за Божията сянка на земята. Така че храмовете, издигани уж в името на Всевишния, всъщност са напомняли, че владетелят е земният помощник на Бога. Храмовете не само обезсмъртяват името на създателя си, но и засилват уважението на народа към него. Как иначе Юстиниан би могъл да доведе двама гении като Исидор от Милет и Антемий от древния Трал цели пет години да ръководят десетте хиляди души, заети в изграждането на „Света София“? — Очите й пламнаха, сякаш си беше спомнила някакъв много важен детайл. — Но Юстиниан е имал и друга специална причина да издигне този храм — за да обезсмърти любимата си, съпругата си Теодора. Ако сте обиколили храма, сигурно сте забелязали — на онези великолепни колони са изписани с главни букви монограмите и на двамата. Също като логата на големите фирми днес. Тоест „Света София“ е колкото храм, толкова и величествен паметник, изграден от безумно влюбения император за любимата му жена…
	Али доста рязко реагира на тези думи, които биха развълнували някой романтик:
	— Безсрамен негодник! Да затрие трийсет хиляди души барабар с жените и децата, без да му мигне окото, а после да гради храм с окървавените си ръце, за да покаже любовта си към императрицата…
	Думите му се харесаха на Лейля Баркън, но историкът в нея трябва да бе надделял, понеже се опита да посмекчи ситуацията:
	— Не бива да сте толкова безмилостен към него. Разбира се, че в това е имало и преклонение пред Бога…
	— Може! Може да е изградил храма, понеже се е уплашил от сторения грях — убийството на трийсет хиляди души — добавих и аз онова, което ми мина през ума. — Знае се, че по онова време хората са били силно религиозни, и сигурно страхът от Бога също е изиграл някаква роля.
	— И това е в областта на предположенията. Но на земята мисълта за Бога не е в хармония с властта. Затова се говори, че и самият Константин се е покръстил едва на прага на смъртта си. Защото и той като всеки друг владетел не се е колебаел да пролива кръв, когато е било необходимо. Макар че само Бог има правото да убива. И понеже убийството е било в противоречие с вярата на османците, имало е и принцове, които не са искали да станат султани.
	— Нещо да ви попитам — приближи се напред Али заедно със стола, на който седеше, приглаждайки с ръка щръкналата си нагоре коса и впивайки напрегнатия си поглед в Лейля. — Значи, казват, че султан Мехмед Завоевателя разрешил три дни градът да се разграбва. По време на завоеванието на Истанбул. Това вярно ли е?
	По лицето на директорката се изписа приветливо изражение, като на учителка, готова да отговори на спонтанния въпрос на някой от учениците си.
	— Вярно е, историческите книги го потвърждават. — Но като видя помръкналата физиономия на Али, сякаш самият той е дал заповед за тридневното разграбване на града, се почувства длъжна да го утеши: — Но при обсадата на града е обещал на Константин ІХ и косъм да не падне от главата на нито един жител.
	Лицето на Али промени цвета си.
	— Но самият император не се е предал, нали?
	— Не се е предал. Ако бяхте на негово място, щяхте ли да го сторите? Щяхте ли ей така, без бой да предадете родината, в която хиляди години са живели предците ви?
	— Нямаше да я предам, и аз щях да се бия — отвърна нашият честен до болка Али.
	— Е, и император Константин ІХ се е сражавал до смърт. Разбира се, битките продължили 53 дни. Османската армия понесла загуби. И султан Мехмед, след като завзел града, дал заповед да бъде разграбен. Но не той, най-много щети му били нанесли латините, инспектор Али. Кръстоносците при четвъртия кръстоносен поход. За времето между 1204 г., когато дошли в Константинопол, до 1261-ва, когато го напуснали, градът бил превърнат в развалини. Великолепните паметници, издигнати от Константин Велики и от Юстиниан за радост на изстрадалото население, били разбити на парчета, разрушени до основи заради златото, среброто, скъпоценните камъни.
	Доста се бяхме отдалечили от същината на разговора, затова я прекъснах:
	— Миналото е изпълнено с жестокости и ние не можем нищо да направим, но можем да спрем съвременното ни вандалство. Доколкото успяхме да разберем, убийците няма да се спрат. Какво ще кажете, Лейля ханъм, каква ще е евентуалната им следваща цел?
	Тя се откъсна от историческата разходка и се съсредоточи върху въпроса ми.
	— Вече не знам и аз какво да кажа, Невзат бей. — Гледаше ме някак си извинително. — Може би не съм аз човекът, когото трябва да попитате…
	Щеше да продължи, но в този момент на вратата се почука три пъти.
	— Кафетата ни може би са готови.
	Но през вратата надзърна не прислужникът с таблата, а някакъв друг човек с картонена кутия в ръце. Явно беше куриер, както си личеше от логото върху шапката му. Погледна седящата зад бюрото си Лейля.
	— Трябва да се подпишете тук.
	Лейля безропотно взе листа, но очите й не се отделяха от кутията.
	— От кого е пратката?
	Куриерът с досада прочете надписа върху капака:
	— От Мехмед Икинджи е…
	— От Мехмед Икинджи ли? — учудването й беше още по-голямо. — Не, не познавам такъв човек — каза тя, подавайки подписаната хартия на човека. После отново се загледа в кашона. — Да не е някакво дарение? — обърна се тя към нас. — Понякога получаваме такива дарения от хора, които не искат да разкрият самоличността си. Произведения, откраднати преди това от двореца. Опасяват се да не си докарат някоя беля до главата и затова ги изпращат с куриер или по пощата — продължи тя, но забеляза, че човекът все още стърчи пред нея и не си тръгва. И той с любопитство се беше вторачил в кутията и не помръдваше. — Още нещо ли има? — попита го тя.
	Куриерът се стресна, сякаш го бяха хванали на местопрестъплението.
	— Не, не, готово е! Довиждане!
	Щом той излезе от стаята, Лейля се върна към разговора ни отпреди малко:
	— Какво щях да кажа? А, да… Може би не трябваше да питате мен. Защото не можах да предположа с точност…
	Уж гледаше мен и говореше за местата, където бяха оставяни жертвите, но умът й беше в донесената от куриера пратка и нейното съдържание.
	— Естествено, искам да ви помогна, но се опасявам да не ви подведа отново — каза тя, скришом поглеждайки към кутията.
	— Ако искате, погледнете си първо пратката — принудих се да й предложа аз. — Сигурно сте много любопитна какво има в нея.
	Бузите й леко поруменяха.
	— Извинявам се, прав сте. Умът ми наистина е там.
	— Защо тогава не я отворите? — попитах аз, мислейки си, че може би не й се иска да го прави пред нас. — Ако искате, ние можем да излезем…
	— Не, не — протегна ръце, сякаш ни караше отново да седнем, макар че ние не бяхме помръднали от местата си. — Не е държавна тайна, най-много да е някой исторически предмет…
	Наведе се от дясната страна на бюрото и отвори чекмеджето. Извади ножче и се изправи.
	— Понякога от такива пакети излизат само ненужни вещи. Чайникът на баба им или някой евтин свещник, за които си мислят, че са антики — поясни тя и започна да реже прозрачната лепенка по краищата на кутията. — Веднъж ни бяха изпратили четири керамични плочки и ни бяха написали, че дядо им ги е откраднал от прочутия Багдадски кьошк, и молеха за извинение от нас и от построилия го султан Мурад. Интересното в случая бе, че изпратените керамични плочки не само нямаха нищо общо с този кьошк, но можеха да се намерят във всеки магазин за строителни материали, и то доста евтино.
	Беше отрязала тиксото от всички страни и си помислихме, че ей сега ще отвори кашона, но Лейля отново се обърна към нас и продължи да разказва:
	— Разправям ви това, за да не останете разочаровани, ако и този път отвътре излязат никому ненужни боклуци.
	— Няма, няма — побърза да отговори Али, който също беше като омагьосан от тайнствената кутия. — Отворете я!
	Лейля остави ножчето върху бюрото си и повдигна капака на кутията.
	— Изглежда, е нещо чупливо, обвито е с памук — каза тя и започна бавно да го отделя.
	— Дано да имате търпение — рече тя, докато хвърляше топките памук от вътрешността. В следващия миг обаче застина с вдигнати от почуда вежди: — Това пък какво е? — Опита се да извади още от памука, но онова, което видя, я спря. — Аааа! — уплашено отметна глава назад.
	Ужасът в очите й обаче беше още по-огромен, отколкото в гласа й. Лицето й побеля и за миг остана сякаш без капчица кръв. Застина на мястото си с топката памук в дланта, без да може да помръдне от уплаха, нито да издаде звук. Видях как цялото й тяло се разтрепери, пръстите й се отпуснаха от само себе си и памукът полетя към пода. Хвърлих се към нея и успях да я хвана точно преди да припадне.
	— Дишайте дълбоко! — казах й аз, докато я слагах да седне обратно във фотьойла.
	Тя ме чу и с трепереща ръка посочи към кутията:
	— Там… там…
	Помощникът ми реагира преди мен и се втурна към бюрото й. Щом погледна вътре — и отметна глава като ударен. Лицето му се изкриви в гримаса.
	— Ай сиктир, к’во е това бе?
	Когато тялото на Али се отмести, в прозрачния найлон видях срещу себе си блестящи къдрави коси на черни завити букли, изпъкнало чело и въздълъг нос. Макар и преди да бях виждал доста подобни неща, стомахът ми се сви и усетих, че ми се повдигна, сигурно нямаше да припадна, но за всеки случай се хванах за ръба на масата. Да, това в картонената кутия беше човешка глава. Сложена в найлонов плик, обвита с памук и изпратена на Лейля Баркън. И макар да беше побеляла, си изглеждаше съвсем като жива, а не като антично произведение на изкуството.


>	Убиват един по един всеки, който е навредил на Истанбул

	Нямаше никакво съмнение, че тази глава принадлежеше на нов труп, оставен най-малко преди четирийсет и осем часа от нашите убийци. Най-неочаквано бяха променили стратегията си и бяха пренесли среднощните си ритуали посред бял ден. Дали това имаше някакъв особен смисъл, или просто се опитваха да ни объркат?
	Изпратих Али подир куриера и казах на полуприпадналата в стола си Лейля, мъчеща се да преодолее шока, да се обади на прислужника и да отмени кафетата. Тя веднага го стори. Поисках ключовете от кабинета й и тя ми ги подаде, без да попита нищо. Заключих стаята отвътре — нямах никакво намерение случилото се да се разчуе из целия музей и всички служители да ни се струпат на главата. Директорката му беше започнала вече да се окопитва — дори по-бързо, отколкото бях очаквал. Помислих си, че всичко случващо се бе част от някакъв предварителен план. Служителят на входа при Баб-юс Селям беше казал, че рентгенът от два дни е повреден и не работи. Ако си беше наред, веднага щеше да покаже съдържанието на кашона — отрязаната човешка глава, и така тя никога нямаше да попадне у директорката, с която бяхме заедно в този момент, нито щяхме да станем свидетели на преживения от нея шок. За да се случи това, извършителите предварително са били сигурни, че рентгенът не работи. А това означаваше едно — че убийците знаеха всичко, което се случваше тук. Тоест можеше да е седящата срещу мен директорка или някой друг служител в музея. Освен това само един човек знаеше, че ще дойдем по това време — самата Лейля Баркън. Сутринта ми се беше обадила по телефона и лично ме бе поканила на срещата. От друга страна обаче — за какво й беше да го прави? Нямаше защо да разсъждавам дълго, за да намеря отговора на този въпрос — ако, както твърдеше Адем Йездан, извършителят е Намък, а съучастничката му — Лейля, сигурно бяха усетили, че постепенно обръчът около тях се затяга. Най-малкото знаеха, че охранителят на „Конаците на Ая София“ ги е видял снощи в белия микробус. От друга страна, може да са предположили, че ще разговаряме и с Адем Йездан, и естествено, да са се досетили какво щеше да ни каже този печен бизнесмен. За да премахнат всички тези съмнения, на тях им е трябвало да направят някакво показно, като например да изпратят на Лейля отрязана глава в картонена кутия. При това — пред нашите очи. Така че всичките тези припадъци на директорката отпреди малко може да са парекселанс театър. Погледнах я в лицето с намерението да разбера дали е така наистина. Но тя ме разбра погрешно, или пък беше невероятно добра актриса!
	— Не се притеснявайте, Невзат бей, добре съм… Наистина съм добре!
	Какво друго можех да направя, освен да се престоря, че съм й повярвал!
	— Да, изглеждате по-добре. Радвам се, че се оправяте — казах аз и погледнах към кашончето. — Ще поискам нещо доста трудно от вас…
	— Какво?
	— Да погледнете главата в кутията…
	Преглътна, точно както трябваше да се очаква, че ще направи, и положи уплашена гримаса върху лицето си, но аз не й позволих да отклони това, за което я бях помолил.
	— Много ще ни помогнете, ако можете да идентифицирате кой е, и по този начин да разберем дали има връзка с другите жертви…
	— Значи… значи, тази глава е продължение на предишните убийства? — почти запелтечи тя.
	Вместо да обсъждам моите предположения с нея, по-скоро исках да разбера нейните.
	— Не мога да знам… Но трябва да има някакъв смисъл в това, че са я пратили до вас… Не е ли така? Как мислите?
	Отмести поглед от мен и страхливо заоглежда кутията.
	— И аз не знам.
	Погледът й зашари за известно време върху проклетия пакет.
	— Ако го идентифицирам…
	— По-лесно ще стигнем до някакъв резултат — окуражих я аз. — Най-малкото ще знаем дали нещастникът в кутията има някакво отношение към нашето разследване, или не.
	Все още стоеше нерешително, но пое дълбоко въздух, сякаш да събере сили, и се надигна от фотьойла.
	— Добре, ще го направя… Но моля ви, стойте до мен…
	— Разбира се — усмихнах й се аз, за да я поуспокоя. — Така или иначе, не мога да изляза навън. Шегувам се. Но вие се опитайте да мислите за главата не като за част от човешко тяло, а като за експонат. Така правят докторите, извършващи аутопсии…
	— Лесно е да се каже…
	Въпреки думите си, се изправи с лекота и погледна в кутията. Сега вече аз трябваше да си свърша работата. Взех ножа от бюрото и започнах внимателно да разрязвам кашона, опитвайки се колкото се може по-малко да се докосвам до него. Освободих предната страна и главата се показа в целия си блясък. Само че изглеждаше като в мъгла заради найлоновия плик, в който беше поставена, и не можеха да се различат подробно чертите на лицето. Затова срязах и найлона — от горе надолу. Хванах отрязаните краища и ги разтворих настрани. Първо се видя дългият нос на жертвата, след това широкото му чело, а после и къдравите му коси. Нямаше никаква кръв, също както и при предишните трупове. А това означаваше, че главата е отрязана след смъртта на мъжа. Много фина хирургическа работа, мина ми през ума. Но разбира се, не го казах на глас. Всъщност отрязаната от тялото на нещастника глава не изглеждаше толкова страшно. Трябва да беше на някой четирийсетгодишен мъж. Застиналият поглед на тъмните му очи под плътните вежди не засенчваше по никакъв начин красотата му, нещо повече, дръзката усмивка върху устните му придаваше закачливо-весел вид, все едно се подиграваше с онези, които го гледаха.
	— Това… това е Фазлъ бей — проговори стоящата отстрани до мен Лейля, сякаш страхът й я беше напуснал напълно. Сякаш гледаше физиономията на някой близък сред хорската тълпа. — Фазлъ Гюмюш.
	За пръв път чувах това име, но отстъпих назад и го погледнах, все едно го познавах.
	— Кой е този Фазлъ Гюмюш?
	— Заместник-кметът — отвърна тя, сякаш ми казваше: „Как може да не го познавате?“. — Тоест бившият заместник-кмет. Имахме много работа с него.
	— Какъв човек беше?
	— Как какъв?
	Беше малко чоглаво да казвам това пред подигравателно вторачения в нас поглед, но се налагаше да обясня какво точно исках да разбера:
	— Ами дали е бил забъркан в някакви далавери и тъмни дела? Знаете, всичките ни жертви до един не са били света вода ненапита…
	Сбърчи прекрасното си бяло чело.
	— Да, беше, за съжаление, името му се споменаваше като замесен в някакви злоупотреби и корупция. В същото дело — онова, срещу Адем Йездан.
	Отново се сблъсквахме с този Адем Йездан. Ако питате Лейля, този алчен бизнесмен беше виновен за всичко случващо се. От друга страна, тя неслучайно подметна тази фраза, че убитият е бил подсъдим по делото, по което е съден и този враг на историята, подвизаващ се в туристическия бизнес.
	— Кое по-точно?
	— Ако си спомняте, оня ден ви бях разказвала. Делото за падането на стена от една от цистерните, останали от византийската епоха… Когато загинаха петима души от строителните работници, намиращи се там по това време. Съдът ги оправда, но общото мнение беше, че и Адем Йездан, и Фазлъ Гюмюш са виновни за смъртта им. Защото това не беше обикновена злополука, падането на стената де, а саботаж на Адем Йездан, за да реализира големия си строителен проект. Но нали сме в Турция — свидетелите промениха показанията си. Прокурорите се срещнаха със съдиите — и ето ти я оправдателната присъда! Нашето Дружество за защита на Истанбул обаче опита всички законови начини да промени това и три години водихме дела. Накрая Касационният съд отмени съдебното решение. И сега делото отново е върнато за разглеждане, а нашето дружество ще се яви в съда — от една страна, като неправителствена организация ищец, а от друга — като страна по делото.
	— Възможно ли е и другите жертви да са свързани с това дело?
	— Не знам. Но ако проучите вещите лица по делото, може да намерите отговор на въпроса си.
	Най-накрая Лейля изплю камъчето! Уж разправяше, че не знаела, но намекът й беше пределно ясен!
	— Ще проверим, Лейля ханъм! Ако се наложи — ще разпитаме всеки, който е замесен по това дело.
	По доволната усмивка на лицето й се разбираше, че е постигнала целта си. Пак погледна към главата на бившия заместник-кмет.
	— Къде ли е тялото на този нещастник?
	Разговора ни прекъсна силното и продължително звънене на телефона ми. Търсеше ме Зейнеб.
	— Ало, господин главен инспектор…
	— Да, Зейнеб!?
	— Още един убит са намерили, шефе. В градината на джамията „Фатих“. Обаче обезглавен.
	Ни най-малко не се учудих, закрих с ръка телефона си и казах на Лейля:
	— Намерили са тялото на нещастника при джамията „Фатих“.
	— Амиии! — възкликна Лейля, но сякаш много не се учуди на новината.
	Отново приближих телефона до ухото си.
	— В личната карта, която намерихме в джоба на сакото му, пише, че е Фазлъ Гюмюш — продължи устния си доклад разтревожената ни криминоложка. — Но понеже не намерихме главата му, не можем да сме сигурни дали е същият човек като от снимката на документа.
	— Той е, Зейнеб. Жертвата е Фазлъ Гюмюш. Бившият заместник-кмет. Вероятно е бил началник на Мукаддер Кънаджъ.
	— Откъде знаете, господин инспектор?
	Беше направо смаяна, но това сега нямаше значение.
	— Главата на жертвата е при нас.
	— Каквооо? Къде?
	— В музея „Топкапъ“, в кабинета на директорката. Пристигна с пратка по куриер.
	Кратко мълчание обгърна невидимото пространство помежду ни.
	— Ясно — най-сетне проговори Зейнеб със спокоен тон. — Джамията „Фатих“, дворецът „Топкапъ“… Значи, убийците искат да подчертаят две отделни места…
	— Две различни места, но един и същи владетел… Султан Мехмед Фатих.
	— Да, накрая стигнахме и до Фатих, значи… Има и още нещо, господин главен инспектор. И двете длани до китките на жертвата са отрязани…
	— И китките на ръцете му ли са отрязани? — повторих аз развълнувано. — Как така?
	— Много точно е направено, като от умел хирург. А ръцете му са оставени до тялото.
	— Ръцете му ли са отрязали? — попита с някакво ново вълнение Лейля, която, без да иска, слушаше разговора ни със Зейнеб.
	— Да, от китките…
	— Атик Синан — потрепериха от страх побелелите й устни. — Също като на Атик Синан, първо са му отрязали ръцете, а после — и главата.
	За какво говореше тази жена? Кой пък беше тоя Атик Синан? Но преди да разбера, първо трябваше да довърша разговора си със Зейнеб.
	— Добре, ти остани в джамията, а ние ще дойдем след малко — набързо й наредих аз.
	— Както заповядате, шефе!
	Докато затварях телефона, Лейля вече беше престанала да слуша разговора ни и видях, че се опитваше да разчете адреса на подателя върху картонената кутия.
	— Разбира се! — тупна се тя по главата. — Мехмед ІІ, султан Фатих, Завоевателя*…
	[* „Фатих“ означава „завоевател“. — Б.пр.]
	За какво говореше? Откъде й хрумна за Фатих, докато се взираше в адреса — не можах да разбера. Тя забеляза, че я гледам неразбиращо.
	— Разбрахте ли? Мехмед ІІ. Изпратили са каргото от негово име. Ето пише — подател Мехмед Икинджи*. Все едно се подиграват с нас.
	[* „Икинджи“ означава „втори“ на турски. — Б.пр.]
	Все още не загрявах и само повторих:
	— Мехмед ІІ. Да, султан Мехмед ІІ Фатих. Права сте — него са визирали в посланието си — Фатих.
	Всъщност не се бях сетил, че Мехмед ІІ е Фатих. Убийците не само бяха умни, но и с чувство за хумор. И още по-лошо — може би нашата директорка на музея, която сега се правеше на ни лук яла, ни лук мирисала, беше една от режисьорите на всичко това? Затова отново върнах разговора ни първо на китките, после на Синан с отрязаната глава…
	— Този Синан, когото споменахте, Мимар Синан ли е?
	— Не, Атик Синан, бил е убит, преди да се роди Мимар Синан. Нещастникът изградил джамията „Фатих“. Според слуховете султанът не я харесал, а според една версия се ядосал, че не била голяма колкото „Ая София“. Има и друго мнение, според което падишахът, като разбрал, че на архитекта Атик Синан са му дълги ръцете и бърка в кацата с меда, прехвърляйки акчета на своя сметка чрез учредения от него вакъф*, първо му отрязал ръцете, а след това, като не могъл да овладее гнева си, го осъдил на смърт.
	[* Вакъф е вид фондация, съществуваща още от османско време. — Б.пр.]
	— Явно, че убийците са повярвали повече на втората версия — казах аз, гледайки към главата на бившия вече заместник-кмет, подигравателният израз от лицето на когото нямаше да изчезне, докато не изтлее напълно. — И вземайки за модел този случай, векове по-късно са го използвали в собственото си престъпление.
	— Много жестоко… много объркано… — прозвуча гласът й отчаяно. Или така й се искаше да прозвучи. — Какво искат да направят тия? Каква е целта им?
	Може би аз трябваше да обясня онова, което на самата нея й се искаше да стори:
	— Мисля, че са се опитвали да възстановят справедливостта. По някакъв начин да отмъстят. Отмъщение от името на града. Убиват един по един всеки, който е навредил на Истанбул. И искат всички да разберат за това. Също като акциите, които вие предприемате във вашето Дружество за защита на Истанбул… — Думите ми я стреснаха, но аз продължих. — Извинете ме за сравнението, но няма нищо лошо в това. И убийците също като вашето дружество искат да владеят този град. Само че методите им са различни. Можем да кажем, че правят своеобразна демонстрация. Вие по-добре знаете сигурно, че едно време са принасяни жертви на боговете. И убийците правят жертвоприношение на града. Освен това избраните от тях личности изобщо не са невинни. Дори си мисля, че не са случайни, а специално подбрани, за да може да накарат обществото да научи за техните престъпления срещу града. „Ние ще унищожим онези, които унищожават нашия Истан-бул.“ Ето какво искат да ни кажат. Може би по този начин ни призовават самите ние да станем господари на собствения си град. И затова да поставят монети на владетелите и императорите, които са го украсили с най-хубавите паметници — крал Визас, основал града, Константин Велики, направил го имперска столица, Теодосий ІІ, оградил го с непревземаеми крепостни стени, Юстиниан, въздигнал отново Константинопол от руините…
	— Султан Мехмед Фатих, създал престолния град на Османската държава от този уморен, стар и обсаден от всички страни град — добави тя, наблягайки на всяка дума, сякаш искаше да подчертае тази всеизвестна истина. Но…
	Щях да повярвам, че споделя моите мисли, ако с игрив блясък в пъстрите си очи не беше казала това „но“:
	— Но ако убийците са искали да смятаме така? Ако истинската им цел е била да премахнат хората, които им пречат на самите тях? И по този начин да убият с един куршум два заека — поставяйки монетите в дланите на жертвите, да хвърлят съмнение върху хората, защитаващи града, и от друга, да насочат вниманието на обществото към важните паметници, като оставят труповете до тях?
	Отново беше запратила стрелите на съмнението към Адем Йездан. Макар че самата Лейля не будеше по-малко подозрения от него. Но щеше да е глупаво да й го кажа.
	— Както и да е — отвърнах аз, приближавайки се към бюрото, за да затворя отново главата в кутията, — и в двата случая едно е несъмнено — че убийците ни насочват към султан Мехмед Фатих.


>	Константинийе — розовата градина на султан Фатих

	Султанът беше разтворил ръце в молитва към Бог. Отдясно до Бог бе архангел Гавриил, отляво — архангел Михаил, а помежду им — Светата майка с младенеца на ръце. Лъчите светлина от лазурния небосвод нашепваха най-старата история на света в ухото на младия султан, но той не я чуваше. Стоеше под огромния купол, носен от четирите колони със серафими, с лице, обърнато към Кааба, но не онази в Палестина, а към храма вътре в душата си. Устните му отправяха молитви към неговия Аллах, там, в хилядолетния храм на Юстиниан. За да забрави топовните гърмежи, мириса на кръв, писъците на хората. Беше опрял гордото си чело в молитвения килим, за да съживи отново убития от войната покой в душата си. Уповавайки се на Аллах.
	Султанът беше разтворил молитвено ръце в този храм, видял коронясването на много римски императори, за да благодари за честта да ги победи. Това бе ден на признателност, време за смирение, миг за молитва. Прадедите му бяха дошли тук от земите, откъдето изгряваше слънцето. Преди столетия, преди много векове. Стапяйки желязото, пробивайки планините, прокарвайки пътища през канарите, преминавайки през ледените нощи и горещите като пъкъл дни с напуканите си до кръв устни, с разранените си тела. Гладни и жадни. Голи и боси. Все върху конете си. Само със силата на храбростта и ума си. За да оцелеят. Или да бъдат прогонени от всяка земя, върху която стъпеше кракът им. Бяха прогонвани, и се научиха да прогонват. Бяха убивани, и се научиха да убиват. С помощта на меча, вярата и надеждата. Оставяйки старите си богове в предишните си земи.
	Султанът беше разтворил ръце към Аллах, който никога не го беше изоставял. Дори когато поданиците му негодуваха срещу него, мерейки го не по ума, а по младостта му. Когато не можеше да се довери даже на собствените си везири. Дори в онзи момент, когато и баща му се колебаеше… и му казваше, че не всеки може да прекоси това море, не всеки може да премине през тези стени, не всеки може да покори този град, не всеки може да постигне тази мечта… Но Аллах — Аллах беше винаги до него. Винаги вярваше в него. Въпреки младостта бе повярвал в смелите и дръзки мечти на младия владетел. Защото Аллах обичаше смелите. А той бе проявил смелост, по-голяма от тази на хуните, аварите, арабите, персите, латините… Обичаше го, защото бе преплавал морета, които всички смятаха за невъзможно да бъдат преминати; защото бе прекрачил крепостни стени, смятани за непреодолими, защото бе завладял градове, смятани за непревземаеми…
	Султанът беше разтворил ръце към Аллах. Защото не бе превърнал петдесет и три дневната обсада в поражение, не бе позволил да се пречупят знамената му, не бе позволил дните му да се превърнат в поражение, нощите — в кошмар, а победата — в страдание… Бе направил от този едва двайсет и една годишен владетел султан, достоен за славата си, защото също като Осман не се бе покорил, защото бе властен също като Орхан и войнствен като баща си Мурад. Защото бе успял да забие наследеното от предците си османско знаме на най-високата кула в най-красивия град на света и защото Аллах му бе дарил възможността да се нарече император — владетел на два континента и на две морета.
	Султанът бе разтворил ръце към Аллах. Тук, в това все още кървящо сърце на града, в този свещен храм, все още вдъхващ страхопочитание в хората. На прага на тази величествена постройка. При първата стъпка върху земята пред вратите на града. Сграбчи шепа пръст от завоюваната земя и я хвърли зад гърба си. За да покаже на всички треперещи пред него от страх, че никой не е по-голям от шепата пръст. Защото знаеше, че е султан само защото така бе пожелал Аллах, чийто роб беше всъщност. И само по волята на Аллах бе превзел този град. И само защото такава беше волята му, щеше пред очите на всички да го превърне в престолнина на държавата си. Него — най-желания град на света…
	Султанът беше разтворил ръце към Аллах… Константинийе беше само началото. Пробуждането на древна мечта. Така както Александър Велики бе преминал целия свят от изгрева до залеза на слънцето, така и той щеше да следва неговите посоки. Щеше винаги да следва слънцето — за да не секва никога светлината. За да свети вечно над безкрайната империя. Турци, перси, франки — всички народи по земята, всички раси по земята. Бели, жълти, черни… евреи, християни, мюсюлмани, шаманисти, всички религии на земята… щяха да се съберат в едно под неговата власт. Под едно знаме. Да заживеят като един народ. И сърцето на този велик народ щеше да бие в Константинийе.
	Султанът бе разтворил ръце към Аллах. За да му даде разум, смелост, страст и търпение. Светът можеше да съществува единствено под неговата власт. Светът можеше да се обедини само чрез него. Усети земята в сърцето си като храм, в който се молеше. Гърлото му се сви. Разтвори нагоре треперещите си ръце. В очите му тържествуваше победа, на челото му блестеше гордост, сърцето му изпълваше радост. Нямаше съмнение, че той беше Владетелят. Беше сигурен, че честта винаги ще му принадлежи. В ушите му прозвънтяха думите на пророка: „Ще дойде денят, в който Константинопол ще бъде завладян. Колко честит е воинът, който ще го завземе, и колко честит е пълководецът, който ще го завземе!“*.
	[* В своята книга Мустадрак Хаким Абу Абдуллах предава предсказанието на Пратеника на Аллах във връзка с пророчеството, че Константинопол ще бъде завладян. — Б.пр.]


>	Да е свята победата на султан Мехмед, син на Мурад хан

	Ще дойде денят, в който Константинопол ще бъде завладян. Колко честит е воинът, който ще го завземе, и колко честит е пълководецът, който ще го завземе! — преведе моментално мъжът, изправен до Зейнеб. И двамата гледаха арабския надпис върху плочата на тюрбето на султан Мехмед Фатих на входната врата, зад която се редуваха високите зелени кипариси с белите мраморни надгробия.
	— Същият хадис е написан и вътре в тюрбето му — понечи да продължи мъжът, но спря, като ни видя зад себе си, и рязко се обърна обидено.
	Но Зейнеб ни превари:
	— Здравейте, шефе!
	Неприязънта в погледа на непознатия се стопи.
	Зейнеб ни представи:
	— Главен инспектор Невзат, Джеваз ефенди, главен имам на джамията „Фатих“.
	Противно на очакваното, той не беше старец в преклонна възраст с провиснала до гърдите брада, а млад човек около четирийсетте, без брада и без мустаци.
	— Здравейте, Джеваз ефенди — подадох му аз ръка. — Как сте?
	Приятелски я стисна и отвърна:
	— Слава на Аллах, добре. Ще се моля и за ваше здраве.
	— Джеваз ефенди много ни помогна, шефе — рече Зейнеб и заразказва с подробности какво се беше случило.
	Слушах я, но едновременно разглеждах и голямата градина в двора на тази историческа джамия, в която отдавна не бях идвал. Накратко, нашите издирили Джеваз ефенди, понеже в полицията по телефона бяха получили съобщение, че върху мраморната поставка за ковчезите — мусаллата, е намерен труп с отрязани китки и без глава. Но не той бе открил мъртвеца, а събрали се за погребално служение хора. Като не дошъл назначен от общината имам, повикали главния имам и той веднага пристигнал, мислейки, че ще има сюнет, а не погребение. Но странностите през този ден не свършили с отсъствието на общинския имам, скоро се разбрало, че и близките на покойника ги нямало в двора на джамията. Джеваз ефенди усетил, че има нещо нередно, и решил да погледне в ковчега, и така открили трупа с отрязаните ръце, чиято глава бе изпратена на Лейля Баркън. Главният имам разкрил и как трупът се е оказал в джамията — четирима души от служителите му потвърдили, че ковчегът бил докаран с бял микробус. В него имало брадат мъж и жена, цялата покрита с черна бурка. Тоест същите лица, които беше видял и описал снощи пазачът от охранителната будка при хотелския комплекс „Конаците на Ая София“. Пристигнали откъм главния вход на джамията… Брадат мъж с очила. „С божията помощ — казал той, — помогнете да пренесем покойника“, и четирима души веднага се притекли на помощ, хванали ковчега и го свалили от колата. Единият дори се сетил да попита: „А защо не сте го докарали с общинската кола?“. Брадатият обаче преспокойно отвърнал: „Днес много хора се представиха пред Аллах и общината не можа да ни отпусне кола на нас. Даже и имам казаха, че ще изпратят по-късно…“.
	Никой не се усъмнил и сигурно затова не са се и сетили да запишат номера на белия бус. Четиримата само нарамили ковчега с покойника в желанието си да помогнат на близките на починалия и го поставили надлежно върху мраморната мусалла. Там си и стоеше, когато пристигнахме. Върху първата от четирите поставки вдясно на вратата към тюрбето на султан Мехмед Фатих.
	Докато тримата се приближавахме към него, се сетих за нещо, което Зейнеб изобщо не беше споменала.
	— А монета? Нямаше ли монета до трупа?
	— Не ви ли казах, господин главен инспектор? Как може да няма? Разбира се, че имаше.
	Обърна чантата към себе си и извади найлоновото пликче, в което беше прибрала златната монета. Върху монетата се виждаше надпис на арабица, вероятно на османски. Подадох я на Джеваз ефенди:
	— Можете ли да я разчетете?
	— Разбира се — отговори той, поемайки пликчето. — Няма никакво съмнение, че е от времето на султан Мехмед хан. — За миг се обърна към мен: — Да ви преведа ли целия надпис?
	С усмивка поклатих глава.
	— Ще се радвам да го направите.
	— Добре…
	Приближи монетата към очите си.
	— От тази страна пише следното: Daribün nadri sahibül izzi vennasri filberri velbahr, или това означава: Който е сякъл тази жълтица, с Божията воля е прославен и на сушата, и в морето, и е велик и достоен човек. — Обърна монетата от другата страна и продължи да разчита османския надпис: — А тук е написано: Синът на Мурад хан, султан Мехмед, да е свята победата му. Изсечена в Константинийе през 882-ра, но годината 882 е по хиджра*, ако обърнем датата според Григорианския календар, ще се получи 1447 г. — тогава е сечена. Двайсет и четири години след завладяването и четири преди смъртта на султан Мехмед Фатих.
	[* Мюсюлманското летоброене. — Б.пр.]
	Отново имахме монета от времето на владетеля, отново сцената на събитията беше историческо място. Да — убийците не бяха сменили методите си. Променено беше само времето, по което се оставят жертвите — от полунощ го бяха преместили на пладне. Нищо повече. Добре — ама защо? Може би за да ни заблудят? Разбрали са, че вече се досещаме къде ще сложат следващия труп. Така че, ако досега бяхме сгрешили по отношение на всички предполагаеми места, вече трябваше по-сериозно да се замислим къде щяха да оставят поредното тяло? Това беше най-важният въпрос. И за убийците, и за нас. Бях го задал на Лейля Баркън, но той остана висящ, след като получихме главата на нещастника, чието тяло лежеше в ковчега пред нас. Погледът ми се плъзна към скромно облечения главен имам. Може би Джеваз ефенди можеше да ни даде някаква идея за това? Ако нещата са се пренесли вече в османския период, то следващото място би могло да бъде джамията на някой султан? Но преди да подхвана тази тема, трябваше добре да огледам тялото на жертвата.
	С помощта на Джеваз ефенди вдигнах капака на ковчега. Пред очите ми сякаш оживя картината, която ми описа Зейнеб по телефона. Отрязаните длани на двете ръце сочеха по посока на Едирнекапъ, Адрианополската порта, а съединените една с друга във формата на стрела ръце — към „Шехзадебашъ“*.
	[* Джамия в района „Шехзаде“, в квартал „Фатих“, в европейската част на Истанбул. Построена е след смъртта на сина на султан Сюлейман Великолепни през 1543 г. от архитекта Синан и е изграждана между 1543 и 1548 г. — Б.пр.]
	Там, където би трябвало да е главата, зееше празнота. Но гледката не беше толкова страшна, по-скоро — тъжна. Тялото ей така някак си трогателно лежеше в ковчега, като ствол на дърво, изгубило клоните и листата си.
	— Къде ли са намерили ковчега? — запитах главния имам. — Лесно ли е да се вземе ковчег?
	— Лесно, господин главен инспектор. Защо да не е? Щом кажете, че имате някой починал, всички се втурват да ви помагат — отговори той и тъжно загледа трупа. — За тия, които са извършили тоя ужас, ще е лесно — дори няма да им мигне окото да излъжат.
	Не се боеше да гледа мъртвеца. Даже не трепна.
	— Май не ви въздейства гледката на трупове? — запитах го аз. — Трябва да сте свикнали.
	Хвана капака от противоположната страна и още преди да го наместим обратно, посочи към убития:
	— Мъртвите не могат на никого да навредят, господин главен инспектор. Злото идва от живите, от хората, напуснали правия път.
	Затворихме ковчега и чак тогава го попитах отново:
	— Ами ако умрелите са грешни? Ако са престъпници? Ами ако онези, които са причинили смъртта им, са прави? Вижте само — отрязали са ръцете от китките. Това трябва да означава нещо?
	— Великият Аллах решава кой е прав, кой е крив. Само той знае това. Но кой каквото и да прави, не приляга на нито един раб божи да отнеме живота на друг — рече той смръщено. — Така е, какъвто и грях да е сторил този нещастник, не е заслужил това.
	— Ами стореното от султан Мехмед Завоевателя? — попитах аз, но не за да поставям под въпрос делата му, а само за да проверя до каква степен думите на Лейля Баркън отговаряха на истината.
	Беше важно да разбера дали убийците са имали модел за престъплението си, който да следват? Обаче главният имам нямаше ни най-малка представа за какво му говорех и учудено се вторачи в мен. Посочих му ковчега.
	— Тези, които са направили това с този човек, са взели пример от Фатих. — Виждах, че все още не разбира за какво му говоря. — Става въпрос за Атик Синан, който е изградил тази джамия. Фатих първо му отрязал ръцете, след това го убил.
	Лицето му потъмня, за разлика от белите мраморни плочи, светнали подир краткия дъжд под сияйните лъчи на яркото майско слънце.
	— Това са легенди… Кой може да каже какво точно се е случило преди повече от петстотин години? Освен това не подхожда на нас, скромните раби божи, да съдим един владетел, прославен в хадисите от самия Пророк.
	Не исках да гневя Джеваз ефенди, от когото очаквах да получа важни сведения.
	— Не ме разбирайте погрешно, не искам никого да критикувам, само че дали има такава легенда, или не…
	— И да има… — рязко ме прекъсна този иначе благ човек. — Ако великият султан не бе построил тази джамия, може би тук щеше да се извисява някоя огромна църква. Апостолска… Изграждайки тази джамия, Фатих е разчистил пътя за ислямизацията на града. Защото може да го покорите с меч, но за да го спечелите наистина — трябва да завоювате сърцата на хората. А това е могло да стане, като се превърне Истанбул в розова градина. Затова са построени и толкова много внушителни джамии, кюллийета. Да, инспектор Невзат, това тук не е било само джамия, а комплекс с медресе, начално училище, болница, гостоприемница, кухня, библиотека, кервансарай и баня. Фатих е съградил буквално един малък град. Поставил е основите на един съвсем нов мюсюлмански град.
	— Разбирам — рекох аз, опитвайки се да вляза в неговия тон, но като подхвана тънката струна, и вече нямаше спиране Джеваз ефенди, дори не ме слушаше.
	— И всъщност не е Атик Синан, който е придал окончателния вид на джамията.
	— Така ли? — попитах аз като любознателен ученик, жаден да научи нещо ново. — Кой тогава?
	— Архитектът Мехмед Тахир ага.*
	[* Мехмед Тахир ага е живял през ХVІІІ в., но датите на раждането и смъртта му не са известни. Няколко пъти е бил назначаван за главен архитект. Особено при Мустафа ІІІ, предприел широка благоустройствена дейност, както и ремонти на по-стари сгради. Участвал е в проектирането и изграждането на немалко обекти. Сред по-важните са джамията „Аязма“ (1760), тази в Бейлербей (1778), джамията на султанката Зейнеб (1769), а през 1771 г. осъществява и ремонта на разрушената от земетресението през 1766 г. джамия „Фатих“. — Б.пр.]
	Наистина започна да става любопитно! Без да обръщам внимание на намигванията на Зейнеб, която ме питаше със знаци дали да ме спасява, го заразпитвах още по-подробно.
	— Как така? Атик Синан не я ли е завършил?
	— Завършил я е, как да не я е завършил — отвърна той, а в очите му този път просветна лек укор към моето невежество. — Но след почти триста години, а и след преживяното земетресение тя се е превърнала в развалини. Султан Мустафа ІІІ, който управлявал по онова време, поръчал на Мехмед Тахир ага да я поправи. Но е имало толкова щети, че той на практика я е построил наново.
	Погледнах джамията: минаретата, съперничещи си със стройните кипариси кой ще се извиси по-нависоко в небето, куполите, наподобяващи готови да разцъфнат цветни пъпки, белокаменните й стени, дървените й прозорци — огледах я цялата.
	— И не мислете, че султан Мехмед Фатих е вече далеч от нас, нищо подобно, той никога не ни е напускал. Неговият свят дух е винаги с нас в този молитвен дом!
	Забелязах, че гласът му потреперва от силните чувства. Той вярваше с цялото си сърце в думите, които изричаше. Очите му се навлажниха от вълнение, долната му устна леко се изкриви настрани.
	— Розовоуханният дъх на този велик човек е винаги около нас, сянката му — постоянно е върху нас. Колко пъти много от нашите мюезини са виждали силуета му между кипарисите при сутрешния езан!
	Сигурно не съм успял да прикрия достатъчно изражението на лицето си, защото той се натъжи:
	— Не вярвате, нали? Не ви се сърдя. Ако не го бях видял със собствените си очи, сигурно и аз нямаше да повярвам. Да, наистина го видях… Също както сега ви виждам. Преди две години, в един от дните на Рамазана, този велик султан се яви пред очите ми в собствения си облик.
	По всичко си личеше, че не лъжеше — беше много искрен! Може да е имал някаква халюцинация, пък да си е помислил, че е истина. Каквато и да бе тази история, той успя да ме накара да го изслушам с интерес. Погледнах стоящата на крачка зад нас Зейнеб — и на нейното лице се беше изписало любопитство. Като забеляза въздействието на думите си върху нас, имамът се отърси от усещането си за отчужденост отпреди малко и отново се впусна да разказва със страст:
	— Беше преди сутрешния намаз, в джамията нямаше никой. Бях дошъл отрано, още за нощния намаз. Извърших си молитвата и тъкмо се канех да изляза за следващия абдест, когато видях някакъв лъч вътре в джамията. Толкова силна бе светлината му, че сякаш щеше да изгори очите ми. След няколко секунди обаче постепенно свикнах. И забелязах някой да стои вътре в тази светлина. Вгледах се внимателно — и разбрах, че това е обичният раб божи султан Мехмед Фатих. Точно пред минбара — с орловия си нос, тънката си брадичка, уверения си израз. Беше приклекнал на едно копринено килимче, което сякаш плаваше във въздуха на метър от пода на джамията. Аз застинах на мястото си. После лекичко се оттеглих, за да не обезпокоя този свят дух. Отпървом на никого не можех да кажа за това. После отидох при тогавашния главен имам Садък ходжа и му разказах най-подробно какво ми се беше случило.
	Притеснявах се да не сметне, че го занимавам с глупости, да не ми се подиграе, че не съм си доспал и съм сънувал наяве, но той не го направи. Тъкмо обратното — веднага ме задърпа да го заведа в джамията и да му покажа мястото, където бях видял великия султан. „Къде точно видя султана?“, развълнувано ме разпитваше той. И аз му показах. „Сигурен ли си? — попита ме пак настоятелно. — Сигурен ли си, че си го видял точно пред минбара?“ „Сигурен съм“, отвърнах му аз и дори се заклех. Тогава вече ми повярва. „Гробницата на султана е точно под този минбар — прошепна ми в ухото имамът. — Значи, когато ние, смъртните, се оттеглим, тогава той излиза да се моли на Аллаха.“
	Доколкото знаех — гробницата на великия султан беше отвън в тюрбето му, а от там до минбара в джамията имаше голямо разстояние. Тъкмо да го попитам: „Да няма грешка, ходжа, тюрбето е навън, а минбарът — вътре в джамията“, и той ми заразказва историята, която беше прочел и запомнил от един роман на Екрем Кочу:
	„Една година при управлението на Абдулхамид ІІ кварталът «Фатих» се наводнил — дали от многото дъждове, дали от някоя спукана тръба, не се знае, но сума ти къщи, дюкяни, джамии, улици останали под водата. През нощта на някои хора от квартала им се присънил султан Мехмед Фатих. Той влязъл в сънищата на мнозина и ги молил сърцераздирателно със сълзи в очи: «Давя се! Спасете ме!». Сънувалите този сън го заразказвали по пазарищата и кафенетата и не след дълго слухът за него достигнал и до ушите на султан Абдулхамид, който тайно извикал командира на пожарната команда на квартала «Фатих» Мехмед паша и му заповядал да провери състоянието на гробницата. Мехмед паша взел няколко свои доверени мъже, като ги заклел да не казват нищо, и влязъл с тях в тюрбето. Вдигнали дървения капак на саркофага и изкопали гробницата. Копали, копали, слезли с метри надолу — обаче не открили никакви останки от великия султан. Най-накрая се натъкнали на железен капак. Вдигнали го и видели някаква каменна стълба под него. Спуснали се по нея. Долу имало огромна крипта и се сетили, че преди това тук била църквата «Светите Апостоли»*. Уплашили се, като си спомнили, че тук са били гробниците и на такива императори като Константин и Юстиниан. Но понеже били обещали на султан Абдулхамид, въпреки страха си продължили напред в криптата, докато не намерили огромен шестоъгълен пиедестал. Ковчегът на Фатих бил точно върху него. И като го отворили, видели, че тялото му изобщо не се било разложило.“
	[* „Светите Апостоли“ е бивша православна църква, построена във византийската столица Константинопол през 550 г. Втора по значимост след „Света София“ от така наречените „велики църкви“ на Източната империя. След завоюването на Константинопол от османските турци през 1453 г. и превръщането на „Света София“ в джамия, „Светите Апостоли“ става седалище на Вселенския патриарх. Но през 1461 г. църквата е разрушена от османците, за да се освободи място за строеж на новата „Фатих“ джамия. — Б.пр.]
	Това ми разказа на мен Садък ходжа. Някои хора вярват, че също като тялото на Еюб ел Енсари и това на Фатих не е изтляло, а се е мумифицирало, и според нашия ходжа именно негово е било откритото недокоснато и напълно запазено в криптата. И всъщност тъкмо затова набързо са затворили и криптата, и стълбата, и гробницата. Султан Абдулхамид най-строго предупредил началника на пожарната Мехмед паша на никого да не издава това. Но човешката природа е такава, че той не издържал да пази тайната в себе си и при едно приятелско събиране разказал на сътрапезниците си за видяното. И така историята се разнесла и попаднала и в историческите документи. Разбира се, някои повярвали, други сметнали историята за градска легенда, но странното е, че мястото, за което казали, че са открили ковчега, се пада точно под нашия минбар. Веднага попитах самия Садък ходжа да не би да е грешка, да не би да се залъгваме с една легенда, но той сложи дланта си върху моята и ме погледна право в очите. „Отначало и аз се усъмних — прошепна тихо той. — Но ти си го видял да кланя намаз точно пред минбара, и аз вече съм сигурен, че това е истина.“ Ходжата крачка по крачка пресметна, че гробът на великия султан е точно под мястото, където и аз съм го видял.
	Докато ни разказваше това, очите на Джеваз ефенди се изпълниха с влага и две сълзи се стекоха по страните му. Не изказах съмненията си на глас, за да не го оскърбя. Но онова, което всъщност исках да разбера, бе къде биха оставили убийците следващите си жертви.
	— Джеваз ефенди, в този вид джамии… — направих опит да го попитам аз, но той ме прекъсна.
	— Кои джамии? За султанските джамии ли ме питате?
	Той употреби арабската дума „селятин“. Бях я чувал, но не можах да си спомня какво означаваше.
	Сякаш прочел мислите ми, имамът поясни:
	— Това е множественото число на думата „султан“. Тези джамии са правени за султаните и техните съпруги. Всяка има най-малко две минарета. Султанските джамии винаги са кюллийета, комплекси. Първата е тази тук, молитвеният дом на султан Фатих. Те обикновено са отворени по всяко време на деня. Повечето от тях са изградени от трофеите, получени при походите. Обаче султан Ахмед І, който не е участвал в нито един поход, не е сметнал за нередно да построи джамията „Султан Ахмед“.
	Всички тези подробности за османските молитвени домове бяха много интересни, но нас ни интересуваше друго — пред коя джамия ще оставят убийците новата си жертва?
	— Коя е втората султанска джамия?
	Джеваз ефенди отговори, без да се замисли и за секунда:
	— Джамията „Баязид“. Направена е от сина на Фатих — Баязид. И тя има кюллийе. Знаете къде се намира, нали? На площад „Баязид“.
	Джамията „Баязид“ беше в същата посока, в която сочеха отрязаните ръце на жертвата. Дали пък там не беше мястото, на което щяха да оставят следващия труп? Джеваз ефенди обаче неправилно изтълкува замисления ми вид.
	— Но ако ме питате коя е най-красивата сред султанските джамии, разбира се, че отговорът ми ще е: „Сюлейманийе“.


>	Ами ако убийците оставят труповете на всеки от хълмовете?

	Зейнеб докосна с дългата линийка в ръката си джамията „Сюлейманийе“, извисила се върху най-забележителния хълм на Босфора. Беше разпуснала косите си още в джамията, изглежда, и леко се беше гримирала. Дали защото знаеше, че и Али ще присъства на съвещанието? И така да беше, нищо в държанието й не го издаваше. Гледаше със сериозен вид огромната карта на Историческия полуостров върху стената на тъмната и без прозорци лаборатория и говореше нещо. Вътре зад градските стени върху картата бяха изрисувани и римските, и византийските, и османските дворци, църкви, цистерни, джамии, кюллийета, медресета, чешми, тюрбета, с една дума — бяха нанесени малки картинки на всички значими паметници от всички исторически епохи. Зейнеб беше залепила червени кръгчета по местата, на които бяха открити жертвите, и ги беше номерирала от едно до пет. Вътре в кръгчетата веднага биеха на очи и направените от нея бележки. Достатъчно беше да се приближиш малко — и спокойно можеше да ги разчетеш: 1. Сарайбурну: Храмът на Посейдон, Недждет Денизел, археолог, историк на изкуството, монета на крал Визас. 2. Площад „Чемберлиташ“: Константиновата колона, Мукаддер Кънаджъ, градоустройствен инженер, монета на Константин Велики. 3. Йедикуле: Златната порта, Шадан Дуруджа, журналист, монета на Теодосий ІІ. 4. „Ая София“: музеят „Ая София“, Теоман Аккан, архитект, монета на Юстиниан. Следваше случаят с една жертва и две места: 5. Джамията „Фатих“ и музеят „Топкапъ“: Фазлъ Гюмюш, бивш заместник-кмет, монета на султан Мехмед Фатих.
	В този момент всички се бяхме вторачили в историческите паметници върху картата и обсъждахме къде ще бъде оставена шестата жертва.
	— И аз мисля като Джеваз ефенди — продължи Зейнеб. Дългата линийка в ръката й все още сочеше към джамията „Сюлейманийе“. — Ще оставят новата си жертва при най-величествения молитвен дом, издигнат по волята на най-силния след Фатих владетел — Сюлейман Великолепни, тоест при джамията „Сюлейманийе“.
	— Но между Фатих и Сюлейман Законодателя има още двама силни султани — обадих се аз, навеждайки се напред, за да облекча болката в гърба си, която още ме мъчеше. — Внукът на Фатих от сина му Баязид ІІ, султан Селим І Явуз. Освен това има и кюллийета. Да оставим настрана факта, че ръцете на последния убит Фазлъ Гюмюш сочат в обратната посока, убийците спокойно биха могли да изберат за място на новата си жертва и кюллийето на Баязид.
	Зейнеб не ми възрази. И как би могла, когато убийците за четири дни бяха стигнали от основателя на Византион крал Визас до Константинийе, обявен за столица на османците от султан Мехмед Фатих? Грубо пресметнато, за няколко дни бяха направили две хилядолетно пътуване във времето. Кой знае какъв щеше да е следващият им ход.
	— Сетих се нещо друго — развълнувано се намеси Али. — Нещо, за което не бяхме помислили…
	Докато ние със Зейнеб разследвахме обезглавеното тяло на бившия заместник-кмет Фазлъ Гюмюш, той беше отишъл до куриерската фирма да разпита за изпращача на пощенската пратка с главата на жертвата. Получените от него описания бяха същите, като нашите — брадатият мъж дал някаква лична карта на служителя във фирмата, но тя се оказала на втората жертва — на Мукаддер Кънаджъ.
	— Нещо, за което не се бяхме сетили — втурна се към картата върху стената Али, който дотогава стърчеше пред прозореца. — Или сме се заблудили, или убийците не действат на исторически, а на географски принцип.
	За какво говореше това момче?
	— Истанбул е построен върху седем хълма, нали така? — поясни той, с бързи крачки стигна пред картата и заби пръст в клюна на орела, на който приличаше изображението на Историческия полуостров.
	— Сега да видим Сарайбурну кой по ред хълм е?
	— Първият хълм. Разбира се, там е не само Сарайбурну, но там са и дворецът „Топкапъ“, „Ая София“, „Султан Ахмед“…
	Макар думите ми леко да го объркаха, той продължи разпалено да обяснява:
	— Да, първият хълм. А „Чемберлиташ“? — попита пак той, докосвайки с пръст картинката на Константиновата колона.
	— Там е вторият хълм.
	Пое дълбоко дъх. Мургавото му лице засия от задоволство.
	— Вторият хълм, нали така, шефе? Такаааа.
	И аз като Зейнеб не откъсвах поглед от него, любопитен докъде щеше да стигне, леко помръдвайки рамене, за да облекча болката в гърба си.
	— Ами „Сюлейманийе“?
	Поизправих се с надеждата, че ако съм прав, по-малко ще ме боли.
	— Не е само „Сюлейманийе“, Али, на хълма е и площад „Баязид“. А джамията „Фатих“ е построена на четвъртия хълм — побързах да му кажа, преди да ме е прекъснал.
	— Точно това искам да кажа и аз — съгласи се Али. — Ако убийците просто оставят жертвите си на всеки от хълмовете, и в такъв случай нито владетелите, нито монетите имат някакво значение. И ако са ги слагали, само и само да ни поведат по лъжлива следа…
	Де да беше така, тогава най-малкото щяхме да знаем кога ще престанат убийствата. И което бе по-важно — щяхме да завардим престъпниците на мястото, на което щяха да сложат следващия труп. Много жалко наистина, че в тезата на помощника ми имаше доста пукнатини.
	— Всичко това звучи добре, но Али, Златната порта не е на нито един от тези хълмове.
	На лицето му се появи дълбоко разочарование, като на учен, чиято хипотеза, в правотата на която е вярвал, се е оказала погрешна.
	— Не е ли?
	— Не е — отвърнах аз, взех линията от ръцете на Зейнеб и посочих с нея джамията „Селим Явуз“. — Тук, да кажем, е петият хълм. — Тръгнах нагоре с показалката и стигнах до джамията „Михримах султан“ в Едирнекапъ. — А тук е шестият хълм, най-високият. — Слязох с линийката по-надолу и спрях в „Джеррахпаша“, преди още да стигна до „Саматия“. — А ето тук е седмият хълм — казах аз и замълчах, давайки му време да осмисли ситуацията. — Сега, според твоето предположение, не е много логично убийците да са оставили три трупа на един и същи хълм, но са го направили — в Сарайбурну, „Ая София“ и „Топкапъ“. Но не е само това, разбира се. Разчленяването на две части на единия труп също противоречи на тезата ти. Но така са направили. Оставили са тялото на бившия заместник-кмет във „Фатих“, тоест — на четвърти хълм, а главата му са изпратили на първия хълм. И най-важното, както казах и преди, е, че са оставили четвъртата си жертва при Златната порта.
	Думите ми бяха убедителни, но не предизвикаха нищо друго, освен още по-голямо объркване и смущение. Нямахме право обаче да се отчайваме и продължихме да търсим някакъв изход, отново вперили поглед в картата, взирайки се в кюллийетата „Баязид“ и „Сюлейманийе“.
	— Защо не поставим под наблюдение този хирург? — прокънтя внезапно гласът на изнервения до крайност и нетърпелив Али, отеквайки в стените на лабораторията. — Да нахлуем в дружеството им, да конфискуваме микробуса им…
	— И ако не намерим доказателства, тогава какво? — За разлика от младия ни колега, Зейнеб изглеждаше безкрайно спокойна. Тя също беше не по-малко нервна от Али, но успяваше да запази хладнокръвие. — И ако и техният бус като оня на Йомер излезе чист?
	Наистина, напълно ги бях забравил тези братя мюсюлмани, препитаващи се с касапницата си.
	— Какво стана с Йомер и братята му?
	— Тази сутрин са ги откарали в прокуратурата, шефе. Там ще им вземат показанията и ще ги освободят.
	Същия резултат можеше да имаме и с Намък Караман и другарите му. Ако екипът на Дружеството за защита на Истанбул извършваше престъпленията, бях повече от сигурен, че нямаше да оставят нито едно доказателство — било в офиса си, било в микробуса. Би било ужасно глупаво толкова професионално действащ екип да остави каквато и да било следа около себе си.
	— Тогава — помъчих се да овладея положението аз — ще наблюдаваме най-важните ни заподозрени — хирурга Намък и приятелите му. Но този път трябва да го направим като хората. Иначе ще си имаме ядове с прокуратурата. И никога повече няма да получим от тях разрешение за обиск. Затова не трябва да пропускаме и най-малкото раздвижване на Намък и екипа му. Ако те са убийците, сигурен съм, че непрекъснато ни наблюдават.
	— И да пропуснат нещо, Лейля Баркън го допълва — промърмори Али. — Направи ли ви впечатление, господин главен инспектор, че докато мигнем, и шокът й от гледката на отрязаната глава премина? И още нещо — не прие като лична заплаха, че бяха изпратили пакета до нея.
	Виж, това не го бях помислил. Вярно, би трябвало да се уплаши. Ако си получил някакво заплашително послание, би трябвало да се обърнеш за защита към нас, към полицията. Да помолиш да те пазят.
	— Затова казвам, Али, че този път трябва да сме по-бдителни. Да сме подготвени за всичко. Вече нищо не бива да оставяме на случайността. Ако не още тази нощ, утре отново ще се задействат. Възможно е и вече да са го направили — да са отвлекли поредната си жертва и да са я убили. Така или иначе, все някъде ще трябва да оставят трупа. — Посочих двете султански джамии. — Вероятно е до някоя от тези две джамии. — И двамата мълчаливо ме слушаха. — Затова, като още една предпазна мярка, трябва тази нощ да обградим и двете джамии — „Баязид“ и „Сюлейманийе“, в плътен обръч, който обаче да не се забелязва и да не бие на очи. — Погледнах Зейнеб, преди да продължа: — Но това не е достатъчно. Може и да грешим по отношение на Намък. Лейля Баркън спомена за някакво дело, в което са били съдени Адем Йездан и бившият заместник-кмет Фазлъ Гюмюш.
	— В досието на Адем Йездан нямаше такава информация — изчерви се Зейнеб. — Да не би жената да лъже?
	— Възможно е, но вземи да проучиш отново нещата. Ако такова дело е било заведено, искам да имам най-вече списъка с вещите лица.
	— Веднага ще проуча, шефе.
	Сети се още нещо и се обърна към Али:
	— Али, онзи човек от общината, с когото се срещахме…
	— Ниязи ли? Колегата на Мукаддер Кънаджъ?
	— Да, същият. Изпратил ти е някакъв плик. Понеже те нямаше в стаята, донесоха го на мен. Ниязи им наредил непременно да го предадат на инспектор Али. Та едва го измъкнах от ръцете им.
	— Трябва да е списъкът с вещите лица — развълнувано изрече Али.
	Нямаше и следа от отчаяното му изражение отпреди малко, лицето му отново засия и в черните му очи просветнаха искрите на надеждата.
	— Точно така, списъкът на вещите лица е — потвърди Зейнеб, но гласът й не звучеше толкова радостно като на Али. Спря изпълнения си с притеснение поглед върху мен и рече: — Но има толкова много хора, толкова много имена в него, та не можах да достигна до някакъв резултат, господин главен инспектор…
	— Не фигурира ли в списъка и някой от жертвите?
	— Ами да — Недждет Денизел, представителят на общината Мукаддер Кънаджъ и оставеният пред „Ая София“ архитект Теоман Аккан. Имената на тримата са в списъка. Не съм сигурна, но вероятно и името на бившия заместник-кмет ще е в него. Но не са били в една и съща комисия, всеки един от тях е бил в различна.
	— А има ли някой, който да е бил вещо лице по проекта на Адем Йездан? От убитите де…
	— Специално погледнах за това, но за съжаление, нито една от жертвите не е взела участие в комисията от вещи лица по проекта на Адем Йездан.
	Може пък наистина този човек да се окаже невинен. Извършеното от него като предприемач в туризма можеше и да вреди на града, но това не го правеше убиец. Освен това се оказа съвсем различен от представата ми за него. Както и да е, засега трябваше да се интересуваме най-вече от онзи хирург, любимият на Лейля.
	Отпуснах се отново на стола, от който бях станал преди малко заради ужасната болка в гърба. Така и не ми минаваше. Али забеляза смръщеното ми лице и го изтълкува съвсем иначе:
	— Не се притеснявайте, господин инспектор — гласът му преливаше от надежда, — ще видим и списъка с вещите лица по делото, за което говореше Лейля Баркън… Може всички жертви да са били в него.
	Усмихнах се не на късмета ни, който все ни обръщаше гръб, а на бързата промяна в настроението на моя помощник, но той и това изтълкува неправилно:
	— Ами да, шефе, може и изобщо да не стигнем до него, ами още тази нощ да хванем на местопрестъплението оня бивш левичар Намък!
	Не че беше невъзможно, разбира се, но след непрестанните разочарования, преживени през последните четири дни, малко се въздържах да бъда чак такъв оптимист. Но въпреки това нямах право да деморализирам собствения си екип.
	— Надявам се точно така да стане, Али — казах с усмивка, напук на измъчващата ме болка. — Надявам се тази нощ да хванем убийците…


>	Адем Йездан, долу ръцете от „Султан Ахмед“!

	Изобщо не мислех, че убийците ще извършат престъпление тази нощ. Нямаше и дванайсет часа от момента, в който бяха оставили Теоман Аккан в страничната уличка до „Ая София“, докато трупът на Фазлъ Гюмюш лежеше при джамията „Фатих“, а главата му — върху бюрото в „Топкапъ“. Освен това знаеха, че имаме описанията им и това на използваното от тях превозно средство. И все пак, за да не бъдем зле изненадани, взехме нужните предпазни мерки, за които бяхме говорили. Нашият директор Мюмтаз, на когото вече му призляваше от новините в медиите, ми даваше всичко, което му поисках. Само и само да се свърши с тези престъпления! Разположихме екип от осемнайсет души цивилни полицаи — по девет около двете джамии — „Баязид“ и „Сюлейманийе“, а Намък щяхме лично да следим.
	Паркирахме колата на Али на празното място отляво до „Кючук Ая София“, няколко години по-стара от самата „Ая София“, между редицата дървета точно пред железопътната линия. От това място виждахме къщата на Намък и Лейля. Всички лампи на гледащите към улицата прозорци светеха. Откакто преди три часа двамата влязоха в къщата, не се забелязваше и най-малко раздвижване. Нито някой влезе вътре, нито някой излезе оттам; не се виждаше нищо подозрително. Единственото движение по улицата беше на градската железница, която през двайсет минути разтърсваше всичко наоколо. Според съобщенията на екипите, прикрили се при двете султански джамии, и там цареше пълна тишина. За да се насладя на това бързопреходно спокойствие, свалих седалката, облегнах назад гърба си, опитвайки се задържа очите си отворени. Зейнеб ми беше дала и някакво болкоуспокояващо хапче, за което й благодарих. Тъкмо се бях отпуснал, когато гласът на Али ме стресна:
	— И тук е имало случай на отрязана глава, шефе! — рече той, сочейки към тюрбето в двора на джамията. — И на човечеца в това тюрбе са му били отрязали главата.
	За какво говореше тоя чудак? Изправих седалката, за да погледна тюрбето.
	— За кой човечец става дума?
	— За някой си нещастник Хюсейин. Бил ага на една от трите порти на „Топкапъ“. След като загубил главата си, го запомнили като Кесик Баш Хюсейин ага, или Хюсейин ага Отрязаната глава. Всъщност той превърнал тази църква в джамия.
	Смаяно погледнах помощника си. Единственото хубаво нещо в това разследване беше, че колегите ми бяха научили такива неща за историята на Истанбул, каквито иначе никога не биха знаели.
	— Ти откъде го знаеш това? — полюбопитствах аз.
	Ако ми беше казал, че е проучвал нещата, нямаше да му повярвам, но той винаги казваше истината.
	— Зейнеб ми каза, онази привечер, когато вие бяхте в кабинета на директора Мюмтаз — отговори ми той с присъщата си искреност и отново се загледа в тюрбето. — Този Хюсейин ага извършил някакво престъпление — рушвет ли взел, данъци ли откраднал, не знам. Но някакво такова сериозно престъпление. В двореца имало някакъв началник… как беше, който изпълнявал смъртните присъди.
	— Бостанджибашията ли?
	— Аха, точно той. Бостанджибашията. Та той събрал хората си и ги пуснал подир Хюсейин ага… Тъкмо човечецът влязъл в джамията — и го хванали още на входа. Като видял бостанджибашията насреща си и като знаел какви ги е свършил, Хюсейин ага тозчас си плюл на петите, но къде ще избяга? След три крачки джелатите го настигнали. И с един удар на меча му свалили главата. Но от бързината на удара главата му отскочила напред и тупнала право в ръцете на все още бягащия Хюсейин ага. Заедно с нея той направил още няколко крачки, докато не се сринал на земята. И оттогава станал известен като Хюсейин ага Отрязаната глава. Само че не мога да разбера как така са издигнали тюрбе на някакъв си престъпник?
	— Няма нищо за разбиране, драги ми Али! Човекът изкупил вината си с душата си. Освен това той според мюсюлманите извършил добро дело, като превърнал църквата в джамия, и като награда за това бил погребан в градината на молитвения дом, който сам създал. И така всичко станало пито-платено.
	— Вярно бе! Нито имало какво да взема, нито какво да дава — смеейки се тихичко, почти без глас, се обърна към мен Али. — Странни хора са били нашите османлии.
	Внезапно се стресна и загледан в пътя, заговори:
	— Вижте, шефе, вижте!
	Обърнах се в посоката, накъдето сочеше. Откъм „Чатладъкапъ“* в улицата бавно влизаше бял микробус, който спря пред къщата на Лейля и Намък. Да не би пък да грешах, да не би убийците въпреки всичко да бяха решили и тази нощ да светят маслото на някого? Докато си го помисля — и забелязах един от прозорците да се отваря. Някой гледаше навън, но понеже светлината падаше откъм гърба му, не можехме да видим лицето му. Който и да беше, като видя автомобила, направи знак с ръка и се прибра обратно в стаята.
	[* Микрорайон в квартал „Фатих“. Името му идва от пукнатината, образувала се в градските стени след земетресението в Истанбул от 1532 г. — Б.пр.]
	— Какво става? — обади се помощникът ми, целият превърнат в зрение. — Нова жертва или какво?
	— Чакай, чакай, Али, да не избързваме. Да видим какво ще направи бусът…
	Щом стигна до къщата, микробусът спря и в същия миг лампите в хола угаснаха. Зачакахме, вперили поглед във входа на къщата. Но преди това вратата на микробуса се отвори. От нея излезе червенокосият младеж, когото бяхме видели в офиса на Дружеството за защита на Истанбул. Той заоглежда началото на улицата със съмнителни движения, все едно вършеше нещо тайно и нередно. След като се убеди, че наоколо е спокойно, насочи цялото си внимание към входната врата на къщата. Не чакахме дълго тя да се отвори. Няколко души се бяха скупчили и вървяха като залепени един за друг. Когато предните заслизаха по стълбата, картинката започна да се прояснява. Бяха трима, носеха нещо на ръце, но не можехме да различим какво, понеже стълбището оставаше в неосветената част.
	— Какво пък е това? — каза Али, който за малко да пробие стъклото на колата с носа си в желанието да види по-добре. — Прилича на килим.
	Или на дълъг плат, навит на руло. Но къде можеше да го носят посред нощите? Как да тълкуваме тази тревожност на шофьора на колата, на рижия младеж?
	— Май са го опаковали в килим човека? — предположи Али и тутакси ръката му някак от само себе си се протегна към оръжието. — Какво ще кажете, господин главен инспектор? Да ги хващаме ли вече тия?
	— Не още — спрях го аз. — Трябва да сме сигурни. Ако ще ги залавяме на местопрестъплението, ще трябва да изчакаме докрай.
	Хората, които излязоха от къщата, се спуснаха надолу по улицата. Сега можехме по-добре да ги виждаме от светлината на лампите, осветяващи „Кючук Ая София“. Тримата носеха тежкия товар. Видяхме, че най-отпред бе Намък, зад него двамата бяха добре сложени мъже, но не бяхме ги виждали преди това. Трябва да бяха членове на дружеството, които са отсъствали при нашето посещение в офиса му. Може и изобщо да не бяха от дружеството, а само съучастници в престъплението.
	— Пред вратата има още някой — прошепна Али. — Не слезе надолу, не мога ясно да различа, но май е жена.
	Дали не беше Лейля Баркън? Въпреки старанието ми, така и не можах да различа коя беше.
	Червенокосият, като видя останалите да слизат, мина отзад и даже им отвори вратата на микробуса. С общи сили метнаха тайнствения си товар вътре в колата. Щом свършиха работата, всички се натовариха в нея. Силуетът, спрял на вратата на къщата, все още гледаше подире им. Микробусът бавно потегли.
	— Запали колата.
	Докато казвах това на Али, погледът ми не се откъсваше от сянката пред вратата. Май тръгна напред. Може би щеше да ги наблюдава отзад. В този миг навлезе в осветеното от лампата пространство — да, това беше Лейля Баркън. Внезапно спря, сякаш усети, че я наблюдаваме, обърна се и се загледа в нашата посока. Ослуша се за малко и като не забеляза нищо съмнително, влезе вътре.
	— Хайде, Али, да не си изгубим хората!
	— Не се притеснявайте, шефе — отвърна той, натискайки газта на колата. — Сега и на птички да се превърнат, не могат да ни избягат.
	Също като белия микробус и ние свърнахме нагоре по страничната уличка, завихме надясно и излязохме на булеварда, водещ към квартал „Джанкуртаран“. Денем той гъмжеше от туристи, но в тези часове на нощта беше доста спокоен. Само да не беше тоя боклукчийски камион, излязъл точно отпреде ни! Спря на крачка от нас и започна да изпразва кофите. Подминахме го и отново ускорихме. Бях започнал да се притеснявам дали не бяхме изгубили нашите хора, когато Али радостно възкликна:
	— Ето ги там! Вижте, минават покрай хотела!
	Точно така беше — движеха се с нормална скорост на петдесетина метра пред нас. Помежду ни имаше една кола — черен джип лендроувър, от най-големите и най-скъпарските, с тъмни стъкла в цвета на купето. Известно време го следвахме. Кой знае защо, не се отделяше от белия бус, но и не скъсяваше дистанцията помежду им. Това не убягна от вниманието на и без това подозрителния Али.
	— Да не би и тия в джипа да са от тях? — усъмни се той.
	Не че беше невъзможно. Ние знаехме, че Дружеството за защита на Истанбул е неправителствена организация, но ако то беше само параван за някаква терористична организация? Може да имаха и други с тях, които да отговарят за логистиката.
	— Ще разберем, Али! Сега-засега да се държим малко по-назад от тях — да не ни забележат.
	Помощникът ми отпусна газта и ние поизостанахме малко. Между нас се вмъкнаха един пепелявосив шевролет и един тъмночервен опел. След една пресечка шевролетът мина вдясно и спря. На следващия разклон бусът се спусна към морето, а опелът зави към „Султан Ахмед“ и ние отново останахме точно зад мигачите на джипа.
	— Май са се запътили към „Джанкуртаран“, шефе! Минахме оттук сутринта, като отивахме при Адем Йездан…
	Настръхнах от мисълта, която прелетя през съзнанието ми. Да не би да е дошъл редът на тоя забавен бизнесмен от туризма? Тогава какъв беше оня навит на руло пакет, който сложиха в багажника на микробуса? Може да са взели килим или някакъв плат, за да пренесат в него шестата си жертва? Ако имаше нещо сигурно, то това беше предположението на Али. Бусът не закъсня да навлезе в квартала „Джанкуртаран“, следван на двайсетина-трийсет метра от черния джип. Щом наближиха улицата, на която беше офисът на „Дерсаадет Туризъм“ — и джипът намали. Ние — също. Но микробусът нямаше такова намерение и на бърза скорост, като куршум, летящ право към целта си, навлезе в улицата. Ония в джипа забелязаха това и отново натиснаха газта, сякаш се бояха да не пропуснат нещо важно. Но какво възнамеряваха да направят тия хора? И ние ускорихме, естествено. Щом стигнахме до сградата на ъгъла на улицата, казах на Али да спре.
	— Да паркираме тук, фирмата е зад ъгъла, без кола ще е по-сигурно.
	Преди да слезем, съобщих по радиостанцията къде сме. След това заредихме пистолетите си и дръпнахме предпазителите. С бавни стъпки тръгнахме към сградата на „Дерсаадет“, когато рязък вик раздра полумрака:
	— Оох!
	— Внимавай, че има тояга!
	— Ооох, не удряй бе, копеле!
	— Майка ти е родила копеле!
	— Ооох!
	— Да беше помислил, преди да дойдеш тук, задник!
	Извадихме оръжията си и щом влязохме в уличката, видяхме да се размахват тояги и няколко души да се бият. Първо различихме двамата охранители, приличащи си като клонинги, които ни бяха посрещнали тази сутрин, а след това и бившия полицай Ерджан. Удряха където сварят Намък и другарите му с бейзболни бухалки — по главите, по краката, където им попаднеше. Без никаква милост! Все едно че и те не бяха божии създания! Първия удар трябва да беше поел червенокосият младеж, който караше микробуса, превиващ се почти в безсъзнание на земята. Другите двама активисти на Дружеството за защита на Истанбул се опитваха с ръце да се предпазят от непрестанно стоварващите се върху тях безмилостни удари и бавно отстъпваха назад. Нашият боен петел, който, като видеше свада — и не се сдържаше да стои мирен, веднага понечи да се намеси. Но аз го спрях с ръка. В същия миг видях Намък, борещ се с Ерджан. Докторът беше сграбчил ръката, с която бившия полицай държеше батата. Въпреки всички усилия, Ерджан не можеше да я освободи и само се извърташе. След кратка борба хирургът направи нещо, което изобщо не очаквахме — като опитен боец се изправи на пръсти и леко отметна глава назад.
	— Опааа! — радостно промълви Али. — Отиде му носът на Ерджан!
	Точно така и стана! Намък фрасна с едрата си глава Ерджан по лицето и както държеше ръката му с бухалката, го удари с нея през гърдите и му пресече дъха. Ерджан се свлече като прогнило дърво на стъпалата на „Дерсаадет“. Намък видя това и замахна надясно към охранителя, налагащ приятеля му. Здраво стискайки с двете си ръце батата, тъкмо се готвеше да я стовари върху главата му, когато аз стрелях три пъти предупредително във въздуха. Изстрелите отекнаха в стените на някогашния внушителен византийски дворец. И битите, и биячите застинаха на място и ме погледнаха.
	— Тоягите на земята, ръцете горе!
	Намък, все още не изживял шока от нападението преди малко, застина от удивление, като ни видя.
	— Хайде, не ме карайте да повтарям! Бухалките на земята!
	Охранителите веднага се подчиниха на заповедта ми. Но Намък стоеше в нерешителност. Сигурно си беше помислил, че и ние сме свързани с хрътките на Адем.
	— Хвърляй бухалката! — наежи се и Али. — Аз ли искаш да ти я взема от ръцете?
	Хирургът, вместо да изпълни каквото му се казваше, посочи към мъжете:
	— Те ни нападнаха! И то без никакво предупреждение!
	Насочих пистолета си към Намък.
	— После ще разкажете какво се е случило. Първо пуснете бухалката!
	Той разбра, че положението е безнадеждно и че няма какво да се прави, и остави батата на земята, но не се въздържа да каже:
	— Ако сте видели случилото се, сигурно знаете истината!
	И двамата — превиващият се на земята червенокос младеж и Ерджан, пребит като куче и проснат върху стълбите, не изглеждаха никак добре.
	— Няма да е зле да повикаш линейка, Али! — обърнах се аз към помощника ми и докато той звънеше, аз се обърнах към сбилите се:
	— Някой от вас да се погрижи за ранените си другари…
	Всички се струпаха около двамата пострадали.
	— По един от вас — казах, — не всички накуп! Не разбирате ли от дума? — викнах им аз.
	Предупреждението ми подейства и по един човек от двете групи остана до ранените, а аз се приближих до Намък.
	— Какво правехте тук?
	Вместо да ми отговори, ме изгледа накриво.
	— Е, докторе, няма ли да ми кажете каква работа имахте пред тази фирма посред нощите?
	Тревожно извърна поглед към рулото плат, стърчащо от отворената врата на микробуса.
	— Какво е това? — попитах го аз.
	Продължи да мълчи. Да не би пък наистина това да беше тялото на Адем Йездан? Да не би Ерджан и колегите му да са побеснели, като са видели мъртвото тяло на шефа си? Видях, че няма да получа отговор от хирурга, и викнах на Али:
	— Я отвори да видим какво има вътре!
	Али мина до задната врата на колата. Издърпа топа плат и го свали долу. Хвана го за краищата и започна да развива рулото. Докато се разгъваше, се видяха някакви букви, някакви надписи! Да, явно нямаше никакъв труп, а само една огромна картина. Веднага щом видях изображението на яката глава, познах, че това беше Адем Йездан. В очите му се четеше заплаха, беше забил сребърния си бастун като копие в Историческия полуостров, проснат в краката му. Отдолу под портрета на огромния, най-малко три на десет метра, плакат, се четеше изписан с червени букви надпис: „Адем Йездан, долу ръцете от «Султан Ахмед»!“.
	Намък, забелязал разочарованието ни при вида на транспаранта, сякаш най-сетне започна да проумява случилото се.
	— Ама вие какво — да не очаквахте да намерите труп?


>	И вие, и убийците имате една цел

	Това, че в навития на руло плакат не открихме труп, не означаваше автоматично, че Намък и Дружеството за защита на Истанбул бяха невинни. Но това, че ние ги следяхме, показваше нашето не особено добро мнение за тях. Най-сетне, след безплодни разпити през цялата нощ, които не ни придвижиха и милиметър напред, този факт все пак изплува на повърхността. Ако извършителите на престъпленията са хората от дружеството, вероятно от самото начало са предполагали, че се съмняваме в тях, но че нещата са стигнали дотам да ги проследяваме — едва сега бяха осъзнали. Затова беше и многозначителната реплика на Намък: „А вие какво очаквахте — че ще намерите труп, така ли?“.
	По думите му личеше — вече бяха съвсем сигурни, че ги подозираме. Затова предпочетох да не разпитвам хирурга като обикновен заподозрян в стаята за разпити долу в мазетата на дирекцията, а приятелски да си поприказвам с него в моя кабинет. Да си призная — въпреки случилото се все още се надявах да спася положението. Освен това трябваше да дам някакво обяснение и на Лейля Баркън, която само след няколко часа щеше да разбере всичко. И за да не оплескам още повече нещата, не поканих Али в кабинета си. Той се нацупи и замърмори, но престана да се опъва, след като му наредих да вземе показанията на двамата приличащи си като две капки вода охранители. Щеше да го направи с удоволствие, по своя си начин.
	Намък отначало с опасение пристъпи към мен. Като човек, преминал на младини през разни полицейски управления, още с влизането си в стаята ми разбра, че не се спазва нормалната процедура.
	— Защо съм тук? — попита той, преди да седне на предложения от мен стол. — Какво искате?
	Погледнах го, сякаш бях учуден.
	— Какво да искам, Намък бей, освен само да си поговорим. Да разбера каква работа имахте посред нощ пред офиса на Адем Йездан.
	Опря се с дясната ръка на стола, без да сяда, и отговори:
	— Като че ли не знаете!
	— Добре, видяхме плаката, ще правите акция… но само това ли е?
	Тревогата му не беше преминала, гледаше ме изпитателно от глава до пети с невярващ поглед.
	— Как мога да знам? Като не съм член на вашето дружество? — казах аз, преди да ми отговори.
	Това му се стори смешно.
	— Така е, не сте член… — за пръв път се усмихваше той. — Но по-нататък може и да станете. Лейля има големи надежди за вас и каза, че много обичате този град.
	Май намерихме общата точка.
	— Не знам дали като вас бих тръгнал на опасни среднощни акции, но наистина обичам нашия град, така е. Роден съм в „Балат“. На брега на Златния рог. Най-близките ми приятели са в този град, най-хубавите ми спомени — също, както виждате — и работата ми е тук. И ако имам късмет — в него ще си и умра. Права е Лейля ханъм — да, обичам Истанбул — отвърнах аз и му посочих отново стола: — Но защо не седнете?
	Май най-сетне се беше поуспокоил и бе приел временното примирие.
	— Извинете — каза, сядайки пред бюрото ми, — не съм свикнал на подобно отношение из полицейските управления.
	— Светът се променя. И ние, естествено, се променяме. Вие нима не сте се променили?
	Тъмните му очи се замъглиха и през тях премина сянката на съмнението.
	— Променил съм се, но струва ми се, вие не сте повярвали много в това. Щяхте ли иначе да си губите ценното време, за да ни следите?
	Въздъхнах обидено като човек, когото не са разбрали правилно.
	— Предубеждението е много силно чувство…
	На лицето му вместо съмнение се изписа по-скоро безразличие.
	— Не ме гледайте така, Намък бей — продължих играта си аз. — Сигурен съм, че и вие знаете. Предубеждението е най-големият враг на промяната.
	Голяма въпросителна се изписа на безизразното му допреди малко лице. Сякаш се чудеше какво ли пък исках да кажа сега?
	— Вие се държите така, сякаш предварително ни смятате за виновни. Това се опитвам да кажа. Да кажем, че сте прави.
	— Четох досието ви, преди години сте изживели неприятни моменти с полицията. Но това е останало в миналото.
	— Тогава защо ни следяхте?
	Бях готов с отговора си.
	— Не следяхме вас.
	Не вярваше на нито една моя дума.
	— Какво тогава дирехте посред нощ пред фирмата „Дерсаадет Туризъм“? Само не ми казвайте, че сте пазели празния офис в неработно време.
	— Че защо да пазим офиса на Адем Йездан? Ние се опитвахме да осигурим защитата на Лейля ханъм.
	— На Лейля ли? — широко отвори очи той. — На нашата Лейля?
	Вече можех да построя разказа си на тази основа.
	— Че на кого другиго? Тя не ви ли каза за случилото се днес?
	— Историята с отрязаната глава ли?
	— Историята ли? Намък бей, убиват някого и изпращат главата му на Лейля. Разбирате ли сериозността на положението?
	— Значи… тази отрязана глава е била заплаха, така ли? Но на кутията не е пишело името й, била е адресирана до директора на музея „Топкапъ“.
	Погледнах го, все едно се чудех как е възможно да е толкова наивен?
	— И това трябва да ни успокои? Убити са петима души. Само за четири дни. При това единият от тях е бившият съпруг на Лейля. И според вас не трябва да смятаме изпращането на пакета за заплаха към нея само защото на кутията не е написано „Лейля Баркън“, а само „директор“? За вас не знам, но ние не можем да оставим това ей така, без да обръщаме внимание.
	Стори ми се, че това малко от малко го убеди.
	Спокойно се облегнах на стола си.
	— Радвам се, че най-после ни разбрахте.
	Той също се отпусна на облегалката си.
	— Защо тогава я изоставихте и тръгнахте подире ни?
	Бях сгрешил — нямаше да се даде толкова лесно!
	— Кой ви каза, че сме я оставили? Да не си мислите, че около къщата й има само един екип?
	Шокираше го всяко ново нещо, което му кажех.
	— И друг екип ли е имало?
	Отново се наведох напред и опрял лакти в бюрото, отвърнах, все едно му се карах:
	— Няма начин да е само един! Да не си играем игрички, Намък бей? Оставихме втори екип от шестима души, след като ние тръгнахме.
	Потърка с ръка челото си, сякаш искаше да си припомни дали е видял някой непознат да се мотае около къщата. Но нямаше как да си представи някого, който не съществуваше.
	— Може да ви е направило впечатление, но да не сте разбрали, че са нашите хора — те много добре умеят да се прикриват.
	— Не мога да си спомня… Наистина, доста добре трябва да са се скрили!
	— Както и да е. Какво ще пиете? Да ви предложа нещо?
	Нито благодари, нито отказа, като че ли изобщо не беше чул въпроса ми. Само най-накрая, потъпквайки всяко уважение към домакина и всяка деликатност, изстреля въпроса, който безмилостно човъркаше ума му:
	— Вие изобщо ли не се усъмнихте в нас, Невзат бей?
	— Усъмних се. И вие на мое място щяхте да го направите.
	Дори за миг не отмести поглед от лицето ми.
	— Защо?
	— Защото и вие, и убийците имате една и съща цел. Не ме гледайте толкова учудено. Лейля ханъм ми говореше за това, как почти всички жертви са свързани със строителството в Историческия полуостров. Всички са били в комисията на вещите лица. Само третата жертва, Шадан Дуруджа, не е бил свързан с това…
	Огромно омерзение се изписа върху лицето му.
	— Шадан Дуруджа е от хората на Адем Йездан. Неговият човек в медиите. Единственият журналист, възхваляващ безобразията му… И за това получаваше много пари от Адем.
	— И вие се отвращавате от него. Сигурен съм, че недолюбвате и останалите жертви, например последния убит, Фазлъ Гюмюш…
	— Да, и той е един пълен негодник — продължи Намък със същата неприязън в гласа си. — Точно в неговия кметски мандат историческият град беше най-съсипан. Петима изгубиха живота си заради издадените от него строителни разрешителни. В онова съдебно дело и той беше съден заедно с Адем Йездан. Послужиха си с всякакви трикове, успяха да въздействат на съда и съдиите издадоха оправдателна присъда. Но ние не се предадохме и отнесохме делото в Касационния съд. Решението на първата инстанция беше отменено и сега отново ще се разглежда. Това беше и причината да окачим плаката си — началото на новия процес. Този път няма да дадем възможност на Адем Йездан да прикрие истинското си лице…
	Непременно трябваше да узнаем всичко по съществото на делото, за което днес ни разказваше и Лейля Баркън.
	— Това, което исках да кажа, е абсолютно същото — опитах се аз да не задълбавам в тази тема, — че почти всеки един от жертвите е участвал в плячкосването на историческата част на града. А вашето дружество е срещу това ограбване, но и срещу онези, които го вършат.
	Присви очи и задъвка провисналия си мустак.
	— А какво ще кажете, ако някой се опитва да стовари вината за тези престъпления върху нас?
	— Моля ви, нима дружеството ви е чак толкова значително?
	Разбира се, че щеше да отговори утвърдително, дори очаквах да ми се ядоса, но не го направи.
	— Прав сте, все още не сме чак толкова влиятелни — каза той, запремигвайки начесто, но после отново впери поглед в мен. — Да кажем, че в цялата тази работа има забъркан някой, комуто никак не се харесва подновяването на делото, защото се страхува да не би участниците в него да кажат истината.
	— За Адем Йездан ли говорите?
	— Да — решително отвърна той. — Точно за този негодник става въпрос. Способен е на всичко, за да се отърве.
	Намък обвини в убийство бизнесмена в туристическия бранш със същата лекота, с която Адем беше обвинил самия него.
	— Добре, но защо той да се плаши от преразглеждане на делото?
	— Изгуби ли това дело, не само племенниците му ще отидат в затвора, но самият той ще загуби трилиони.
	Да, нещата малко по малко се изясняваха, или пък Намък се стремеше да прехвърли подозренията от себе си към Адем Йездан.
	— Как така племенниците му ще попаднат в затвора?
	— Защото „Дерсаадет“ е анонимно дружество, а Адем Йездан е човекът в сянка. От правна гледна точка не носи никаква отговорност. Ако по време на делото фирмата „Дерсаадет“ бъде призната за виновна, най-много да затворят младите му племенници от Хакяри, чиято най-голяма цел в живота е да са предани на чичо си.
	Така значи — „Дерсаадет“ било анонимно дружество! Затова Зейнеб не е успяла да открие нищо по делото за Адем Йездан, защото то не е било срещу самия него, а срещу дружеството! Било е заведено срещу управителите на „Дерсаадет“!
	— Затова замесените в делото ги избиват един по един…
	Възелът започна да се разплита.
	— Момент, момент… казвате, че всички жертви са свързани с делото, така ли?
	— Не, вие го казахте.
	— А, не, аз не съм казвал подобно нещо, а само, че жертвите са свързани със строителството в квартал „Султан Ахмед“ — стрелнах аз с недоверчив поглед Намък. — Ако има нещо, което знаете, моля, не го крийте!
	Въодушевлението му изведнъж секна.
	— Не крия нищо, господин главен инспектор… Не съм сигурен, че жертвите са измежду свързаните с делото хора. Обаче няма да се учудя ни най-малко, ако се окаже вярно. Това се опитвам да обясня и на вас. Ако тези петима души са свързани с делото, ако показанията, които са щели да дадат, са били важни, възможно е Адем Йездан да ги е премахнал и да е намислил да стовари вината върху нас. И всичките тези препратки към владетели, монети, исторически паметници може да са нарочно инсценирани ритуали, за да насочат вниманието ви върху нас.
	Не беше невъзможно. И сигурно си струваше да се помисли върху това. Но не ми вършеше никаква работа да го показвам сега. Беззвучно се засмях.
	— Защо се смеете?
	Престорих се, че едва се сдържам.
	— Извинете ме, извинете ме.
	— Не разбирам, нещо много смешно ли казах?
	— Не, не е за това, което казахте — отвърнах аз, уж овладял смеха си. — А защото съвсем същите неща каза за вас и Адем Йездан. Разбира се, не едно към едно. Но беше толкова сигурен, че вие сте убиецът, колкото и в това, че името му е Адем.
	— Долен негодник! — изруга Намък. — Той е истинският убиец!
	— Имаше интересни версии всъщност — прозвуча гласът ми по такъв начин, че и самият аз се учудих. — Според него извършените от вас убийства нямали никаква връзка с историята на града…
	— Аз не съм извършил никакво престъпление — прекъсна ме Намък.
	— Според Адем Йездан, той така твърди, сте ги извършили от ревност.
	— От ревност?!
	— Така каза. Уж Лейля е искала да се разделите и е мислела да се върне отново при Недждет.
	— Тоя мръсник! — избухна отново Намък. — И долен лъжец!
	— Даже един ден останала в къщата на Недждет и Адем, като дошъл на сутринта, ги видял и двамата по пижами.
	От гняв лицето му се беше издължило, една вена на слепоочието му беше започнала да пулсира.
	— Негодник! Какви ги измисля само!
	— Кое не е истина?
	— Вярно е, че се скарахме с Лейля! Но не защото щяла да ме изоставя — каза той, задъхвайки се от гняв, и пое дълбоко въздух, преди да продължи. — Това не са неща за разказване… Тия са пълни безсрамници, посягат вече и към личния ни живот…
	— Извинете, не искам да се бъркам в интимните ви отношения, но се налага заради разследването да ви попитам…
	— Знам, знам. Да ви кажа, Невзат бей, Лейля винаги е била по-взискателна към любовта ни от мен. Не защото я обичам по-малко, тези неща не се мерят, но да кажем, че Лейля започна връзката ни. И тя е, която трепери над мен. Понякога това може и да е доста досадно. Затова се и скарахме. Тя преживя голяма травма заради Недждет, който я мамеше с младата си секретарка. И недоверието й в мъжете нарасна. Ревнуваше ме буквално от всички. Каквото и да направех, не можех да предотвратя това нейно чувство. Една вечер бяхме останали с една млада учителка в дружеството, двамата имахме разни неща за вършене и се бяхме задълбочили всеки в своите дела. После си направихме чай и се разприказвахме… — Сигурно забеляза многозначителното ми изражение и натърти: — Повярвайте ми, не съм лъгал Лейля. Не бих могъл да причиня това на една жена, която вече е била наранена. Както и да е. Онази вечер Лейля беше дошла да ме вземе и като ме видя да си приказвам с младата учителка, направо побесня. Без нищо да попита, без да се опита да разбере, се нахвърли да ме обвинява. Вече минаваше полунощ, бях уморен и търпението ми се беше изчерпало. Аз също малко грубовато й отвърнах. И вижте какво стана! Грабна чантата си и изскочи на улицата! Така се бях изнервил, че не тръгнах да я догонвам. Защото направи такава детинщина! Обикаляла като луда по улиците, после отишла в един бар на „Бейоглу“ с някакви колеги от университета, които срещнала случайно. В същото заведение бил и Недждет. Като видял колко е разстроена, веднага се нахвърлил като лешояд! Лейля не му отказала да пийнат по нещо, но не му казала защо е в това състояние. После така се напила, че не можела да се държи на краката си. И Недждет я завел у тях. Ето това е случката, за която ви е разправял и Адем Йездан, негодникът му с негодник! Бил ги видял по пижами! Естествено, и Лейля го е видяла. И веднага разбрала, че е сгрешила, тръгнала си моментално, дори без да остане за закуска. И първо дойде при мен, извини ми се и ми разказа за случилото се. Защото много добре знаеше, че тия гадняри ще изфабрикуват някоя клюка. Нали виждате какво ви е разказал на вас!
	Историята му беше убедителна, но не знаех доколко е истинска. Щом обаче картите бяха хвърлени, можех да подхвана и другия въпрос, който тормозеше ума ми. Първо обаче станах и отворих прозореца. Вътре в стаята нахлу свеж въздух, кабинетът ми се изпълни с прохлада, изпълнена с розов аромат, довян бог знае откъде.
	— Времето навън е много хубаво!
	Пое свежия въздух като затворник, който след години за пръв път излизаше от килията си.
	— Чудесно ухае! Някъде наблизо сигурно има розова градина!
	Изглеждаше успокоен. Застанах на бюрото си отново и го запитах:
	— Били ли сте някога в къщата на Недждет?
	Не беше готов за въпроса ми и трепна, както си седеше, като хванат на местопрестъпление.
	— Бил съм там — отговори със съжаление. — Ако зависеше от мен, никога нямаше да прекрача прага на тази къща. Но бях длъжен. На една сбирка се бяхме хванали за гушите с Недждет. След това ми се извини и ни покани на обяд. Не исках да отивам, но Лейля настояваше. Щяло да бъде невъзпитано, ако не отидем. И за да не я разсърдя, се съгласих.
	Разказът му обаче не обясняваше откъде са се взели неговите отпечатъци върху рамките на гравюрите.
	— Видяхте ли гравюрите в къщата му?
	— Видях ги, даже спорихме за тях. За малко отново да се счепкаме. Недждет разправяше, че две били оригинали — тези на „Ая София“ и „Сюлейманийе“. Аз обаче разбирам малко от тези неща и видях, че не са. Като му казах това, Недждет се разсърди: „Ти пък какво разбираш!“, ми рече той и ако не се беше намесила Лейля, пак щяхме да се скараме.
	Като всеки опитен престъпник, и нашият хирург знаеше какво прави, можеше да предположи какво си мисли полицията, усещаше как трябва да се държи, на всеки въпрос даваше правдоподобен и разумен отговор. Но аз не се отказвах да разчоплям по-надълбоко.
	— Добре, че не сте се скарали. Щеше да е жалко за Недждет. Видях как тази вечер наредихте хубавичко Ерджан… при това той имаше бухалка в ръцете си…
	Мургавото му лице сякаш помръкна.
	— Не обичам да се разправям… и да се бия — каза той, малко гузно, все едно лъжеше и все едно аз знаех, че ме лъже. И една полувиновна усмивка се появи на лицето му. — Вярно е, че на младини бях буен и доста се биех. В тая възраст сме луди и дръзки. Но след това се отвратих от насилието…
	— След като простреляхте онзи полицай ли? Или след като той рани вас?
	В стаята сякаш нахлу леден вятър.
	— Значи, сте чели досието ми. — Странно, но в гласа му нямаше и следа от гняв. — Прав сте — след онзи случай. Но знаете ли, има нещо, за което съм благодарен на случилото се тогава — че не съм убил полицая. Ако го бях сторил, нямаше да мога да живея, измъчван от съвестта си.
	В лицето му, в погледа, в гласа му се четеше искреност.
	— След онзи случай ли се отказахте от въоръжените действия?
	— Не — твърдо отрече той, макар че можеше да даде подходящия отговор. — Това не беше чак толкова личен въпрос. Светът се промени, организацията, в която членувах, беше разпусната. И разбира се, преживяното си каза думата. Всичко това, събрано накуп, ме накара да избера друг път, по който да тръгна. И да ви кажа — щастлив съм от избора си!
	— Разбира се, ще сте щастлив — полушеговито-полусериозно казах аз. — Имате поне също толкова динамичен живот, както и преди. Дейността ви в дружеството, нощните акции, битките… настоящето няма да ви кара да изпитвате носталгия по миналото си.
	Сви безгрижно рамене като някой младок.
	— Какво да се прави, като не ни оставиха друг начин да защитаваме този град!
	Нямаше полза да го притискам повече. Бях се приготвил да свършвам разговора ни, когато той го подхвана отново:
	— Струва ми се, че все още се съмнявате в нас — изрече той с нотка на човек, засегнат несправедливо. — Но грешите. Ние никого не сме убили, Невзат бей. Онези, които са срещу убийството на града, не могат да избиват жителите му. Онези, които защитават живота, не могат да търсят изход в смъртта. — Очите му запламтяха. — Ако бяхте малко съпричастен, и вие щяхте да го разберете. Не се сърдете, но и вие подхождате с предубеждение. Смятате ни за терористи само защото окачваме плакати, правим демонстрации и създаваме дружества. Гледате на нас като на кървави убийци, способни на всякакви престъпления. Макар че ние защитаваме и вашия град — родили сте се в „Балат“, близките ви почиват в гробищата на Истанбул, изживели сте най-хубавите мигове от живота си в него… Вижте, ние защитаваме и вашия живот, господин главен инспектор. И да ви кажа — никого не сме убивали. Защото, който е избрал смъртта за спътник, не ще спечели нищо друго, освен смърт.


>	Зад приятелското й държание може да се крият големи страхове

	Красиви бяха думите, изречени от Намък, но тъжното в цялата работа беше, че ако някой бе избрал смъртта за спътница, то това бяхме точно ние. Убийствата чертаеха пътищата и пътеките ни. Побъркани убийци, отчаяни типове, търсещи надежда в отнемането на животи, души, запленени от тайната на зверствата. Ние ги гонехме, следвайки кървавите следи от жертвите им… Опитвахме се да разберем как и защо убиват. Там, където стигахме, цареше не справедливостта, а отчаянието. Не намирахме покой, само болка. Дори да заловяхме убийците, знаехме, че в същия този момент други престъпници посягат на други животи. Всеки ден лицата на убийците и на техните жертви се сменяха, само едно нещо си оставаше неизменно — човекът продължаваше да убива себеподобните си! Тогава каква полза имаше да ги ловим и да ги наказваме? Но в това разследване още не бяхме стигнали дотам, да си задаваме тези въпроси…
	След като изпратих Намък до килията в ареста, потърсих Лейля Баркън.
	— Ало, Невзат бей?
	— Извинете, че ви безпокоя…
	Напрегнатостта й прерасна в безпокойство.
	— Случило ли се е нещо?
	— Ами… Намък е задържан…
	Млъкнах и зачаках каква ще е реакцията й. И тя мълчеше. Или беше изпаднала в шок и не можеше да говори, или очакваше обяснение от мен. Не издържа обаче и ме попита:
	— Какво става, Невзат? Моля ви, кажете ми, да не е нещо лошо?
	— Може би знаете — започнах спокойно аз, — вашите хора тръгнали в акция, да окачат плакат пред офиса на Адем Йездан. След като охраната се намесила, станало сбиване.
	— Сбиване ли? — Не успя да прикрие тревогата в гласа си: — Намък, как е Намък?
	— Добре е, в добро настроение е.
	— Невзат бей, нали няма да се отнасят лошо с него? — попита тя притеснено.
	— Няма, няма, аз ще се погрижа — отвърнах й успокояващо.
	— Кога ще го освободят?
	— Ако нещо не се случи, утре ще ги изпратим при прокурора. След това той трябва да реши.
	Откровените ми отговори, изглежда, я поуспокоиха, но все пак не се сдържа да ме попита:
	— Той има ли нужда от нещо — за ядене, за пиене?
	— Не се тревожете, ние ще се погрижим за всичко.
	Казах й да не се безпокои и затворих телефона, макар че имаше много причини Лейля да се притеснява. Защото полицаят, на когото толкова много се доверяваше Лейля, си мислеше, че трябва да направи всичко възможно да намери някаква пукнатина в позицията на доктора. Всъщност нейното положение не беше по-различно от моето. Стори ми се, че като чу гласа ми по телефона, изпадна в шок. Дали се беше разтревожила, като й казах, че любимият й Намък е при нас, или по-скоро се беше уплашила до смърт, че сме го прибрали като заподозрян за убийствата?
	Едва бях затворил телефона и в стаята влезе Али. Беше приключил с разпита на охраната. Първо и двамата се бяха опитали да извъртат нещата. Нямаше как да не твърдят, че когато са били в сградата на „Дерсаадет“, хората от Дружеството за защита на Истанбул са се опитали да влязат вътре и че те само са се защитавали. Но Али с неговите характерни методи за разпит беше изкопчил истината за случилото от тия двама грубовати младежи. А тя беше следната — лисицата Ерджан вмъкнал свой агент в Дружеството за защита на Истанбул (значи, Адем Йездан му отдаваше доста по-голямо значение, отколкото ние си мислехме) и така предварително са узнали, че същата вечер то ще предприеме акция. Изтеглили джипа в еднопосочния булевард, спускащ се към квартал „Джанкуртаран“, и зачакали Намък и хората му. Целта им била да ступат яко активистите от дружеството, на които отдавна им били набрали. Толкова били нахъсани, че не забелязали как ги следим.
	Ако тези показания се потвърдяха, Намък и другарите му утре щяха да бъдат освободени от прокуратурата. Но това нас не ни устройваше. Трябваха ни поне двайсет и четири часа, за да можем да изследваме белия микробус за някакви улики — било конец от дрехите на убитите, било следа от подметка или пръстов отпечатък, кръв, каквото и да е, най-малкото доказателство дори, което да ни свърши работа. Освен това искахме да видим дали, докато двете най-заподозрени групи са при нас, ще бъдат извършени други убийства. Тоест и тия от „Дерсаадет“, и ония от Дружеството за защита на Истанбул трябваше да останат в ареста поне още двайсет и четири часа. Можех да уредя това, ако говоря с прокуратурата — не вярвах да ни създаде трудности при разследването на едно толкова важно дело.
	Изпратих Али да си почине в неговата стая, а аз придърпах още едно кресло и си направих импровизирано легло, метнах сакото върху себе си и се изтегнах. Унесох се в дрямка и засънувах… Намък беше дошъл в механата на Евгения. Беше се настанил на масата, на която сядах от години, и с възхита гледаше жената, която обичах. Значи, нещастникът бил влюбен в моята Евгения, а не в Лейля Баркън! След това засънувах нещо друго. Лейля влиза в градината на нашия Демир, а до нея върви едно детенце. Викам им, но не ме чуват. Бързо ги настигам и се провиквам: „Лейля ханъм! Лейля ханъм“, но само детето се обръща и ме поглежда. Веднага го познах — Умут, синът на Йекта! Докато съвсем сащисан спирам, Лейля се обръща и ме поглежда. Като вижда, че съм аз — и ми се усмихва. „Здравейте, Невзат бей! Елате да ви запозная със сина ви!“ Починалият преди три години Умут със странно изражение на лицето ми подава ръка. Искам да я стисна, но не мога да го направя — ръката ми само се опитва да стисне празнотата. Вдигам поглед и виждам, че от лицето на Лейля ме гледат очите на Хандан. „Как си, Невзат? Забрави ли ни, ние умряхме преди три години!“
	Стреснах се и се събудих. Навън беше изгряло слънцето. Май гърбът отново ме бе заболял. Изгълтах със застоялата в чашата вода обезболяващото хапче, което Зейнеб ми беше дала за резерва. Отидох до мивката и си измих лицето. Нещо ме стягаше отвътре. Дали от недоспиването, насъбрало ми се от цял месец насам? Свежият въздух щеше да ми дойде добре. Прииска ми се да изляза от този кабинет, в който се усещаше тежестта на дългата нощ, от тези коридори, от сградата на полицейското управление — исках да съм навън! Слязох в стаята на Али. Нямаше го. Къде ли е отишло това хлапе? Попитах дежурния на долния етаж.
	— Слезе долу в ареста, господин главен инспектор — отвърна ми той.
	Да не би отново да е започнал да ги разпитва, и то без да ме попита?
	— Какво прави там?
	— Спи — светна закачливо лицето му. — Не можал да заспи, а в килията отляво до входа имаше празно легло, та се е поизпънал там.
	На мен обаче не ми беше до смях.
	— Господ да те поживи, Али! — само леко се усмихнах аз.
	Слязох долу и дежурният веднага скочи на крака. Сигурно си помисли, че съм се ядосал, и веднага натопи помощника ми:
	— Не съм виновен, господин главен инспектор! Аз му казах, че тук не може, че е арест, но инспектор Али не ме послуша.
	— Къде спи?
	— В килията отляво.
	Вратата беше открехната и аз се вмъкнах вътре. Нашият си спеше като бебе в пухени завивки! Сякаш под него не бяха твърдите дъски на затворническия креват, а царска постеля! Не ми даде сърце да го събудя. Само извадих ключовете на колата от джоба на коженото му яке, с което се беше наметнал, и излязох.
	Метнах се на колата му и потеглих по околовръстния път, който само след половин час щеше да се задръсти от прииждащите откъм Едирнекапъ, най-високият от седемте хълма, коли. Исках да видя на място цивилните ни екипи. Влязох в стария град през Едирнекапъ, през градските стени, сякаш вчера разрушени от огромните топове на султан Мехмед Фатих. Насочих се към „Везнеджилер“ заедно с пъплещия поток от коли.
	Телефонът ми звънна, докато минавах покрай сградата на Истанбулската община. Търсеше ме директорката на музея „Топкапъ“. Изглежда, още не се беше успокоила след снощния ни разговор.
	— Добро утро, Лейля ханъм!
	— Добро утро, Невзат бей… Извинявам се, че ви безпокоя толкова рано сутринта… Но се безпокоя за Намък.
	— Недейте, Лейля ханъм! Не се притеснявайте напразно! Нали ви казах, че е добре.
	Но не можех да я убедя.
	— Ако ви помоля, може ли да ме срещнете с него?
	Точно това не можех да направя.
	— Невъзможно е, такива са законите, не е разрешено. Може да се среща единствено с адвоката си.
	— Значи, може да се срещне с адвоката си, нали така? Добре тогава, поне да изпратя адвокати приятели.
	Но и това й беше недостатъчно. Помислих си, че зад приятелското държание се криеха големи страхове. Може би заради предишните проблеми на Намък с полицията. А може и поради още по-сериозна причина — ако, да кажем, споделяха една и съща вина — като тази да убият петима души например, — задържането на любимия й човек сега за нещо незначително може би я държеше в непрекъснато напрежение.
	— Ами добре тогава, Невзат бей. А мога ли да се видя с вас?
	Щеше да е доста грубо да я попитам за какво толкова да се виждаме и затова не й казах нищо друго, освен едно „разбира се“, макар да се познавахме едва от няколко дни.
	— Добре, но аз съм извън управлението, в „Сюлейманийе“ съм.
	— Чудесно! И аз сега излизам от къщи. До десетина минути мога да бъда при вас.
	Затворих телефона и си погледнах часовника — беше седем и десет. Да, имах време. Можеше дори да се окаже полезно да се видя лично с Лейля, беше възможност да преценя душевното й състояние в момента. Кой знае, може пък да добави нещо ново и интересно за разследването? Макар че откъде би могла да узнае каквото и да било посред нощите? Нямаше смисъл обаче да си напъвам мозъка. Вместо това бавно се придвижвах към „Шехзадебашъ“, едно от развлекателните места в Истан-бул, посещавано навремето от средна ръка истанбулци и за което баща ми винаги с възторг ни разказваше. Насочих се право към „Диреклерарасъ“*. Името му идваше от единствения път с мраморни колони отстрани, останал от византийско време. Сега на мястото на колоните се разхождаха само ветровете. Точно оттам тръгнах към площад „Баязид“.
	[* „Диреклерарасъ“ е старото име на район в Истанбул, където в последните години на Османската империя и дълго след обявяването на Републиката е бил съсредоточен нощният живот в града — с множество клубове, театри, сцени. Ако „Бейоглу“ е бил място за развлечение на елита, районът на „Сарачхане“, „Везнеджилер“, „Шехзадебашъ“ е бил по-скоро център за забавление на народа. — Б.пр.]
	За екипа ни там отговаряше инспектор Неджати. С него се срещнахме в едно рано отворило кафене. Беше малко твърдоглав, но работлив. През нощта беше спрял пет боклукчийски камиона и един бял микробус. Единият от боклукчиите се оказал избягал от военната си служба младеж, а пък в буса попаднал на някакъв бизнесмен, издирван за фалшиви чекове. Всички останали били невинни. Казах им да стоят на позициите си, докато дойде сутрешната смяна, и си тръгнах оттам.
	Обърнах паркирания пред полицейския участък на „Баязид“ автомобил към „Сюлейманийе“ и го подкарах по историческите улички. Стигнах до дългия и светъл площад зад университета, минавайки покрай почти разпадащите се дървени къщи. Паркирах пред чешмата с островръх покрив, но никой, нито нашите цивилни полицаи, нито друг някой служител ме спря да пита защо си оставям колата тук. Никой не се интересуваше от мен. Магазините от отсрещната страна на джамията отдавна бяха отворили, но все още ги нямаше тълпите любопитни туристи, обикновено изпълващи площада. Стигнах до вратата на джамията, отваряща се към тюрбето на Хюррем султан, голямата любов на султан Сюлейман Великолепни, и тъкмо щях да питам за шефа на екипа Екрем, когато го видях да си похапва на една от масите в известния с вкусния си фасул ресторант на ъгъла.
	— Да ти е сладко! — поздравих го аз, настанявайки се на масата. — Защо ме гледаш толкова учудено, вземи ми поръчай една чорба и на мен!
	Преди да се съвземе от неочакваното ми появяване, той остави лъжицата и хляба си на масата и започна да ми докладва устно. Нощта около „Сюлейманийе“ минала спокойно. Към осем спрели един боклукчийски камион, но нямало нищо съмнително. Нашите сънародници, повечето от които цигани, изкарващи прехраната си от боклуците, надали имаха някаква друга цел, освен да го съберат, както се и полагаше. Що се отнасяло до издирваната кола, наоколо не бил се мяркал никакъв микробус, за цяр дори — ни бял, ни черен, ни син, ни червен.
	Нямаше какво друго да правим, освен да загребем с лъжиците си и да засърбаме топлата чорба.


>	„Сюлейманийе“ е сред най-величествените паметници на Османците

	Лещата беше приказна, както всички чорби тук. Сложих малко лимон, щипка червен пипер и с прясно изпечената франзела си направих невероятна закуска. Сега с удоволствие наблюдавах как младият Екрем, на който не му стигаше само една купичка, с апетит сърбаше втората си чорба. Като свърши, го пратих да работи. Изглежда, бях започнал да се размеквам под топлото майско слънце и да ме кара на дрямка, но тутакси се стегнах, щом сянката на Лейля Баркън падна отгоре ми. Лицето й беше бледо, очите — хлътнали. За пръв път я виждах в такова ужасно състояние. Сякаш само за една нощ се беше състарила.
	— Заповядайте, Лейля ханъм! — станах да я посрещна аз. — Моля, седнете!
	Бързо седна на стола, с разтревожен вид. Явно нещо важно се беше случило или пък щеше да се опита да ме убеди, че е така.
	— Гладна ли сте? Да ви поръчам нещо.
	Вдигна вежди, сякаш съм я попитал нещо неуместно.
	— Не, Невзат бей, не ми е до ядене. Само ми кажете нещо за Намък, как е, добре ли е?
	— Както ви казах и по телефона — добре си е, доста добре.
	— Не криете нещо от мен, нали?
	Така и не можеше да се успокои.
	— Не, не крия, защо да го правя? Намък наистина е съвсем добре.
	— Казахте, че е имало бой. Нали не е ранен или пострадал?
	— Абсолютно здрав си е. Но не мога да кажа същото за Ерджан, с когото са се сбили.
	Сякаш не чуваше думите ми.
	— Не обръщайте внимание, че Намък говори толкова нахакано. Той е такъв идеалист, че се мисли за Че Гевара. И затова излиза на среднощни акции с младежите в дружеството. Всъщност много повече прилича на Ганди, отколкото на Че.
	— Де да беше и Ганди като Намък — прекъснах я шеговито аз, — носовете на повечето английски офицери в Индия щяха да бъдат счупени.
	Дори не се усмихна на шегата ми. Умът й работеше все така тревожно и трескаво.
	— Защитавал се е, иначе и на мравката прави път.
	Не исках разговорът ни да продължи още дълго и само отбелязах:
	— Вие по-добре го познавате, щом казвате — значи, е така.
	Погледнах я въпросително, все едно я питах: „Това ли е всичко? За това ли искахте да се срещнем?“. Тя, като умна жена, веднага разбра мълчаливия ми въпрос.
	— Има нещо, което забравих да ви кажа. Може и да не е важно, но бих искала да го знаете.
	— Така ли, какво?
	Подпря ръцете си на масата и се наведе към мен.
	— Нощес изобщо не можах да заспя. Седях и размишлявах за всичко случило се. Нали вчера пристигна и онзи ужасен пакет… и така разбрах, че нещастният Фазлъ Гюмюш е бил убит. Помислих си, че може да има някаква връзка със смъртта на Недждет, понеже двамата се познаваха. А и вие също казахте, че Недждет и Мукаддер Кънаджъ са се познавали. Като премислях всичко това, и се сетих за последния път, когато вечеряхме с Недждет. По-скоро, за поведението му. Като се срещнахме, веднага ме попита дали Дружеството за защита на Истанбул ще участва в започващото срещу „Дерсаадет“ дело. Не исках да му давам информация и затова му отговорих уклончиво. Той повече и не настоя. Но сетне направи нещо много неочаквано за мен — предложи ми отново да се съберем.
	— Да, вие вече ми разказахте за това.
	Настоятелно ме погледна с пъстрите си очи.
	— Казах ви, но не и че не съм очаквала да направи подобно нещо. Макар че предложението му беше много странно. Защото изобщо не се заблуждавах да си мисля, че Недждет ме обича и затова иска пак да живеем заедно.
	— Все пак е искал, щом ви е предложил?
	— Не, не е искал.
	— Как бихте могли да сте сигурна?
	— Жените знаят тези неща, Невзат бей. Но има и нещо друго, което се беше случило… доста преди тази последна вечеря — каза тя и се отдръпна назад към облегалката на стола. — Аз съм малко ревнива. И една вечер за няма нищо се скарах с Намък. Посред нощ изскочих от къщи и отидох в един бар, където често ходехме с колегите ми от университета. И Недждет беше там. Като ме видя в такова състояние — и се притесни. Искаше да ми помогне. Беше искрен, наистина. Аз и не мога да нося много на пиене. След няколко чашки и съм мъртвопияна. Недждет ме откара у тях. Ако беше поискал — пребледнялото й лице леко поруменя, — можеше да ми направи всичко, което му хрумнеше. Но той се държа много благородно, не само не ми посегна, но не направи и най-малкото нещо, което би могло да ме обезпокои. Когато се събудих на другата сутрин, той отдавна беше тръгнал за работа. На вратата се позвъни, аз метнах пижамата му и излязох да отворя. Беше оня Адем Йездан. Вероятно и той погрешно е изтълкувал ситуацията. Но истината беше съвсем друга. Веднага се прибрах у дома. Извиних се на Намък. Странното беше, че Недждет изобщо не се възползва от случая. Ако наистина много е искал да се върна при него, особено настоятелен човек като Недждет, не би оставил нещата така, а би ги задълбочил. Това значи, че когато ми предложи да се съберем отново, той всъщност не го е искал. Искал е само да работя за Адем Йездан. Оная вечер беше казал буквално следното: „Събери си ума в главата, Лейля, в тази страна нищо не става с тия хора. Напусни работата си в музея. Адем бей има нужда от специалисти, да те вземем и теб при нас“. Бях решила, че както винаги се занася. Но като се размислих снощи, разбрах, че не е било случайно съвпадение — предложението му отново да бъдем заедно и нашият разговор за Адем Йездан. Делото срещу него щеше да се преразгледа и сигурно това го е тревожело. Затова искаше да научи каква ще е стратегията на Дружеството за защита на Истанбул, което ще е едновременно и страна по делото, и ищец. И знаейки за скарването ни с Намък и за нелеката ни връзка, сигурно си е помислил, че ще искам да подложа динена кора, ако не и да отмъстя на Намък, като мина на тяхна страна. Това трябва да са си помислили тогава.
	Каквото и да правеше, пак докарваше нещата до Адем Йездан. В разказа й обаче имаше немалко празноти и липса на логика.
	— Добре де, били сте толкова години заедно с Недждет, той не ви ли е познавал добре? Не е ли знаел, че не бихте приели подобно предложение?
	Развълнувано заговори, сякаш очакваше да я попитам точно това:
	— И аз това се опитвам да кажа — Недждет не го направи по свое собствено желание. Когато дойде да ме вземе в този ден от музея, едва слезе от колата си. С една ръка се държеше за ребрата. Докато се навеждаше, лицето му се присвиваше от болка, явно много силна. Попитах го какво има, но се опита да замаже нещата и отвърна, че е имал катастрофа. Настоях да разбера каква точно, но той заговори за друго: „По пътя се спречкахме с един негодник и той ме фрасна няколко пъти с бастуна си в гърдите“. Така ми каза.
	Припомних си лилавите петна с големината на монети по тялото на Недждет, открити при аутопсията. Не бях казвал на Лейля за тях. Интересно, че тя заговори за тези удари. Дали наистина следите бяха от Адем Йездан? Може да ме заблуждаваше. Може те да са били нанесени от любимия й Намък? Може да се опитваха да прехвърлят извършеното от тях върху главата на Адем Йездан?
	— Но Недждет скри истината, Невзат бей — с вълнение продължи разказа си тя. — Ако сте се виждали с Адем Йездан, сигурно сте забелязали, че се разхожда с един бастун, с дръжка от слонова кост. Аз си мисля, че не някакъв случаен непознат, а неговият шеф го е удрял с бастуна си.
	— Че защо да го прави?
	— Защото му е наредил да ме убеди да работя за него, а Недждет, познавайки ме добре, е започнал да му обяснява, че това е невъзможно. Тогава оня е прибягнал до сила. Защото Недждет за нищо на света не би ми предложил тая работа при Адем Йездан, след като ми знае и кътните зъби. — Спря за миг, сякаш се опитваше отново да си представи преживяното през онази вечер, закривайки с ръце светлите си очи. — Тогава Недждет беше странно неспокоен. Сега като се замисля — и го съзнавам. Опитваше се да изглежда спокоен, но не беше. Затова и в края на вечерта се скара с мен. Това беше най-яростната кавга, която сме имали през всичките години, изкарани заедно. Защото нервите му вече не издържаха на напрежението, бяха обтегнати докрай.
	Казаното от нея съвпадаше едно към едно със сценария, който преди няколко часа ми разказа Намък. Според него изпадналият в паника от подновяването на делото Адем Йездан убиваше всеки, който би могъл да знае нещо за незаконните му дела. И за да прехвърли вината върху Дружеството за защита на Истанбул, слагаше монети в ръцете на жертвите си и ги оставяше на важни исторически места. Недждет беше първата му жертва. Лейля нямаше да каже, естествено, но бе възможно двамата да бяха разработили предварително този сценарий. Затова директно я попитах за това, което тя премълчаваше или не можеше да каже открито:
	— Значи, според вас Адем първо е заплашил Недждет, а след това го е убил, така ли?
	— Не знам. Исках само да споделя това с вас, след като снощи се сетих за тези подробности. Мислех си, че може да са полезни за разследването ви.
	— Благодаря ви, наистина, това са важни сведения и макар в момента да не изглеждат много свързани, разказаното от вас ще придобие друг смисъл, когато допълним останалите части на картината, и несъмнено ще е от голяма полза.
	Изглеждаше съвсем отчаяна и ми се стори, че ще се разплаче, но не го направи. Само извърна поглед към джамията — може би най-внушителният и красив молитвен дом, запазващ османския силует на града. Разглеждаше едно по едно, сякаш се страхуваше да не ги нарани и с поглед дори, малките и големите сребърни куполи, каменните кулички, изящните арки, фино изработените чудни минарета, прозорците по стените, които те караха да затаиш дъх. Внезапно се обърна към мен и със странно изражение в очите ме попита:
	— Вие не сте дошли тук на разходка, нали?
	— Не — отвърнах аз, опитвайки се да скрия усмивката си. — Вие не изказахте някакво предположение, но ние си помислихме, че шестата жертва ще бъде оставена пред „Сюлейманийе“.
	Засрамено прошепна:
	— Не исках да съм причина нито за собственото си, нито за вашето разочарование. Но и аз си мислех, че последната жертва ще бъде оставена тук. Имаше три вероятности — джамиите „Сюлейманийе“, „Баязид“, „Шехзаде“.
	— „Шехзаде“ важна джамия ли е?
	Изобщо не ми беше минало през ум за нея! Може, докато ние пазехме периметъра пред двете кюллийета, убийците преспокойно да са оставили следващата си жертва там.
	— Важен паметник ли е тази джамия — „Шехзаде“? — разтревожено повторих въпроса си аз.
	— Как да не е? — гласът й прозвуча малко надменно. — Синан казва за нея, че е от времето на чиракуването му, но е едно от основните му творения. Сюлейман Великолепни я е направил за рано починалия си син Мехмед. Всъщност кюллийето е било започнато още преди смъртта на принца. Така че вероятно то е било строено за самия Сюлейман. Но след смъртта на сина му било наречено на името на принца.
	— Трябва да е поне толкова важен паметник, колкото и „Сюлейманийе“ — вече сериозно се бях притеснил аз и усетих, че повишавам тон. — След като и Синан е казал, че е „чирашко произведение“ — изрекох още по-високо.
	Изглежда, усети, че е проявила грубост, и смекчи тона си:
	— Разбира се, „Сюлейманийе“ е по-различна — каза тя, но все още звучаха назидателни нотки в гласа й. — Вярно, че Синан нарича това свое прекрасно творение „ученическо“, „калфаджийско“, но не я подценявайте, нали ви казвам…
	Нямаше да я пренебрегнем, разбира се, но каквото имаше да става, вече бе станало. Нищо друго не ми оставаше, освен да се моля убийците да не са се появявали там снощи.
	— Прав сте, „Сюлейманийе“ е наистина уникална.
	Видя, че замълчах замислено, и сигурно реши, че думите й са ме обидили, затова поиска да се реваншира. Посочи към великолепното творение на Синан и рече:
	— Това е едно архитектурно и инженерно чудо. „Сюлейманийе“ е паметник, символизиращ османското величие. Нали знаете — четирите минарета показват, че Сюлейман е четвъртият султан, управлявал в Истанбул. — Приведе глава и се загледа в изящните минарета, извисили се в съвършената синева на небето. — Виждате ли, те имат общо десет шерефета*. Прилепените до джамията минарета са с по три шерефета, а онези в средата на двора — с по две.
	[* Шерефе е вид балкон на минарето, откъдето се чете призивът за молитвата. — Б.пр.]
	Известно време помълча, докато с възхита гледаше минаретата.
	— Това тук не е само джамия, има медресе, библиотека, начално училище, болница, имарет*, място за гости, с една думи, цял жилищен комплекс. Кюллийетата като „Сюлейманийе“ са били като малки архитектурни острови насред османския град. Те същевременно отразяват и световъзприемането на Османците — например грижливо изградената джамия и сградите вътре в очертанията на комплекса са изработени с изключително старание, но обкръжаващите ги пространства са оставяни така, без да бъдат оформяни специално. Архитектът бил отговорен само за постройките в рамките на кюллийето.
	[* Имаретите са благотворителни институции, широко разпространени в османската държава, в които се раздавала безплатна храна на бедни, поклонници, дервиши и др. Имаретите обикновено са част от вакъфски комплекс или дервишко теке. — Б.пр.]
	Част от това беше ми разказал и Джеваз ефенди, но последните й думи ми се сториха доста интересни.
	— Макар че османските архитекти, съградили тези великолепни произведения, с лекота са могли да благоустроят и околните пространства. Но обществото, в което са живели, вярванията му, традициите му са ги възпрепятствали. В османско време животът е бил затворен в себе си. Хората са гледали света от двора на джамиите и кюллийетата, не са чувствали нужда от широки пътища, големи площади, паркове и други такива.
	Замислих се за парковете по римско време.
	— Обаче това не може да се каже за Константинопол, той не е бил такъв.
	Погледна ме доброжелателно.
	— Много бързо се учите, Невзат бей! — Изведнъж се беше преобразила — пред мен не беше вече онази притеснена за любимия си жена, а уверен в себе си учен. — Прав сте, не е бил такъв. Например на площад „Баязид“ зад нас е бил Теодосиевият форум, свързан на изток с площада при Чемберлиташ, или Константиновата колона, а на запад — с форума „Бовис“, или днешния „Аксарай“. Там, където днес е районът на „Везнеджилер“, някога е бил форумът „Филаделфион“, а в района на днешния „Сарачхане“ е бил форумът „Амастрион“. Там пък, където днес е районът „Султан Ахмед“, е бил огромният Хиподрум, имало е и още един голям площад за народа — „Августион“. Обаче в османски Истанбул не е имало украсени улици, площади театри, статуи, естетизиращи градското пространство. Големите джамии като „Сюлейманийе“ са били местата, където се е събирал народът. Затвореното в себе си общество се е събирало в затворени пространства.
	Тези академични познания объркаха ума ми.
	— Но нали ми разказахте, че султан Мехмед Фатих отново е благоустроил целия този град? Даже ми говорихте за приликите между Константин и Мехмед.
	— Може би неправилно съм се изразила — въздъхна тя, притеснена, че не е била разбрана, и се усмихна. — Фатих действително отново е съградил този град. Защото, когато османците го превзели, той бил в ужасяващо състояние. И Фатих, подобно на Константин, буквално обявил кампания, за да създаде столица от този разрушен и разграбен град. Докарал тук майстори и роби от цялата империя, например от Трабзон преселил пет хиляди семейства. От Одрин, Бурса, Гелиболу и Пловдив извикал гръцки занаятчии. Принудил турци, славяни, евреи, арменци да се преселят в града. Всеки град трябвало да изпрати в Константинийе най-малко по сто майстори и по едно богато семейство. Разбира се, имало и такива, които не искали да го сторят, но никой не посмял да се противопостави на заповедите на Фатих. Започнала огромна благоустройствена дейност. По този начин била създадена съвсем новата османска столица на мястото на източноримския стар, уморен, отчаян град. След Фатих синът му Баязид и внукът му Явуз продължили всичко това, но най-блестящият период на Константинийе е по времето на Сюлейман Великолепни. — Отново погледна към джамията: — И несъмнено най-величественият паметник от онова време е „Сюлейманийе“.
	Обърна се към мен, очаквайки да потвърдя правота на думите й.
	— Ето затова си бях помислила, че убийците ще оставят шестата си жертва там.
	— Не го направиха — притеснено отвърнах аз. — Може и да не са успели да го сторят…
	— Защо? Понеже са видели, че сте взели предпазни мерки, затова ли?
	— Може би.
	Уморените ми очи се впиха в посърналото й от безсънната нощ лице.
	— Разбира се, ако, както и вие ни напомнихте, не са я оставили пред джамията „Шехзаде“.


>	Аз произхождам от род, свикнал да убива

	Убийците не бяха оставили нова жертва пред джамията „Шех-заде“. Въпреки че сантиметър по сантиметър аз и хората на Екрем претърсихме джамията в кюллийето на злощастния принц, тюрбетата и всяко кътче в просторната градина, кварталната гимназия „Вефа“ зад джамията, съседния парк, месчита „Бурмалъ“ с преплетеното минаре*, не открихме нито труп, нито срещнахме някой съмнителен. Въздъхнах дълбоко и с облекчение влязох в колата. Ясно беше, че разговорът ни с Адем Йездан е неизбежен. Имаше два начина за това — или направо да го задържим, или както вчера, да направим приятелска визита на негова територия. Ако попитах Али, щеше да каже веднага да го хващаме и да го разпитваме. Но това никак нямаше да е разумно. Сторехме ли го — всичките му мазни адвокати щяха да се струпат в управлението. Освен това депутатът, избран от неговия племенен клан** веднага щеше да звънне на министъра на вътрешните работи и да му търси сметка защо един толкова уважаван бизнесмен, чиято единствена грижа е да служи на страната и народа си, е подложен на полицейска грубост. А вътрешният министър щеше да звънне на директора по сигурността на Истанбул, той пък, без да губи време, щеше потърси сметка на нашия шеф Мюмтаз защо този резил продължава още, настоявайки незабавно да бъде прекратен. И естествено, нашият шеф ще заповяда веднага да го освободят. И Адем Йездан, свободен като птичка, щеше да си се прибере обратно в „Дерсаадет“. И най-вероятно никога повече нямаше да разговаря с нас. Дали пък нямаше да е най-разумно, след като, така или иначе, съм в района му, да взема лично аз да посетя тоя Адем? Я да видим, дали беше вече в офиса на фирмата си! Но аз нямах телефона му в себе си и потърсих Али, надявайки се вече да се е събудил. Вдигна ми на второто позвъняване, но гласът му беше още дрезгав и дебел, издаващ, че не си е доспал. Попитах го за телефона на Адем Йездан и той тутакси заговори припряно:
	[* Намира се в квартал „Вефа“ в Истанбул. Според надписа на входа е направен през 1540 г. Наречен е „преплетен“ заради вдлъбнатите спираловидни канелюри по минарето си. — Б.пр.]
	[** Все още в Източна и Югоизточна Турция е запазена родово-племенната структура и по тази причина е силна връзката между клановете и политиката. — Б.пр.]
	— Да ви го донеса веднага, господин инспектор?
	— Не можеш да ми го донесеш, Али, защото не съм в управлението. Ти звънни и питай дали е пристигнал вече в офиса на „Дерсаадет“. Ако не е — разбери къде е в момента? Трябва спешно да говоря с него.
	— Както заповядате, шефе!
	Затворих телефона и обърнах към Йеникапъ. Задръстванията по булеварда към морето бяха вече започнали. Докато се придвижвах метър по метър напред, телефонът ми иззвъня. Беше Али. Гласът му се беше оправил вече, личеше си, че се е разсънил напълно.
	— Адем пътува към офиса, шефе! Всеки момент щял да стигне. Каза, че ще ви очаква.
	— Благодаря, Али!
	— А вие, шефе, къде сте сега? Сам ли ще ходите при този нещастник с конската муцуна?
	— Сам, Али! — отвърнах му твърдо аз. — Ти посети семейството на последната жертва — на този Фазлъ Гюмюш. И се опитай да разбереш най-вече какви са били отношенията му с Адем Йездан. Разбра ли ме? А, аз взех колата ти, потърси си някаква друга. Следобед ще се видим в управлението.
	Бях сигурен, че се е почувствал изолиран, но не посмя да настоява много, защото се усещаше виновен, че се е успал, и сигурно си мислеше, че си го е заслужил.
	Крайбрежният булевард все още беше спокоен и ненатоварен. Леко открехнах прозореца и ме лъхна ветрецът с дъх на море. Влажен и солен повей! Отляво останаха градските стени, на места порутени, на места напълно натрошени и превърнали се в прах. Свърнах надясно към тъмната синева на Мраморно море и ускорих по тъмния асфалт. Изведнъж изпитах много странно чувство — сякаш не бях в съвременно превозно средство, а се носех върху вълнуващата се повърхност на морето в някаква старинна лодка отпреди хиляда години. Нямаше нито коли, нито модерни сгради. Навсякъде около мен плуваха малки платноходки, разноцветни шлепове, галери, галеони… Градските стени се извисяваха като непристъпна крепост. На няколко километра видях отварящите се порти на града: тези при Кумкапъ, при пристанището Кадърга, при „Кючук Ая София“, Чатладъкапъ, Портата при двореца „Буколеон“ и Ахъркапъ… сякаш потънах в този приказен свят. Но червеният светофар при Ахъркапъ ми припомни в кой век живея. Тутакси натиснах спирачките и видението ми от миналото изчезна. Реалността отново напомни за себе си с наредените пред светофара коли, чакащи да им светне зеленото. Завъртях волана наляво и през една от древните порти влязох в квартала. Едва минах покрай грозните къщи при големия византийски дворец, струпани безредно върху завладяната земя като безформена маса на вражеска войска, и през незаконно и безпорядъчно направените улички стигнах до офиса на Адем Йездан.
	Пред двукрилата дървена врата под арката, носена от шестте мраморни колони, ме чакаше млад рус мъж.
	— Заповядайте! Адем бей ви очаква — с уважение ми отвори вратата той и ме покани вътре.
	Влязох в антрето и тъкмо се насочих към украсените с двуглави византийски орли колони, когато младежът ми посочи умело скрития в стената асансьор:
	— Заповядайте оттук, господин инспектор! — упъти ме любезно той. — В кабинета на Адем бей.
	Ултрамодерният асансьор, нямащ нищо общо с античния декор на сградата, бързо ни качи на втория етаж. Пред него, също като на долния етаж, имаше две каменни колони. Но върху тях не се мъдреха византийски орли, а барелефите на османския герб. Сигурно бяха изработени от гипс и след това боядисани. Първото, което ми направи впечатление, бе туграта*, разположена вътре в слънцето. Точно под нея имаше щит, около него се редяха златни звезди, а отгоре имаше един соргуч**. От двете му страни се развяваха две знамена — едното зелено, другото червено. Пушка с щик, брадви с две остриета, брадви с едно острие, револвер, везни, две книги една върху друга, ордени, скиптър, котва, лък, ловджийски рог, меч, гюлета, копие… може да имаше и други фигури, но аз успях да различа само тези.
	[* Тугра е калиграфски печат или подпис на султаните, който включва пълното име на султана и неговата титла. С тях са се подписвали султанските фермани. Всеки султан е имал своя собствена тугра. Те са поставяни върху монетите и пощенските марки на Османската империя, както и върху герба й. — Б.пр.]
	[** Султаните и военните в османско време са използвали този вид украшение върху главите си, което е било съставено от бижу и птичи пера. В историческата книжнина, както и в миниатюрите султаните са изобразявани с подобни украшения още от времето на Сюлейман Великолепни. Те са били носени в различни случаи — при военни походи, приеми, при възкачване на престола и т.н. Соргучите са подробно описани и се пазят в музеи като например в двореца „Топкапъ“. — Б.пр.]
	От пътуването в света на османския щит ме върна гласът на Адем Йездан:
	— Изработен е по времето на султан Абдулмеджид.
	И вчера се срещнахме по същия начин — влезе, докато разглеждах статуята на Юстиниан. Но днес не беше с бастуна си с дръжката от слонова кост.
	— Добре дошли, господин главен инспектор! — поздрави ме той и протегна ръка, продължавайки да говори, докато траеше ръкостискането ни. — Но туграта вътре в слънцето е на Абдулхамид. Всъщност османците са нямали хералдическа традиция. Според някои историци причина за създаването на османския герб била Кримската война. През тоя период Франция, стремяща се да е в добри отношения с Империята, връчила Ордена на легиона на султан Абдулмеджид. Англия, виждайки жеста на Франция, и за да не остане по-назад, веднага сторила същото, и кралица Виктория връчила на султана Ордена на жартиерата. Обаче с тази подробност, че гербовете на удостоените с тази награда владетели трябвало да се изложат върху стените на катедралата „Сейнт Джордж“. А османските султани нямали гербове. Затова кралица Виктория изпратила младия принц Чарлс в Истанбул, за да изработи проекта на османския герб. И той направил това, което виждате тук. Едва в периода на султан Абдулхамид обаче той получил напълно завършения си вид. Абдулхамид прибавил своята тугра, везните и оръжията.
	— Значи, познавате отлично не само Римската империя, но и Османската — с преувеличено удивление отвърнах аз.
	— Де да я познавах — каза той, видимо недоволен. — Много труд положих да науча османския, но не успях. Същото се получи с латинския и гръцкия… Друго нещо е да ти се удават езиците… Или е трябвало да започнеш да ги учиш, докато си млад. След определен момент умът ти отказва да учи… Да му се не види, пак се впуснах в приказки — изведнъж се оживи той, забелязвайки, че все още сме на крака. — Да ви държа прав досега!
	— А, не, не се притеснявайте, Адем бей! Винаги съм се интересувал да науча нещо ново!
	Той замълча, сякаш решаваше нещо много важно. На лицето му се появи многозначително изражение, което не бях виждал дотогава. И в очите му се появи онзи студен блясък, който винаги просветваше в погледа на хората, които смятаха, че са толкова силни, че да решават човешките съдби.
	— Така ли? — промълви той. — Да ви вземем в „Дерсаадет“, когато се пенсионирате. При нас всеки миг, всеки час ще научавате нови неща.
	В мен се промъкна усещането, че днес разговарям с един съвършено друг Адем Йездан.
	— Защо пък не? — вметнах аз. — Разбира се, ако доживеем до пенсия.
	— Какво значи, ако доживеем? Разбира се, че ще доживеем, господин инспектор! — възрази ми той, сякаш ставаше въпрос не за моя, а за неговия живот. — Тази страна има нужда от такива хора като нас. Заповядайте в кабинета ми! — добави той, сочейки към резбованата врата зад колоните.
	Преди да тръгне натам, се обърна към русолявия младеж, който все още почтително чакаше пред вратата на асансьора:
	— Донеси ни нещо за ядене и пиене, Салих! Какво ще пиете, господин главен инспектор? Чай, кафе?
	— Кафе, но ако може — да е чисто.
	Още щом прекрачихме прага, бях заслепен от блясъка, пищността, разточителното великолепие на кабинета на Адем Йездан, който той наричаше „моята стая“. Всичко искреше в червено, примесено с жълто. В средата на доста голямата стая, напомняща по-скоро на дълга бална зала, висеше огромен кристален полилей. Като ме видя, че не откъсвам поглед от него, Адем Йездан със задоволство повиши глас:
	— Долния етаж го декорирахме, вдъхновени от Римската империя, а тук — от Османската.
	От последния период на Османската, помислих си аз, почувствал се все едно съм в залата за приеми на двореца „Долма бахче“. Бледата дневна светлина, проникваща през атлазените пердета, обшити със златна сърма по краищата, осветяваше бежовите стени, украсени с едри релефи. Позлатените тугри на султаните, майсторски изписаните миниатюри, красивите надписи, излезли изпод умелите ръце на калиграфите в позлатени рамки върху стените, сякаш се надпреварваха кой да се набие повече в очите на посетителя. Подът беше застлан с огромен персийски килим от истинска коприна, и той в преобладаващо червено. На стената зад тънкокраката работна маса привличаше погледа изработена от цветна мозайка султанска тугра.
	— На Абдулмеджид е — обясни Адем. — Оригиналът е на входа на музея „Ая София“. Султанът се увличал от императорските мозайки и за да увековечи името си, накарал да изработят туграта му като византийска мозайка. Улемата* се възпротивила, но султанът не се развълнувал много-много.
	[* Авторитетна прослойка от учени теолози, познавачи на теорията и практиката на исляма, висше мюсюлманско духовенство в Османската империя. — Б.пр.]
	Този град винаги е имал необикновени владетели. Техните необичайни постъпки, удивителните разкази за тях винаги са били интересни и омайващи.
	— Заповядайте, седнете ето тук! Гледката е великолепна!
	Сочеше ми креслото от лявата страна на масата във френски стил. Щом седнах — и пред мен се ширна морето, простряло се от Кадъкьой до Хайърсъзада*.
	[* Един от Принцовите острови, най-далечният, известен още и с името Сивриада заради острите скали, от които се състои. Днес на острова има само останки от византийски манастир от Х в. Според легендите по византийско време тук императорите са заточавали висши духовници. — Б.пр.]
	— Гледката наистина е прекрасна! — отвърнах аз, без да мога да откъсна поглед от блестящата под слънцето морска синева. — Съзерцавайки я, човек се успокоява и релаксира!
	Адем Йездан мина зад масата в стил Луи Не-знам-си-кой.
	— Трябва да видите панорамата и от терасата! — предложи той, без да сяда в креслото си. Взе подпрения си на масата бастун. Също като хората, свикнали да премятат броеница в ръцете си, така и той не можеше да се успокои, докато не докоснеше бастуна си. Обърна се назад и довърши думите си: — От терасата морето се вижда по-добре. От „Джанкуртаран“ и „Фенер“ чак до „Ялова“ — цялото Мраморно море се е простряло в краката ви!
	Посочи с бастуна си креслото пред мен и добави:
	— Ако седна тук, ще ви закрия гледката!
	— Не, не, моля ви! Заповядайте! Седнете си! Това, за което ще говорим, е по-важно от гледката.
	— Добре, но до час трябва да изляза. Нашият ветеринар ми е намерил нова двойка папагали! — обясни ми той с радостно блеснали очи. — Трябва да отида да си ги взема!
	— Не се притеснявайте, няма да е дълго, трябва да ви задам само няколко въпроса — отвърнах му аз, а погледът ми се плъзна към металната основа на бастуна му.
	Дали следите по тялото на Недждет, както твърдеше Лейля, не бяха точно от този бастун?
	Не погледът ми обаче, а думите, които казах, го накараха да стане изведнъж много сериозен.
	— Моите момчета май вчера са направили някаква беля — рече той, опитвайки се да омаловажи случката, все едно че ставаше дума за някакво приятелско спречкване по време на мач. — Поступали са се с тези от Дружеството за защита на Истанбул, дошли да окачат плакати тук.
	— Не е толкова просто — отговорих му аз, откъсвайки поглед от синевата на морето, за да се взра в землистите очи на Адем. — Ерджан и двама от вашите охранители са ги нападнали с бейзболни бухалки.
	Адем, изглежда, схвана, че говори с един по-различен от вчерашния любезен полицейски инспектор Невзат. Поне така ми се стори. Притеснено премести бастуна в лявата си ръка и се опита да защити хората си:
	— Ама какво да направят? Ония дошли да окачват плакати на вратата ни. Може би са щели да разбият нещо. Хората от охраната ми са се защитавали.
	— Съжалявам, но не е така, Адем бей.
	Лицето му стана много сериозно, но аз продължих, все едно не съм забелязал тази промяна.
	— Хората ви много преднамерено и планирано са следили микробуса на Дружеството за защита на Истанбул. И то доста преди той да стигне до „Дерсаадет“. Щели са да ги нападнат, дори да не са дошли пред офиса ви.
	Меденият ни месец беше свършил. Той сбърчи червеникавите си вежди и попита:
	— А вие откъде знаете всичко това? — Гледаше ме някак си обвинително: — Надявам се, не сте достигнали до това убеждение само на основата на клеветите на оня левичар Намък?
	Личеше си, че за разлика от вчера, днес Адем беше доста изнервен. Бурни ветрове бяха отвели непоклатимото му спокойствие. Макар да се опитваше да не го покаже, виждаше се, че снощната случка му се беше отразила.
	— Няма никаква връзка с Намък — отвърнах му аз, спокойно облягайки се на стола. — Всъщност благодарение на вас достигнах до тази информация.
	Погледна ме неразбиращо, с широко отворени от учудване очи.
	— Така ли?
	— Точно така. От това, което ми разказахте за Намък Караман. След това поставих лидерите на Дружеството за защита на Истанбул на първо място в списъка на заподозрените. И от снощи започнахме да следим всяка тяхна стъпка. Но се случи нещо странно — докато следяхме колата на дружеството, попаднахме на джипа с вашите хора…
	— Ама…
	— В тази работа няма „ама“, Адем бей. Всичко се случи точно пред очите ни. Внедрили сте свой агент в Дружеството за защита на Истанбул. Накарали сте го да следи Намък и екипа му — започнах да изброявам аз, ядосано поклащайки глава. — И да ви обърна внимание — престъпление е да се поставяте в ролята на полицията.
	Челюстта му, обрамчена от фината брадичка, леко потрепери.
	— Не мога да разбера за какво говорите? Какъв агент, кой къде го е вкарал?
	Погледнах го право в очите.
	— Човекът ви си има и име, и адрес. Ако искате — ще ви го дам. Лично Ерджан го е изпратил този човек. Възможно ли е да направи нещо подобно, без изобщо да се допита до вас?
	На лицето му се появи израз на разочарование.
	— А, Ерджан ли? Мога да ви уверя, господин главен инспектор, че нямам никаква представа за това. Ерджан сам да си отговаря за стореното… — Най-сетне заряза лустрото си! — Повярвайте ми, ако знаех, никога нямаше да разреша. Да не сме в джунглата? Ако беше така, каква щеше да е разликата между нас и Намък Караман? — Подмолничко продължаваше с обвиненията си срещу хирурга. — Ще ги изгоня! Да знаете, ще изгоня и Ерджан, и ония двамата шутове от охраната! — размаха нервно бастуна си той. — Сбъркал съм, господин главен инспектор! Виждате, без причина си отворих беля на главата! Хич да не се бях захващал с тази охранителна фирма! Аз работя в туризма, какво разбирам от охрана и пазене? Ето на` — сега трябва да се занимавам с хора като Ерджан и тям подобни!
	Явно искаше да прехвърли вината изцяло върху Ерджан и да отърве себе си от отговорност. Но това не беше толкова лесно.
	— Ами петната върху тялото на Недждет Денизел? — попитах го аз, хвърляйки многозначителен поглед върху бастуна в ръцете му. — Според доклада от аутопсията по гърдите и корема на жертвата са открити насинявания като от металната основа на бастуна ви.
	Пребледня като платно, сега в тази блестяща и крещяща от разкош стая нямаше нищо по-безцветно от пепелявосивото лице на Адем.
	— Какви ги говорите, господин инспектор? — промълви той със същото отчаяние в гласа, каквото се четеше и в погледа му. — Според вас аз ли съм го… това, Недждет?
	— Не ме разбирайте погрешно — поправих го аз, предупредително вдигайки ръка. — Не казвам, че вие сте го убили. Да не би Ерджан, нарушавайки правомощията си…
	Адем скокна като ужилен от мястото си:
	— В никакъв случай! Не, не и не! Вярно, Ерджан се опитва да се изтъкне, когато трябва и когато не трябва, но чак дотам! Не би се осмелил! Тук не става въпрос за сплашване на някого или за злоупотреба с пълномощията, а за престъпление! Това не е шега работа, да отнемеш живота на някого… Не, Ерджан прекрасно знае, че не бих одобрил подобно нещо!
	Адем вече беше много близо до ключовия момент в разпита.
	— Добре, ами при онази случка отпреди три години…
	Преди още да съм изрекъл думичката „три“, той разбра за какво говоря.
	— Това беше нещастен случай — отвърна той и преглътна. — Злополучен инцидент. На всеки един от загиналите изплатихме щедро обезщетение. И никой не се оплака от нас. Само Дружеството за защита на Истанбул…
	— Щяло да поднови делото?
	Безпокойството му отстъпи място на гнева.
	— Да го подновят! — Голата му глава беше почервеняла до темето. — Пак ще спечелим. Това са мръсотиите на дружеството. Хората просто мразят богатството и богатите. Целта им е да не се направи нищо полезно за тази държава. Това е то страстта към разрушението! Нямат капка съвест! От три години милиарди долари така си стоят, заровени в това парче земя…
	Изведнъж мястото, за което вчера ни разказваше как пази в себе си римското и османското културно наследство, се превърна в незначително парче земя, в което е загробил паричките си.
	— Всъщност да си призная, мен не ме интересува подновяването на делото — прекъснах го аз с безизразен поглед. — Да решавам кой е прав, кой — не, е извън пълномощията ми по това разследване. Но ако убитите жертви имат някаква връзка с това дело… Например ако са били вещи лица по вашето дело…
	— Кой ви ги разправя на вас тия? — отново избухна той. — Оня негодник Намък ли? Или оная пишман учена Лейля Баркън? Нямам си друга работа, освен да поръчвам да убиват вещите лица по делото… Ако го бях направил, първо би трябвало да накарам да го убият оня долен хирург…
	Ето че сам падна в капана! Затова повторих многозначително:
	— Щяхте да накарате да го убият…
	— Така е думата — усети се той, но вече беше късно.
	В този момент се почука на вратата. Влезе Салих с кафетата ни върху таблата. Това беше уникален шанс за Адем да смени темата.
	— Какъв аромат, мили боже! — каза той, опитвайки се да придаде доброта в гласа си и топлота в чертите на лицето си, но беше толкова напрегнат, че не успя. Въпреки това продължи в същия дух: — Няма нищо по-хубаво от ароматно турско кафе сутрин!
	— Така е, и аз умирам за сутрешно кафе — усмихнах се с ледено изражение.
	С неочаквана за възрастта му пъргавина, Адем скокна от мястото си, грабна малката седефена масичка иззад атлазените завеси и я сложи помежду ни.
	— Салих, ела да сложиш кафетата тук!
	Русият младеж изпълни каквото му бяха наредили, а Адем го гледаше с одобрение.
	— Салих ми е племенник. Аз имам много племенници, но Салих е уникален! Тази година завършва право. Ще стане юрисконсулт в „Дерсаадет“. Ще се отърва от разните му боклуци.
	Обърна се към младежа, на когото възлагаше толкова надежди, и притеснено го попита:
	— От оня Хакан още ли нямаме вести?
	Трябва да говореше за набрилянтинения адвокат, с когото Ерджан беше дошъл в управлението.
	— Не, чичо — отвърна стеснително роднинското момче на Адем, притеснено от похвалите му. — Трябва да е извън града. И на мобилния си не отговаря.
	— Нали виждате, господин главен инспектор, плащаме им цяло състояние, но когато ни потрябват — ги няма никакви.
	Без да обръщам внимание на думите му, посегнах към кафето си, а той отново се обърна към племенника:
	— Не го оставяй на мира, звъни му през половин час. Нямам никакво доверие на останалите трима адвокати. Непременно трябва да намерим Хакан. Каквото и да му се е случило — чакам го веднага в офиса.
	— Дадено, чичо — отвърна уважително хубавичкият му племенник и излезе от стаята.
	— Не успяхте ли да изпратите адвокат в управлението? — запитах го аз още докато момчето беше на вратата.
	Адем прие въпроса ми като знак за помирение и побърза да отвърне любезно:
	— Изпратихме, разбира се, слава богу, имаме цяла сюрия адвокати. Но този Хакан е много кадърен, не го гледайте, че е млад, винаги е подготвен за всичко. Много е умен, както има една приказка — ще отърве от въжето когото си поиска. Но днес някъде се е запилял. Има една любовница рускиня, не знам да не е отпрашил нанякъде с нея?
	Да си призная, много повече ме интересуваше вкусът на кафето, което отпивах с удоволствие, отколкото изчезването на адвоката Хакан.
	— Много е добро кафето! Да е жив и здрав, който го е направил!
	Щастливо изражение се разля по лицето на Адем. Изглежда, ледовете помежду ни отново се стопяваха. Плешивата му глава пак светна като крушка.
	— Назифе ханъм го е правила, страхотно го прави. Ако не беше го варила тя, нямаше и да ви го предложа. — Бързо отпи от чашката си, но не усети нито вкуса му, нито че е кафе. — Та за какво говорехме?
	— Бяхте казали, че сте щели да накарате да го убият… — отвърнах аз отново с ледена усмивка на устните си. — Онзи левичар, хирурга…
	Струваше си да се види как настроението му за секунди се изпари — от израза на светлокафявите му очи до отчаяната поза на тялото му, всичко говореше за обхваналото го разочарование.
	— Ами… аз се изразих неправилно — взе да пелтечи той. Опита се да се усмихне, но не му се удаде. — Нали знаете, господин главен инспектор.
	— Не — поклатих отрицателно глава. — Как мога да знам какво сте искали да кажете? Вие си го казахте направо — „щях да накарам да го убият“.
	Май разбра, че е натясно и че няма полза от всичките сладки приказки и мили усмивки. Колкото и да се стараеше да изглежда симпатичен, това нямаше да му свърши работа. Хвана се здраво за бастуна си, сякаш щеше да му даде сила.
	— Вижте, Невзат бей — изрече той с вдигнати вежди и посърнал вид. — Аз произхождам от голям племенен род. Род, свикнал да убива. Наричали прадядо ми Кървавия Сейфо. Може да е преувеличено, но се говори, че е вземал абдест с кръвта на убитите от него хора. Бил страшен човек. Канел мъжа, когото искал да убие, заедно със семейството му в своето село уж на гощавка. Избивал всичките — и млади, и стари, вземал жената на човека и неговата земя. Така завладял сума ти имоти, десетки села. То не е за хвалене, а за срам. Чиста проба варварство! Говоря ви толкова открито, за да ме разберете по-добре. След Кървавия Сейфо моят дядо Топал Бекир застанал начело на племето. Той бил миролюбив, но за да го защити след всичко, което извършил баща му, се научил да бъде жесток. И не се поколебал да убива — и за себе си, и за рода. Моят баща, който заел мястото му, беше умен човек, разбрал, че светът се променя и че доникъде вече не се стига само с оръжие и насилие. Трябва да се отървем от тези земи, синко — казваше ми той. — Да избягаме от селската земя и да слезем в града. Щом започнаха сблъсъците в района, веднага взе страната на държавата и с това осигури големи придобивки за племето. И ние дадохме много жертви. За една нощ, в една атака само, загубихме двама от чичовците ми, трима от вуйчовците ми, едната ми леля, двама племенници и големия ми брат Рашид. Но нали ви казвам, баща ми беше умен човек и пожела да ме държи настрана от тия работи. Искаше да ме спаси и ако не цялото племе, то поне семейството ни да премести в града. Като завърших началното училище — и ме изпроводи в Истанбул. „Всичките ми надежди са в теб, Адем. Ти ще трябва да отведеш цялото семейство в големия град, ти си, който ще ни спаси от тази безизходица“, каза ми той, качвайки ме в автобуса. Тогава не разбрах какво искаше да ми каже всъщност. В Истан-бул отидох при чичо Самуил Мидятлията*, с когото баща ми беше служил войник. Той му беше не само приятел, но и ортак в някои тъмни дела. Като казвам „мръсни дела“, няма как да скрия от вас и веднага ще ви кажа, че става дума за дребна контрабанда отпреди четирийсет години. Както и да е, пристигнах в голямата къща на чичо Самуил в „Коджамустафапаша“, двуетажна, дървена, между две улички. Жена му Зелга ме посрещна като собствен син. По-късно разбрах защо — повечето от децата, които родила, не доживявали и до годинка и може би ме беше приела като дар от Бога. Клетката на Теодора, която видяхте долу, е от бащината й къща. И любовта ми към папагалите е от това семейство. Аз израснах с най-добродушните хора на земята — чичо Самуил и жена му Зелга Ана, живях у тях, ходих на училище, научих нещата от живота и заедно с тях станах това, което съм — Адем Йездан. Те се грижеха за мен повече от истинските ми родители. Лятото, когато не ходех на училище, работех в златарския дюкян на чичо Самуил на Капалъчаршъ. Там научих всичко онова, което нито едно икономическо училище не би могло да ми даде. Разбира се, не прекъснах и връзката си с родното Хаккяри. Макар да бях възпитан в различна култура, винаги съм бил горещо привързан и към семейството си. Отворих първия си магазин в Капалъчаршъ. Получих го от един арменец, който искаше да напусне Турция. Втория — в „Султан Ахмед“. Оттам тръгна и всичко останало. Вложих спестяванията на семейството ми в търговия и туризъм. И днес по-голямата част от племето е в Истанбул. Вече сме натрупали и доста голямо богатство. Дъщеря ми учи в лондонски университет, синът ми прави магистратура в Бостън. А аз днес много по-добре разбирам казаното от баща ми на качване в автобуса за Истанбул: „Ти си, който ще отведе семейството в големия град, ти си, който ще ни спаси от тази безизходица“. С тези думи той е искал да каже, че аз трябва да бъда човекът, който ще държи семейството далеч от насилието, от кръвопролитията, от престъпленията и убийствата! — Замълча и впи землистите си очи в мен: — Кажете ми сега, господин главен инспектор, бих ли застрашил този свят, който съм изградил с толкова много труд, с толкова много усилия, с толкова много грижи и изпитания? Бих ли предал завета на баща си? Би ли използвал насилие човек, избягал от насилието, а?
	[* Мидят е районен град в провинция Мардин. В началото на 60-те години на ХХ в. бил почти напълно опразнен от местното асирийско население, заминало в мнозинството си на работа в Западна Европа, и бил заселен от кюрди, които започнали да строят къщите си в околностите му. В града са запазени доста християнски църкви, макар и нефункциониращи. — Б.пр.]


>	Обществото ни е прогнило, откъдето и да го пипнеш — се разпада

	Разбира се, че някой, избягал от зверствата, може да приложи насилие. Когато един свят, изграден с толкова много труд и с толкова много усилия и страдания, е застрашен, разбира се, че можеше да убие някого дори без да му мигне окото, още повече че това е залегнало и в културата му. Естествено, не произнесох на глас тези свои мисли. Щеше да е открито обвинение, въпреки че уликите, с които разполагахме, все още не ни даваха възможност да го приберем на топло. Тръгнах си от „Дерсаадет“, чийто първи етаж беше в римски стил, вторият — в османски, а улицата, на която се намираше, отразяваше особеностите на републиканския период, с едно-единствено от тази среща — че Адем Йездан криеше важни неща от нас. Дали неизречените от него тайни бяха свързани с все още неоткритите от нас извършители на петте убийства, или със закононарушенията на фирмата му, не беше лесно да се каже или докаже. Едно бе сигурно обаче — че и убийствата, и извършените от Адем Йездан нарушения бяха свързани с петимата загинали при нещастния случай отпреди години.
	Открих Зейнеб на пейката, огряна от мързеливото пролетно слънце, проникващо в двора на управлението през листата на старите сливови дървета. Ядеше сандвич, но като ме видя — веднага скочи.
	— Сядай, сядай! — спрях я аз и сам приседнах до нея. — Много е приятно тук бе!
	Топлият майски полъх разнасяше и дъха на топъл хляб, сирене и домати.
	— Я да видим какво си хапваш? — полюбопитствах аз.
	— Искате ли, шефе? Сандвич със сирене, домати и зелена салата.
	Какво да крия — дояде ми се!
	— Дай малко.
	Тя отчупи, кажи-речи, половината от сандвича си и ми го подаде.
	— Какво правиш, Зейнеб?
	— Хапнете си, шефе, хапнете си! На мен и без това ще ми е много! — отвърна тя с безгрижна усмивка.
	Взех сандвича и я попитах:
	— Как вървят нещата? Успяхте ли да се доберете до папките от онова дело? Срещу „Дерсаадет“ имам предвид…
	Бързо преглътна залъка в устата си, за да ми отговори:
	— Вчера закъсняхме. Когато ми казахте, вече минаваше обяд. В понеделник ще имаме всичко. Четох за разследването във вестниците. Разбира се, доколкото е било отразено. Делото са завели от Дружеството за защита на Истанбул с твърдението, че не е било нещастен случай, а саботаж, като са накарали хората си да разрушат и без това готовата всеки миг да падне стена. Така Адем Йездан е искал да си спечели правото да строи на този парцел каквото си поиска. Това е било казано на делото. Но е имало и такива, които са защитавали точно обратното становище. Най-вече оня убитият журналист, Шадан Дуруджа. Държал се е като пиар на фирмата.
	Още преди това бяхме разбрали, че тоя нечистоплътен журналист е получил като подарък цял апартамент за това, че е защитавал изграждането на незаконната сграда.
	— И затова Адем Йездан му е дал апартамента! — измърморих аз. — Светът се е сбъркал бе, Зейнеб! От една страна, безсъвестни журналисти, от друга — безскрупулни строители, от трета — кофти архитекти, от четвърта — корумпирани общинари. А за нашия колега Ерджан? За него какво да кажем? За да се подмаже на шефа си, нощем върши всякакви безобразия. Накъдето и да погледнеш — все едно и също! Обществото ни е прогнило, откъдето и да го пипнеш, все се разпада.
	— Прав сте, господин главен инспектор! Хората много се развалиха! Но си мисля, че тоя Шадан Дуруджа никой не може да го надмине! Като му четох писанията — и ми се доповръща. Няма скрито-покрито! Съвсем откровено си ги възхвалява! Така превъзнася всичко, което „Дерсаадет“ правят, ще си помислиш, че са някакви герои. А завелите делото срещу Адем Йездан прави на пух и прах! Най-вече ръководителите на Дружеството за защита на Истанбул. И естествено, описва Намък Караман като бивш терорист! Уж всички са продажници и предатели на държавата! Врагове на нацията и на богатите!
	В разследването ни имаше нещо странно. Всички убити бяха забъркани в мръсни дела, най-малкото бяха си затворили очите за незаконни неща. Ако твърденията на Дружеството за защита на Истанбул бяха верни, в резултат от това петима души са загубили живота си. Имахме две групи заподозрени — едната, макар и заради убежденията си, се стремеше да защити историята на този град, а другата бе фирма, стремяща се да натрупа пари, използвайки историческото богатство на Истанбул, дори с цената на разрушението. Честно казано — никак не ми се щеше Лейля и Намък да се окажеха виновни. Макар да нямахме много общо, може би заради отношението им към Истанбул някак си хранех топли чувства към тях. Ако Адем Йездан се окажеше престъпник — ни най-малко нямаше да се притесня. От друга страна, не бих одобрил извършването на престъпления дори за постигането на най-благородните цели. Веднъж извършено убийство, не можеше да върне убитите към живот, само сублимираше смъртта.
	— Ами жертвите? — рекох притеснено. — При инцидента са загинали петима души, какво казват семействата им за това? Участвали ли са в делото?
	— Струва ми се, че не са. Ако бяха обвинили „Дерсаадет“, журналистите не биха могли да игнорират с лека ръка подобна новина. Ако близките на загиналите бяха казали нещо за „Дерсаадет“ или за Адем Йездан — това би излязло във вътрешните страници на всички вестници. Разбира се, сега делото се подновява и може би и те ще променят поведението си. — Погледна сандвича в ръцете ми и не се сдържа: — Защо не ядете, шефе! Така си стои сандвичът ви.
	Отхапах една хапка и докато дъвчех, я попитах:
	— Не сме получили и списъка с вещите лица по делото, нали?
	— За съжаление, така е! Това го няма в материалите от печата. Но в понеделник ще сме научили всичко, ще получим и списъка заедно с папките от делото.
	Както стана ясно, не бяхме напреднали и на сантиметър. Залъкът в устата ми сякаш нарасна няколкократно при тая мисъл.
	— Има ко`ла, шефе!
	Знаеше, че мразя тая гадост, но като видя, че едва преглъщам, не издържа и ми предложи да пия от нея. Взех едната от двете кутийки в найлоновото пликче отстрани до нея и я поднесох към устата си. Някаква безвкусна, сладка течност се изля в гърлото ми. Но все пак ми помогна да преглътна залъка си. Като я оставях обратно на пейката, погледът ми попадна на другата кутийка, която беше доста различна от моята.
	— Какво е това, Зейнеб?
	Първо се засрами като хваната на местопрестъплението, после с вид, който сякаш търсеше разбиране, каза:
	— Енергийна напитка, шефе! Помага ми за свежестта на ума!
	Взех кутийката и я приближих до очите си. Процентът на кофеин в нея бе твърде висок.
	— Недей, Зейнеб! Това е по-вредно и от ко`лата!
	Присви рамене с безразличие.
	— Нищо няма да ми стане, пък и не съм пристрастена. Само да свърши това разследване, няма и да я погледна повече.
	Безсмислено беше да споря.
	— Добре тогава! А какво стана с буса на Дружеството за защита на Истанбул?
	Заобяснява, без ни най-малкия признак на вълнение:
	— Показахме микробуса на очевидците. На охраната на хотела „Конаците на Ая София“ и на хората от джамията „Фатих“. Не бяха сигурни, не били огледали внимателно. Но на пластмасовата постелка отзад открихме петно от кръв.
	Това може би беше важно.
	— Какво петно? Прясно ли? — развълнувано я заразпитвах аз.
	— От около пет дни. Опитахме се да я сравним с кръвта на жертвите. Съвпадна с кръвната група на Недждет Денизел. Но за окончателните резултати ще ни трябват още два дни.
	Ако има съвпадение, ще значи, че сме разрешили случая. Но кой знае защо, Зейнеб не изглеждаше толкова развълнувана.
	— Май нямаш големи надежди, а? Мислиш, че няма да има съвпадение?
	— Рано е да се каже със сигурност, шефе. — Огледа без особена надежда двора на управлението. — Но си имаме работа с група убийци, които са извършили пет престъпления за пет дни. И то без изобщо да се издадат! Ако наистина са от дружеството, не мисля, че биха оставили петно от кръвта на някоя жертва върху собствената си кола.
	Думите й звучаха логично, но след всяко престъпление остават доказателства, следи, свидетели, улики. И това не зависи само от смелостта, хладнокръвието и уменията на извършителите. Можеше да се случи нещо най-случайно — например в квартала на жертвата да се появи някакъв неочакван свидетел или кръвта на жертвата да прокапе от някой пробит найлонов плик, или пък някой неопитен съучастник да провали и най-умно измислените планове и така да издаде и най-умелите убийци. В професионалния ми живот съм разкривал много престъпления от неизвестен извършител благодарение на най-неочаквани обрати в живота, подобни на головете в последната минута на някой мач. Петното кръв в белия бус можеше да се окаже точно такава важна и насочваща улика, която да ни помогне да разкрием престъплението.
	— И да не си съвсем сигурна, това кърваво петно може да съвпадне с ДНК-то на Недждет Денизел — обърнах й внимание аз. — Дори най-незначителната на пръв поглед улика може да се окаже много по-ценна, отколкото сме предполагали, Зейнеб.
	— Никога не съм изпускала от погледа си тази вероятност, господин инспектор, целият състав на съдебната медицина работи в момента върху това.
	— Това про… — попитах я аз, преди да съм отхапал следващата си хапка. — Как му беше името? Този химикал, който показва дали жертвите са били упоени преди убийството, или не?
	— Пропофол ли?
	— Да, именно. Нали колегите от съдебната медицина казаха, че ще проверят за него.
	Лицето й отново потъмня.
	— Не се сърдете, шефе, не мога да ви зарадвам много днес. Жалко, но аутопсиите са извършени поне четирийсет и осем часа след настъпването на смъртта. През това време веществото отдавна се е превърнало в нещо друго. Така че не са открити следи от пропофол в телата.
	Уморените й очи сякаш потънаха още по-дълбоко в орбитите си. Раменете й се отпуснаха. За пет дни нямахме нито някаква полезна следа, нито някакво доказателство, нито някаква улика.
	— Не се притеснявай, Зейнеб! Тези случаи не се разрешават отведнъж. Но убийците непременно ще оставят някаква следа, винаги оставят — опитах се да я разведря аз.
	Но думите ми нямаха никакво въздействие. Може би трябваше да сменя малко темата. Погледът ми пак попадна на енергийната напитка в металната кутийка.
	— И Али ли ги пие тия?
	Какво можеше да ми отговори? Ако каже, че ги употребява, значи да натопи другарчето си, ако каже, че не ги употребява — значи да излъже. Присви очи, прехапа долната си устна. А аз всъщност бях я попитал, само и само да сменя темата! Де да не го бях правил! Но докато се укорявах, очите й изведнъж светнаха.
	— Питайте него — отвърна ми успокоена тя. — Ето го, иде!
	Обърнах глава и видях нашия хайта да се приближава към нас.
	Усети погледа ми и нетърпеливо попита:
	— Какво има, шефе? Случило ли се е нещо?
	— Научих тайната ти, Али — отвърнах му аз весело. — Разбрах как издържаш на безсънието.
	Присви очи, поглеждайки ту към мен, ту към Зейнеб и опитвайки се да схване за какво иде реч.
	— Не гледай мен! — засмя се хубавата ни криминоложка. Лицето й направо светна от радост още щом нашият Ромео се появи на хоризонта. — Аз нищо не съм казала.
	— Какво бе? Какво става тук? — впрегна се Али, явно без всякакво чувство за хумор.
	Посочих му кутията с енергийната напитка.
	— Ето това! Пиеш си кофеинчето и се разхождаш като върколак по цели нощи. Без сън, без умора! А аз се обвинявам, че съм остарял…
	Широка и доволна усмивка плъзна по лицето му.
	— Ами и вие пийте, господин главен инспектор! Не вреди…
	— Не бъди толкова сигурен, Али! — не аз, а Зейнеб се обади сега. Но гласът й издаваше, че се шегува. — Прекалено многото кофеин не е съвсем безвреден!
	— Виж ти кой го казва — обърнах се към нея аз. — Като че ли ти не го пиеш същото!
	— Какво да се прави, шефе! — отвърна тя полу на шега. — Да вземем да си спим пред компютъра, така ли?…
	Дотам беше. Сега каквото и да им кажеше началството, все тая. Най-добре щеше да е да отстъпя.
	— Както и да е, после пак ще си поговорим за това. — Обърнах се към захиления си помощник: — Да видим сега какво си свършил — успя ли да се видиш със семейството на жертвата?
	— Да, успях — рече той, настанявайки се на пейката до Зейнеб.
	Телата им почти се докосваха. Май скоро щяхме да ходим да я искаме от баща й, преселник от България. Нашият кандидат-зет обаче нямаше представа за тези приятни мисли, които ми минаваха през ума, и започна със сериозен тон и съвсем делово да ми докладва:
	— Не съм говорил с жена му, но със сина му успях. Нещастната жена още е почти припаднала, а синът току-що се завърнал от казармата. Казва се Тимур. До няколко години баща му щял да прехвърли цялата работа на него. Като казвам „работа“, както може да се сетите, не става въпрос за някаква си бакалница, а за строително предприемачество, покупко-продажби на парцели, гражданско строителство и т.н. Тоест златната мина на Истан-бул, където всяко парче земя е безценно, та както се казва, и те да понамажат… Така и не можах да разбера дали Тимур страда за смъртта на баща си, или се радва… Повече май беше объркан, отколкото скърбящ… За една нощ беше станал собственик на несметни богатства. Интересни неща ми разказа все пак. Преди десет дни в техния офис дошли Недждет, Мукаддер и Йездан. Макар да не чул какво са си говорили, знаел много добре за какво бил дошъл Адем Йездан. Защото още преди това Фазлъ му споделил притесненията си: „Трябва да се откъснем от този човек — му казал, — защото ще затъне, но иска и нас да завлече към дъното, този нещастник!“. Не му казал подробности, но Тимур ми спомена, че и останалите са искали да се държат настрана от Адем. Затова го попитах защо са се дърпали от него, но момчето не знаеше, само преди две седмици си било дошло от казармата. Можел само да предполага, че четиримата са били ортаци в нещо общо. Парите дошли от Йездан, той ги вложил. Нещата обаче тръгнали толкова накриво, че съдът спрял цялото им начинание и като не започнало строителството, тоя взел да губи парите си. Попитах го съвсем направо дали смята, че Адем Йездан може да е убил баща му. Подобна вероятност обаче изобщо не му беше минавала през ума. Доста дълго мисли и накрая ми отвърна следното: „Не знам дали би се осмелил чак на такова нещо!“. Но попита и мен: „А вие как мислите, господин инспектор? Адем Йездан ли е убил баща ми?“. Какво можех да му кажа? Рекох само, че все още не сме стигнали до подобно заключение. Но на него вече му беше влязло в главата и той ме попита дали пък да не отиде и да поговори с тоя Адем. Предупредих го в никакъв случай да не го прави и да не разговаря абсолютно с никого. Казах му, че непременно ще открием убиеца на баща му, и мисля, че го убедих да не предприема нищо.
	— Добре, а какво казва Адем Йездан, шефе? — обърна се той след минута към мен.
	Гърлото ми беше пресъхнало и ща не ща, пак отпих от колата.
	— Всъщност каза неща, които потвърждават думите на Тимур. Загубил е много пари заради спирането на строежа. Разбира се, не приема, че това има някаква връзка с убийствата, и обвинява Намък Караман и Дружеството за защита на Истанбул. Сигурен е, че те са ги извършили. А те пък от своя страна смятат, че зад всичко това стои Адем Йездан.
	Али, който също не можеше да достигне до някакво твърдо заключение, заби пръсти в гъстата си коса и я разроши.
	— Хората на Адем Йездан или хората от дружеството на Намък Караман? Кои ли са убийците?
	— Защо да се ограничаваме само с тези две групи заподозрени — изказа изведнъж Зейнеб онова, което ми беше минавало и на мен през ума. — Може да пропускаме вероятността да има и трета група? Която да иска да прехвърли вината върху Адем Йездан и Намък Караман? Или пък абсолютно независима от тези две групи заподозрени? Група, която има да си разчиства сметките с убитите за нещо съвсем друго? Може да е някой от мафията с парцелите? Или на контрабандистите на исторически произведения?…
	Телефонът ми иззвъня, преди Зейнеб да си довърши мисълта. Прозвуча топлият приятелски глас на Йекта.
	— Ало, Йекта, какво има?
	— Нещо хубаво. Какво ще правиш довечера?
	Да не би нещо да се е разколебал?
	— Как какво? Нали отиваме в „Татавла“? Не сте се отказали, нали?
	Питах го те да не са се отказали, но ако се появеше нова жертва? Аз щях да бъда този, за когото щеше да бъде невъзможно да отиде.
	— Разбира се, че не сме — уверено ми отговори Йекта. — Нали обещахме на Евгения!
	— Слава богу! Благодаря ти! Защото тя много искаше да дойдете… И ако нямате някаква работа, гледайте да не закъснявате. Пък и времето е хубаво — ще седнем в градината. Там е много по-свежо!
	— Чакай само да питам Демир, че неговата не е много ясна.
	След кратко мълчание отново чух гласа му:
	— Ние сме окей. Шест часът добре ли е?
	— Не ли малко рано?
	— Рано ли? — В гласа му прозвуча нотка на недоволство. — Нали утре сутринта ще ходим на риба. Да се съберем по-рано, че и по-раничко да станем за риболова…
	Мен дори не ме канеха на риба, но не се заядох. Всъщност колкото по-рано, толкова по-добре щеше да е и за мен самия. Така по-бързо щях да се присъединя към момчетата, които дежуреха при кюллийето.
	— Супер, да се видим в шест тогава. Чакайте само да ви кажа адреса, да си го запишете!
	— Няма нужда, като стигнем до площад „Куртулуш“, ще питаме накъде да вървим. Близко е до площада, нали така?
	— Съвсем близо, веднага в задната уличка е.
	— Добре, до довечера тогава!
	— До скоро, и не закъснявайте!


>	Паднала е нощта, от която завръщане няма!*
	[* Това е класическа песен по стихове на известния поет Яхия Кемал Беятлъ. Изпълнявана е от турски популярни певци като Муаззез Абаджъ, Таркан, Бюлент Ерсой и др. — Б.пр.]

	Не, този път не закъснях. Когато влязох в големия салон, минавайки през дългия полутъмен коридор със снимка от младежките години на бащата на Евгения бай Йорго, лека му пръст, на която с тънките си мустачки напомняше на Садри Алъшък*, приятелите ми все още не бяха дошли.
	[* Мехмед Садреттин (Садри) Алъшък (1925–1995) е известен турски актьор в театъра и киното, един от най-силните комици. Става особено популярен със сериала „Йомер турист“, но също така пише стихове и рисува. От 1995 г. е създаден културен център с неговото име, който присъжда кино- и театралните награди „Садри Алъшък“. — Б.пр.]
	В тези четири следобедни ча`са бях докладвал устно на директора Мюмтаз, бях поискал от прокуратурата удължаване на срока на задържане в ареста на заподозрените до понеделник, бях изпълнил още няколко бюрократични задачки, бях се прибрал у дома, бях взел душ и се бях обръснал, бях си сменил дрехите и бях свършил още разни дреболии за външния си вид. В никакъв случай не подценявайте бръсненето и доброто облекло! Особено когато става дума за вечеря. Начинът, по който сте облечени, външният ви вид са признаци за уважението ви към хората, с които сте излезли да вечеряте. Ако не се бях върнал вкъщи, щях да бъда принуден да си купя нови дрехи от магазина и което е още по-лошо — да дам на някой бръснар да ми излъска лицето до блясък… Но всичко мина гладко. Качих се съвсем навреме на моята бричка и потеглих за „Татавла“. Успях дори да сляза на площад „Таксим“ и да купя цветя. Убийците явно още не бяха се задействали. Молех се да са си дали почивка за уикенда и се надявах точно сега да не направят нищо. Все пак трябваше да предположа и вероятността да убият отново, затова казах на Али, че няма да си изключвам телефона, и му поръчах веднага да ме потърси, дори да се случи нещо съвсем дребно и незначително.
	В огряната от залязващото слънце механа отначало не видях никого — нито клиенти, нито сервитьори, нито чирачетата — само някаква тъжна мелодия обикаляше по празните маси:
P>
	Късно е, много е късно! Паднала е нощта,
	там сме вече, откъдето завръщане няма.
	Както и да си преминал, живот, твоята е вече изпята…
	акорди сетни ще прозвучат…
	Мечтата да се преродим надежда слаба е, със нея
	едва ли ще се утешим…
	Веднъж прекрачим ли черния праг на празнотата
	отвъд огромната врата — там, в онзи край, където
	слънце нивга не изгрява и вечна нощ е властелин —
	сме в царството на тишината… откъдето завръщане няма!
	На залеза в последните градини избирай сам
	дали да си смълчана руина, или пък влюбено сърце.
	От гърдите ни, то се знай, ще разцъфти бяло лале
	или пък ален трендафил.
	Ааах, превали вечерта, късно е вече!
	Паднала е нощта, от която завръщане няма!
P$
	Текстът на песента беше на Яхия Кемал, музиката — на Мюнир Нуреттин. Тя сякаш описваше ориста на деня, който всеки миг щеше да угасне. Евгения обожаваше такива песни, които те разтърсваха дълбоко. Добре, но къде беше самата тя? Може да е вътре, да дава наставления на персонала си. Запътих се към вратата на кухнята и я забелязах — седеше до прозореца към градината. Не можех да различа чертите й заради блесналото срещу очите ми слънце, но беше облечена в кафява рокля със зелени нюанси, по-скоро в цвят каки. Светлочервеникавите й коси се спускаха до раменете. В първия миг не разбрах дали е някой от работниците, или пък подранила клиентка. Най-сетне усети погледа ми и се обърна. И тогава я познах — коя друга можеше да е, освен Евгения? Моята изстрадала любима. Единственият човек, който би се съгласил да сподели живота си с мен, една от най-красивите жени в хилядолетния Истанбул, моята любима Евгения, останала ми в наследство от ромеите…
	— Добре дошъл, Невзат! — поздрави ме тя, изправяйки се до масата. Усмивката й беше прелестна и топла, също като слънцето на заник. — Каза, че ще дойдеш рано, но някак си не ти повярвах… Добре дошъл!
	Роклята обгръщаше прекрасната й фигура и подчертаваше искрящите й зелени очи. Малкото кехлибарено колие и обиците в същия цвят допълваха красотата на лицето й, все още младо и без бръчки. Подадох й розите — яркочервени не съвсем разтворили се пъпки, искрящи от свежест, така невинни, сякаш искаха да разбудят радостта от живота във всеки, който ги погледнеше. Евгения се изчерви като цветята в ръцете си.
	— Както всеки път, намерил си най-красивите рози да ми донесеш!
	— Взех ги от една циганка на „Таксим“. От оная жена, която продава цветя заедно с момиченцето с красивите очи…
	Не слушаше празнословията ми, а се беше загледала в лицето ми. Погледът й беше толкова чистосърдечен, честен, предан, че не издържах и я прегърнах.
	— Затъжих се за теб — казах аз, опитвайки се да не смачкам розите между телата ни. — От колко дни не сме се виждали?
	Евгения ухаеше на лавандула, към която се примесваше и ароматът на майските рози. Сред последните гаснещи лъчи на слънцето… и гласа на Мюзейен Сенар: … това е сетната ти мелодия, животе мой, както и да си преминал. Сякаш всичко, което можеше да ме прегърне в този миг, по някаква странна уговорка ме беше притиснало в обятията си… и ми говореше на своя си език за това, че има по-смислен, по-добър, по-красив живот извън онзи, който живеех — изпълнен само с насилие и престъпления.
	— От много, вярно е! — прошепна и Евгения. — И аз се затъжих за теб!
	Отметна леко главата си назад и аз се изгубих в дълбините на погледа й сякаш сред някаква безкрайна зелена гора. Приближих се към нея, преминавайки през лавандуловия аромат, розите, златните лъчи на залеза, току да я целуна по очертаните с червило устни, когато гласът на Демир прекъсна вълшебството:
	— Ооо, Невзат отдавна май е пристигнал! — Беше ни видял, но се държеше, все едно не е забелязал нищо. — А ние се безпокояхме, че сме дошли много рано!
	Откъснах се от Евгения, или пък тя се отдръпна от мен? Зелените й очи, омайващият й парфюм, присъствието й, което ми говореше, че може да има и друг живот, все още бяха тук, до мен, но магията на мига беше изчезнала. Аз обаче дори не се разсърдих на приятелите си, които ни бяха разделили. Само разтегнах върху лицето си една широка усмивка, така че никой да не се усъмни в нейната искреност, и приближавайки се към тях, ги поздравих радостно:
	— И аз току-що дойдох. Добре дошли!
	Прегърнах първо Йекта, после и Демир. Не знам защо го направих, но май винаги бях чувствал по-близък приятеля си поет, отколкото приятеля си ветеринар. Дали защото винаги бях виждал в него съперник? Не бях съвсем сигурен как ме възприемаше и той.
	— Добре заварили — отвърна едричкият ми другар, без да подозира какви мисли ми бяха минали преди малко. — Бога ми, много сте известни! — обърна се той към Евгения. — В този квартал всички ви познават. Още първият, когото попитахме, ни насочи насам и ни обясни как да стигнем дотук — уличка по уличка, магазин по магазин, съвсем подробно!
	Божеее, какво му беше станало на нашия иначе прекалено сдържан Демир? Загледах го внимателно, имаше толкова радостно изражение на лицето си! Дори не успях да разбера доколко е искрен, но имаше вид на човек, който е свършил много голяма и важна работа и сега си е отдъхнал с облекчение. Така го чувствах и аз. Може да беше направил някоя сложна, но успешна операция. Или да е разрешил някакъв важен проблем.
	— Благодаря! — отговори му посрамената от похвалите му Евгения. — Радвам се, че лесно сте ни намерили.
	— И механата ви е много хубава! — каза Йекта, но изглеждаше някак си притеснен. Дали беше от тъга, печал или отегчение? Нещо подобно. Но въпреки това се опитваше да скрие настроението си и заразглежда „Татавла“, изучавайки стените й, окачените по тях рисунки, украсите, вазите, прозорците, полилеите. Може би интересът му към архитектурата, която никога не бе упражнявал като професия, бе започнал да се пробужда в него. — Истинска гръцка таверна! Такива не са останали много. Много хубаво, че сте я запазили в оригиналния й вид.
	— Благодаря ти! — повтори отново Евгения. — Това беше идея на баща ми, лека му пръст! Аз само възприех неговите виждания.
	Йекта се загледа в снимките на известни личности, клиенти на заведението.
	— Ето в това се крие тайната на добрата механа…
	Очите му се бяха премрежили. Кой знае за какво си беше спомнил в този момент?
	— Във всеки сантиметър от тези снимки има някаква поема. Някой талантлив писател само с един поглед би могъл да напише цял роман — каза той и посочи към фотографиите. — Всички ли ги познавате, Евгения?
	— Как бих могла да ги познавам всичките? Още не съм била родена, когато повечето от тях са си заминали от този свят.
	Погледът й спря върху пъстрите полски цветя в ръцете на поета. Това не убягна от вниманието му и с елегантно движение й подаде букета.
	— Те са за теб, естествено! Вярно, че не са толкова красиви като розите на Невзат…
	— Моля ти се! — рече Евгения, преодоляла смущението си и почувствала се отново добра и опитна домакиня. Радостно грабна пъстрите цветя от ръцете на Йекта и ги прегърна: — И те са много красиви! Умирам си за полски цветя! Много добре направихте, че дойдохте по-раничко!
	Зарадва се като дете, даже не можеше да стои на едно място, идеше й да заподскача от радост като невръстно момиченце.
	— Къде да седнем — тук или в градината?
	— В градината! — каза Йекта със зареян в акациевите дървета навън поглед. Такава носталгия се четеше в сините му очи, сякаш години наред е бил далеч от родината си и сега се е завърнал, за да види нейните есени и пролети, нейната земя и нейното небе. — През този сезон вечерите са приказни — добави той. — Да не изтървем това прелестно време!
	Поспря се, сякаш едва сега се заслуша в гласа на Мюзейен Сенар.
P>
	В тези последни градини на залез-слънце бъди каквото искаш —
	развалина или влюбено сърце.
	Лале ли ще разцъфти на гърдите ни, или алена роза —
	в заника сме на тази неповторима вечер и е много късно.
P$
	Погледът му стана още по-тъжен.
	— В заника сме на тази неповторима вечер и е много късно — прошепна той с глух, болезнен глас. Сложи ръка на рамото ми и с тон, сякаш му беше все едно, проговори: — Наистина, много е късно вече, Невзат!
	Какво му ставаше тази вечер на моя приятел?
	— Защо пък да е станало късно? — възразих му аз. — Дори слънцето още не е залязло. Хайде, зарежи тези песимистични настроения и да вървим в градината!
	Излязохме навън и седнахме на най-крайната от трите дървени маси, наредени една до друга до оградата, образувана от пълзящи розови рози. Между гъстите розови храсти чуруликаше с пълна сила някакво врабчово семейство, а в клоните на акацията над нас едър гълъб ухажваше гълъбицата си. През балконите на отсрещната кооперация две съседки спореха на висок глас коя долма е по-хубава — с месо или със зехтин? Евгения влезе с цветята в кухнята, но не се забави много. Вечно засменият главен готвач Ихсан излезе навън с двама от сервитьорите, носещи два големи подноса. Докато мигнем — и отрупаха масата с храна — бяло сирене, пъпеш, месни студени салати, лакерда, хамсия в саламура, саликорния, цикория, вкусна топика от нахут, домати, картофи, лук. Донесоха водата, ракията и хляба — и бяхме напълно готови. В градината влезе и Евгения, държеше вазата с цветята. В този момент осъзнах, че всъщност тя е липсвала на масата. Щом се приближи — и тримата се изправихме. Очите й пламтяха радостно.
	— Благодаря ви, много сте мили! — рече тя и постави вазата в едно по-празно ъгълче на масата.
	Докато сядаше на стола срещу мен, пред очите ми оживя една картина от миналото. Последните дни в гимназията… чаят по случай завършването… Препълнената зала… Тримата пак, както винаги, сме на една маса, но не сме седнали, а стоим прави. Хандан също влиза. Не е облечена в каки, а в бледорозово. Младо момиче — като вода, като цвете, като вятър. И тримата се стягаме, като я виждаме. Масата, на която ще седнем, е точно до нас. Столовете са празни. Първо сяда Хандан, от дясната страна на масата. Аз изчаквам. Някой от тях двамата да седне срещу нея. Но и те стоят прави. Никой не се възползва от случая. Хандан усеща ставащото. Няма как — тя трябва да избере кой да седне срещу нея. И онези, които не са избраниците, ще трябва да проявят непривична за възрастта им зрялост.
	— Седни, Невзат! — казва ми тя, посочвайки стола срещу себе си. — Защо стърчиш прав?
	После поглежда с омагьосващите си очи към другите двама приятели и ги подканя:
	— Демир, Йекта, хайде, сядайте и вие!
	Малко ми е чоглаво. От една страна, съм щастлив, че съм избраният, от друга страна, не ми е спокойно, защото приятелите ми са се засегнали.
	— Защо не седнеш, Невзат! — разнася се гласът на Евгения и ме връща от абитуриентските преживявания в „Татавла“.
	Звучи също като Хандан преди толкова много години: „Защо стърчиш прав?“.
	Поглеждам — всички са седнали, само аз стоя отстрани до масата. Не ми трябваше много да разбера, че се налага да си събера акъла в главата, размътена от старите спомени.
	— Щях да ви сипя ракията! — заоправдавах се аз, грабвайки гарафата. — Давайте си чашите!
	Придърпах четирите ракиени чашки по-близо, а в това време Демир продължаваше да сипе комплименти на Евгения, направо беше надминал себе си:
	— Храната изглежда фантастично! Откога не съм хапвал топик!
	Гостоприемната собственичка на механата обаче любезно ни предупреди:
	— Сакън, да не се наядете само с предястията, след малко ще стане и пържената цаца, а след нея идва ред и на калкана.
	— Значи, ще се натъпчем с риба! — с видим апетит се усмихна Демир. — Умирам за пържена цаца.
	Без да ги питам колко да им налея, напълних чашите им догоре с ракия.
	Толкова пъти бях пил и с тримата, че им знаех мерките наизуст. Острата миризма на анасон се разнесе из сенките на смрачаващата се градина. Тримата мъже сипахме вода в ракията си и тя побеля. Само чашката на Евгения остана прозрачна. Протегна се и я взе в ръка с изискано движение.
	— Хайде, наздраве, добра среща!
	Най-бърз бе Демир.
	— Добре заварили!
	Йекта не беше прогонил тъгата си, но и той се включи в церемонията.
	— За приятелството! — вдигна наздравица той. — За приятелството, което ще продължи вечно!
	Сигурно и Евгения бе усетила мъката в гласа на нашия поет и за да я разсее, тихичко добави:
	— И за живота… Все така да ни се усмихва!
	Този път не поетът, а ветеринарят се запъна. Лицето му се промени, радостно светналите му очи сякаш мигновено потънаха в печал. Заговори като човек, примирил се с поражението, наблягайки на всяка дума:
	— За живота… който ще продължи и след нас! — Какво им ставаше на тия момчета! — За живота — натъртено продължи Демир, но с някаква надежда в гласа, — за живота, който въпреки всичко си заслужава да го живеем. За живота, на който ще се насладим изцяло, преди да сме си отишли от него.
	Е, явно съм преувеличил! Първо Евгения се разсмя, а след нея прихнаха Демир и Йекта. В следващия миг всички се смеехме на глас и едновременно с наздравицата отпихме и първата си глътка.
	— За живота!
	Дори застиналият в тъга и нещастен до смърт поглед на Йекта се оживи малко.
	— Те винаги са си такива! — обърна се той към Евгения от другия край на масата. Все още държеше чашката си в ръка. — И като бяхме млади, пак така всичко правеха на инат. И двамата са кавгаджии, като бойни петли… и умират да се покажат пред хората!
	— Ами ти? — попита Евгения, докато слагаше от бялото сирене по чиниите. — Ти никога ли не си се карал с някого?
	— Как да не е! — вметнах аз в желанието си да поразведря малко приятеля си, който явно беше изпаднал в душевна криза. — Хич не го гледай, че е такъв дребен, много е злопаметен. Не забравя нищо лошо или несправедливо. Никога!
	— Но е търпелив! — обади се и Демир. — Не избързва, изчаква докрай и когато намери сгоден случай — си отмъщава безмилостно!
	Йекта все още не беше прогонил тъгата от погледа си, но и той не пропусна да се пошегува:
	— Абе, изкарахте ме хем зъл, хем жесток!
	— Я си припомни какво направи на онова момче от Карагюмрюклю? — нападнах го и аз.
	— Какво съм му сторил?
	— Какво е направил? Какво? — не сдържа любопитството си Евгения с някакво детско изражение, като че се беше върнала години назад.
	— Какво му е причинил ли? Ами фрасна момчето с камък по главата! — отвърнах аз, но като видях, че Евгения сбърчи вежди, се опитах да смекча случката. — Като казвам „момче“, не ме разбирай грешно. Той си беше бая пергиш, налитащ на бой и разправии. И поне два пъти по-едър от Йекта.
	И Демир, развеселен, потвърди думите ми:
	— Точно така, някаква грамада, същинска мечка от гората. Преспокойно можеше да ме натупа и мен!
	— То всъщност заради теб го замерих с камъка! — предаде се най-сетне нашият поет, който все пак трябваше да приеме голата истина. — Ако си спомняш, беше те притиснал в ъгъла и те душеше за врата. — И за да не стане някакво недоразумение, обърна се към Евгения да й обясни в каква ситуация бях аз в този момент: — А твоят Невзат беше повалил един друг и го млатеше с юмруци.
	Евгения се престори на разгневена и поклати уж ядосано глава.
	— Не се притеснявай, Евгения! Детски работи! — защити ме Йекта. Май вече беше прогонил мрачните облаци тъга в очите си. — Както и да е! И тогава този як юначага, аха, да удуши Демир! И аз направих първото, за което се сетих — грабнах един камък от земята и го фраснах по главата с него!
	— Той така и се срина на мястото си — намеси се и Демир. — Първо се зарадвах, че съм се отървал, но като го видях да лежи абсолютно неподвижен на земята — изплаших се до смърт!
	— А мен питаш ли ме? След удара оня се просна като мъртъв на земята! „Боже мили, убих го“, помислих си аз. И останалите момчета, като видяха падналия си водач, се уплашиха яко. Слава богу, нашият байчо дядо Яни ни се притече на помощ. Напръскахме го с вода, мушнахме му одеколон под носа и го свестихме момчето. Занесохме го до здравния пункт на съседната улица. Направиха му пет шева! А, Невзат, защо тогава не са ни закарали в полицията? — не можа да се сети Йекта.
	Отдавна беше, и аз нямах спомен.
	— Знам ли, бяхме ли ходили в участъка?
	— Не, не бяхме — отговори Демир, който помнеше като слон. — Момчето много се страхувало от баща си и дори не се оплакало от нас. „Ако баща ми научи, че сме се сбили — казало то, — ще си изям още един пердах!“
	Всичко оттогава ми беше някак си разпокъсано, неясно, сякаш през мъгла.
	— Вярно, а ние защо се бяхме сбили с ония деца?
	— Махленски кавги — опита се да замаже случката Демир. — Детска му работа!
	Понякога ме обхваща някаква идиотска глупост и явно сега също ме беше обзела, защото се чух да казвам:
	— Това добре, ама и махленска разправия да е, за какво всъщност се бяхме скарали? Не можехме да си поделим попската градина ли, за ритането на топката ли, за какво?
	— Зарежи това сега — вдигна чашката си Демир. — Да пием!
	Пихме. Не можах да разбера защо, но Йекта отново се затвори в себе си. А не би трябвало, понеже когато човек си спомня детството — обикновено всички грижи излитат от главата му.
	— Не, не беше чак нещо бог знае колко важно — не се отказвах аз да разнищвам случката, — преди това бяхме заплашили тази върлина, а той бе събрал дружината си и ни беше нападнал в „Балат“. Но защо го бяхме заплашвали?
	— Заради Хандан…
	Думите на Йекта сякаш се сгромолясаха по средата на масата. Разбрах, че съм направил грешка, но беше късно. Йекта обаче не изглеждаше засегнат. Сините му очи сякаш казваха: „Готов съм да се изправя срещу болката и да я победя!“.
	— Той я тормозеше и притесняваше, Невзат, забравил ли си? Нали ти му беше казал: „Ще ти разбия носа, ако още веднъж те видя тук!“, не помниш ли?
	Точно това бях казал. Демир стоеше на крачка зад мен, а Йекта — отстрани до мен. Спомних си, но каквото станало — станало. Говорехме за едни и същи случки, но преживелите ги деца изведнъж бяха пораснали. Вместо лекотата на детските пориви времето беше оставило в нас някаква тежест, примесена с горчилката на изминалите години. Проклинайки се вътрешно, се смълчах на мястото си. Само се надявах Евгения да каже нещо, да направи каквото и да е, но да ни изкара от това неловко за трима ни положение. Вместо това Йекта отново се обади:
	— Странно, че заговорихме за това! — рече той.
	Изглеждаше все така нещастен, но в очите му се четеше някаква твърдост.
	— Знаеш ли, Невзат, утре е годишнина от смъртта на Хандан!
	Сега разбрах защо мъката така силно го беше сграбчила в лапите си!
	— На Хандан и на Умут! — прошепна той и погледна Евгения: — Имах един-единствен син, Евгения. Казваше се Умут. На осем години беше, ходеше още в началното училище, в трети клас. В очите приличаше на майка си, в усмивката — на мен. — Замълча и пое дълбоко дъх, преди да продължи: — Хандан… Хандан ни беше приятелка, и на трима ни — посочи той Демир и мен. — Приятелка и на трима ни. Невзат и Демир я оставиха на мен. Оставиха я и избягаха от „Балат“ — опита се да се усмихне Йекта, но не успя. — Може би аз постъпих подло, като я взех.
	Демир беше свел глава, не виждах лицето му и не можех да разбера какво мисли.
	— Защото — продължи да излива душата си Йекта, — защото беше забранено да се докосваме до Хандан. Дори да не си го бяхме казали, това беше нашата мълчалива клетва, която май аз наруших… — Изглежда, искаше да убеди повече Евгения, отколкото нас. — Но само ние с Хандан останахме в „Балат“. Тези двамата приятели на масата тогава заминаха и ни оставиха. Макар да знаех, че постъпвам долно, не можех да позволя Хандан да се омъжи за някой друг… — Пак ни погледна: — Не знам дали, ако на мое място беше Невзат или Демир, нямаше да направи същото. Но аз го направих. Накрая Хандан стана моя съпруга — изрече той с горчива усмивка и продължи: — Така че утре е годишнината от смъртта на жена ми и сина ми.
	Замълча. Заедно с него замълчаха и весело цвъркащите в плета врабчета, спря сладкото гугукане на гълъбите в клоните на акацията, млъкнаха жените, провикващи се от балконите. Всичко се смълча в този миг. В градината настъпи глуха, плътна, печална тишина. Никой не смееше да я наруши, да помръдне или да проговори. Ако не се беше раззвънял телефонът ми, сигурно така и щяхме да си останем, потънали в отчаяно мълчание. Грабнах го като спасителна сламка. Търсеше ме Лейля Баркън. Отговорих й от мястото си, без да се дръпна настрани, с надеждата, че така ще успеем да се откопчим от притисналата ни като плътна завеса траурна печал.
	— Ало…
	— Ало, Невзат бей — гласът й прозвуча гневно. — Не са освободили Намък.
	— Каквооо? — попитах аз, колкото да спечеля време и да се окопитя. Не беше толкова лесно да се пренеса от света на чувствата към професията си. — Какво не са направили?
	— Не са освободили Намък, казвам, щели да го задържат в управлението до понеделник. Така ми казаха адвокатите. Вярно ли е?
	Иззвъняването на телефона беше свършило работа — не само Евгения, но и Демир и Йекта бяха надигнали глави от дълбокия кладенец на тъгата и ме гледаха. Направих им знак, че се извинявам, преди да отговоря на Лейля:
	— За съжаление, вярно е, Лейля ханъм! В задната част на микробуса е открито петно кръв.
	Тази думичка разбуни интереса на сътрапезниците ми.
	— Може на някого от колегите му да му е потекло кръв от носа или да се е порязал, и кръвта да е оттам.
	— Сигурен съм, че така се е случило — опитах се да я поуспокоя аз, — но имаме пет трупа. И трябва да изследваме това петно. Не се тревожете, аз ще ускоря нещата, до два дни ще имаме резултатите от изследването. И в понеделник ще освободим Намък бей.
	Приятелите ми се бяха превърнали целите в слух и внимателно следяха разговора. Бях доволен, че сме се отърсили от тягостната атмосфера отпреди малко, но трудно бих казал същото за Лейля, която беше на отсрещната линия.
	— Значи, ще прекара две нощи в участъка, така ли?
	— Няма как иначе… Ако можех да направя нещо друго, щях да съм го направил.
	— Къде ще спи през нощта?
	— Не е много комфортно, но ще има легло, където да се опъне.
	— Няма да остане гладен, нали?
	— Не, няма да е гладен. Аз лично ще се погрижа за Намък.
	Какво друго можеше да направи жената?
	— Аз ви имам доверие, Невзат бей. Поверявам го на вас.
	— Не се тревожете, нищо лошо няма да му се случи.
	Лейля ми благодари и затвори.
	— Пет убийства ли? — ужасено попита Евгения. — Петима души ли са били убити?
	При друг случай никога нямаше да повдигна тази тема или щях да я прекратя, но щом чуха за престъпленията, приятелите ми тутакси забравиха за собствените си притеснения и болки и ме зяпнаха в устата. И без това в повечето вестници вече бяха публикували материали за случилото се, и затова започнах да им разказвам:
	— Това е може би най-интересният случай в професионалния ми живот. Някакви убиват набелязаните жертви и ги оставят на исторически места в Истанбул.
	— Интересно — тихо попита Демир, облегнал лакти на масата, — дали ги оставят до паметници от османското време?
	— Много по-стари, Демир, правят препратки към времето на Византион.
	— Византион ли?
	— Това е първото име на този град — обясни Йекта, започнал да се посъвзема от траурното си настроение.
	Хареса ми, че се включи в разговора.
	— Браво, Йекта — реших да го окуража аз, — има ли нещо, което да не знаеш?
	— Толкова много съм чел за историята на града, че би трябвало да го знам вече. Само че ми е любопитно — пред кой паметник от периода на Византион са оставили трупа, казваш?
	— Ами пред несъществуващ вече. На Сарайбурну, където се смята, че някога се е намирал храмът на Посейдон.
	— Вие как разбрахте, че е оставен там? Нали вече го нямало?
	— По монетата… — Гледаха ме смаяно. — Бяха оставили и една монета до трупа, изсечена в името на града Византион. А при следващите жертви намерихме и други монети — на Константин, на Теодосий ІІ, на Юстиниан…
	— Римските императори, нали така? — попита Евгения с широко отворени очи. — Все техни монети ли имаше?
	— Не само, имаше и от Мехмед Фатих. Тялото на вчерашната жертва беше при джамията „Фатих“, а главата му беше изпратена до музея „Топкапъ“.
	Евгения се потресе от ужас.
	— Страшна работа! Как може човек да направи подобно нещо?
	— Да, страшно е. Но по-лошото е, че изглежда, тези убийства ще продължат. И ние се опитваме да отгатнем къде убийците ще оставят следващата си жертва.
	Погледнах към Йекта, който отново беше започнал да се унася в мислите си, потъвайки в дълбоките им мрачни води.
	— Ей, Йекта, ти си учил архитектура. Къде ще оставят убийците следващия труп според теб?
	Бях го хванал неподготвен. Отговори объркано:
	— Моля?! Че откъде бих могъл да знам?
	— Значи, след Фатих на кой султан от османската епоха би могъл да бъде паметникът?
	Сбърчи чело, събра червеникавите си вежди.
	— Ами, знаете, след Фатих е синът му Баязид. Неговото кюллийе е на площад „Баязид“ — продължи догадките си той. — Има и Селим Явуз, неговото кюллийе е някъде в „Чаршамба“. — Сините му очи станаха по-дълбоки. — Като стигнем до Сюлейман Великолепни, там нещата се разделят. Защото започва периодът на Мимар Синан. Ако убийците правят отпратка към епохата на Сюлейман Великолепни, то има доста паметници, изградени от Мимар Синан. Кюллийето „Хасеки“, джамията „Шехзаде“, джамията „Михримах султан“, да не говорим за „Сюлейманийе“.
	— Ако ти беше на тяхно място, кое от тези места щеше да избереш?
	Погледна ме с негодувание.
	— Ти какво, ще сравняваш приятеля си с убийците ли?
	Помислих си, че се е засегнал, и се опитах да смекча положението.
	— Казвам например, нищо повече — заоправдавах се аз и с многозначителен вид добавих: — Пък и в това разследване изобщо не знаем дали убийците са лоши хора. Между нас казано, всички убити са забъркани в далавери и тъмни дела. Все са хора, предали интересите на този град за пари.
	— Но никой не заслужава да умре — намеси се Евгения. — Колкото и да са прави, не е хубаво да се възхищаваш на убийци!
	Бях се оказал между два огъня.
	— И аз мисля също като теб, Евгения! Казах това, за да обясня по-добре ситуацията…
	Тъкмо се надявах, че нещата са се успокоили и ще се върнем към прекъснатия ни разговор, когато и Демир се обади неочаквано, включвайки се в хора на моите критици:
	— Ти не мислиш така, Невзат! Сам го каза. Ето, и Йекта е свидетел.
	— На какво съм свидетел?
	— Спомни си, братко! Последния път, когато Невзат дойде на разходката ни с „Агора“.
	Йекта все още не разбираше за какво става дума и гледаше с празен поглед, докато Евгения, щом чу „Агора“, и веднага се развълнува:
	— Механата ли? Оная в „Балат“?
	— Не, моята лодка — поправи я Демир. — Покойният ми баща много обичаше атмосферата в механите. И вярно, най-често ходеше в „Агора“, точно до нашата къща. Затова и беше кръстил лодката си „Агора“… — Отново се обърна към мен и каза: — Спомни си последната ни разходка, миналата есен…
	Само бледи сенки и почти изтрити картини — нищо друго не излизаше във въображението ми.
	— Когато се беше спуснала страшна мъгла над морето — не се отказваше Демир. — И нямаше жива душа около нас…
	— Точно така, спомних си! — оживи се Йекта. — Наистина, каква гледка беше тогава! Мъглата се издигаше право от морето. Беше скрила всички грозни къщи на отсрещния бряг. Виждахме единствено минаретата на „Султан Ахмед“, кубетата на „Ая София“ и кулите на двореца „Топкапъ“. Сякаш плувахме към един призрачен град, увиснал в небето!
	Внезапно картината на малката лодка насред мъглата в морската шир като светкавица проблесна в паметта ми.
	— Да, спомних си! Точно така, невероятна мъгла беше! Непрогледна! Сякаш целият Истанбул се беше скрил в някакъв бял облак от прах.
	— Много странна сутрин беше — глухо прошепна Демир. — Не виждахме нищо друго, освен самите себе си. Морето беше като завладяно от извънземни…
	Не можех да издържа повече да слушам как ветеринарят, най-здравомислещият сред нас, говореше толкова загадъчно.
	— Никой нищо не беше завладявал! Имаше гъста мъгла — нищо повече! И без това нямахме късмет — така и нищо не хванахме до сутринта!
	— Както и да е — дойде на себе си Демир. — За тази разходка ставаше дума. И главите ни бяха малко объркани… Тогава ти стана прав, Невзат, и гневно заговори: „Погледнете тази красота! Направо я ограбват! Безмилостно го плячкосват този град! А ние сме неспособни да направим каквото и да било…!“.
	Не, изобщо не си спомнях този момент.
	— Така ли съм казал?
	— Едно към едно — потвърди Йекта. — Съвсем същото каза! Никога не те бях виждал толкова гневен! Беше изпълнен с отвращение! И каза: „Тия, дето разграбват този град, трябва да бъдат избивани — един по един“… Така каза…
	— Хайде де, не мога да кажа подобно нещо?!
	По лицето на Демир се разля невинно изражение.
	— Каза го, Невзат, каза го. Дори поспорихме с теб. Аз твърдях, че е грешно да се убиват хора, а ти — обратното: „Знам, че не е правилно, но ние ги хващаме, те ги пускат… Правосъдието стига само донякъде. Справедливостта никога не възтържествува. Убийци, крадци, измамници се разхождат свободно по улиците… Човек трябва да грабне оръжие и…“.
	Наистина нищо подобно не изплуваше в паметта ми.
	— Да не грешите, момчета? Аз не бих одобрил убийството на хора. По каквато и да било причина.
	— Беше пиян и не беше на себе си. Може да е бил някой друг Невзат, измъкнал се от униформата си на свобода.
	— Не мисля — опитвах се да се защитя аз, но наистина приятелите ми нямаха никаква причина да лъжат. — Трябва бая да съм пийнал, та чак да съм си загубил ума.
	— Вярно, много беше пил, не чак да си загубиш акъла, но колкото да загубиш здравия си разум.
	— Грешни неща съм казал тогава — признах си аз, посягайки към чашката. — Колкото и негодници, заслужаващи смърт, да има в този град, ако съм казал „да ги убием“, значи, съм казал нещо много грешно. Хайде да пием! — вдигнах чаша аз.
	Първа Евгения се чукна с мен.
	— Да пием за живота, не за смъртта!
	И приятелите ми не останаха по-назад:
	— За живота!
	След като обаче сложихме обратно чашите на масата, продължихме да говорим за убийците. По-право, аз ги върнах на същата тема.
	— Да, Йекта, какво ще кажеш за мястото на следващата жертва? Кажи да видим къде според теб би могло да бъде?
	Този път той не се засегна.
	— Не им знам мисленето на убийците, но ако ме питат мен, бих казал — при „Сюлейманийе“. Най-великолепното творение на Сюлейман Законодателя. Времето на възход на Османската империя. И според мен сред стотиците постройки на Мимар Синан това е истинският му шедьовър!
	— Стотици ли? — попита Евгения, на която бройката се беше сторила малко попреувеличена. — Наистина ли е направил толкова много?
	— Четиристотин произведения — натъртваше на всяка дума Йекта. — Трудно е да се каже точната им бройка, но историците са убедени, че са толкова. Не само в Истанбул — от Одрин до Багдад, по цялата територия на империята. Джамията „Селимийе“, която е едно от най-важните му творения, както знаете, е в Одрин. Джамии, медресета, тюрбета, имарети, болници, хамами, кервансараи, ханове, акведукти, мостове, кьошкове, дворци… Да, ужасно много неща е съградил Синан — само за един живот!
	— А и животът му е бил доста дългичък! — добавих аз наученото от майка ми. — Живял е почти сто години.
	— Деветдесет и нещо. Да беше стиснал малко зъби — и щеше да ги докара до сто… Но и за такъв дълъг живот пак е много направеното от него…
	— Да не забравяме, че зад него е стояла огромна империя — продължи мисълта му Евгения. — И то в най-блестящия, най-богатия си период.
	— Еее, естествено, ако не беше толкова богата, нямаше да е толкова успешен. Така е, той е бил архитект на империята. С нейна помощ и подкрепа е успял да сътвори великолепните си постройки. Но ако питате мен — истинското произведение на Мимар Синан е този град. Във всяко ъгълче на Истанбул, не само зад градските стени, на всяко място в града се възправят творенията му. Дори е построил джамията в нашия квартал „Балат“ — „Феррух Кетхуда“ в Айвансарай.
	— Да не забравяме и тази в „Драман“* — припомних аз. — Как й беше името?
	[* Квартал в околностите на „Фатих“. — Б.пр.]
	— Джамията на Юнус бей.
	— Има и една, как беше, в Егрикапъ, оная върху затвора Анемас — спомни си Демир и за друга джамия.
	— Джамията „Иваз ефенди“… Но само тези ли? Например „Караахмед паша“ в „Топакпъ“, в квартал „Еюб“ — джамията „Зал Махмуд паша“, джамията на Синан паша, която съсипахме, като прекарахме улица през градинката на „Бешикташ“, точно срещу нея — тюрбето на Хайдар паша Барбарос, от другата страна на площад „Юскюдар“ пък е джамията, направена от името на Михримах султан, и пак на „Юскюдар“, на морския бряг, е изящната джамия на Шемси Ахмед паша… Джамията „Молла Челеби“ във „Фъндъклъ“, в Салъпазар оная малката джамийка на Кълъч Али паша, която е умалено копие на „Ая София“… А знаете ли, че авторът на „Дон Кихот“, Сервантес, е бил работник в строителството на тази джамия? Нейсе, просто исках да кажа, че произведенията на Синан не се измерват само с броя си. Тюрбето на Селим ІІ в градината на „Ая София“, двете й минарета, колоните, кьошкът на Мурад ІІ в „Топкапъ“ — говореше той, все по-разпалено, сякаш се гневеше на нещо… — Вижте, трудно е дори да се изброят имената на сътвореното от Синан, но великият майстор е вложил ум и вдъхновение във всеки техен отделен детайл — куполите, арките, минаретата, слепите прозорци, комините, прозорците, колонадите, портиците, капителите на колоните, главните порти, вратите, слънчевите часовници, пясъчните часовници, шадраваните, минбарите, михрабите, керамичните плочки, украсите, калиграфските надписи, витражите… всичко е премислял до последната подробност. Дори когато е правил кюллийето „Сюлейманийе“, за малко да пострада, защото е забавил работата по строежа точно заради детайлите. Онези, които не са го долюбвали, разправяли, че няма да може да завърши джамията навреме, и пръскали клюки за това. Като стигнали до султан Сюлейман, той се метнал на коня си и дошъл лично да види как вървят работите.
	„Абе, Мимар — рекъл султанът, — защо не си се захванал с моята джамия, ами се занимаваш да си губиш времето с разни незначителни неща?“
	Даже го сплашил още повече, като му дал за пример случилото се с нещастния архитект Атик Синан, изградил джамията „Фатих“.
	„Не ти ли е за поука архитектът на баща ми султан Мехмед хан?“
	Великият Мимар Синан се разтреперил като лист пред падишаха, нито може да продума, нито да отговори нещо.
	Султанът ядосано му наредил: „Когато тази сграда бъде готова, бързо ми прати хабер. Иначе — ти си знаеш“.
	Без да вдига глава, Мимар Синан му казал следното: „В държавата на благочестивия ни султан джамията ще е готова за два месеца, с божията помощ!“.
	Сюлейман Великолепни решил, че от страх Синан дърдори глупости, и се обърнал към агите до себе си: „А бре, я го попитайте и вие този кога ще бъде готова тази сграда?“.
	И те също го попитали: „Мимар ага, чухте ли какво заповяда нашият благодетелен падишах? Кога ще бъде затворена вратата на тази джамия, за да бъде напълно готова?“.
	Синан им отвърнал с цялото си огромно сърце: „Когато се завършат двата месеца, тогава ще е готова!“.
	Тогава султанът призовал двамата аги за свидетели и казал: „Мимар, ако, след като минат два месеца, тя не е готова, пак ще се срещнем с теб“.
	Така отговорил, но като се върнал в двореца, пак се размислил. Събрал агите си и им рекъл: „Ясно е, че Мимар е откачил. Може ли работа за няколко години да се свърши за два месеца? Нещастникът сигурно е полудял от страх! Извикайте го и го питайте и вие, вижте какво ще ви отговори и като сравним с това, което ми е казал, ще разберем колко зле е тая работа…“.
	Агите от двореца извикали Синан и още веднъж го запитали: „Кога ще е готова сградата?“.
	Синан самоуверено им отговорил: „Обещах на нашия падишах да я свърша за два месеца. Дай боже, като станат два месеца, ще й сложа и име, та който го чуе, да я споменава с добро“.
	Агите се явили с този отговор пред султана: „Султане, човекът съвсем се е побъркал. Надявал се много скоро да може да се прави намаз в джамията ви!“.
	И след два месеца, както обещал, Синан предал готовата джамия. А султанът, който смятал това за невъзможно, за да се извини на архитекта за грубостта си към него, му подал ключовете на джамията и му казал: „Ти трябва да отвориш Божия дом, който съгради, с чистото си сърце и с молитвите си!“.
	Такъв гений бил Синан. Всяко негово творение било уникално! Той никога не се повтарял — винаги правел нещо съвсем различно!
	Реших, че Йекта е свършил, но в очите му проблесна някакво дяволско пламъче.
	— Бога ми, Невзат — изрече многозначително той, — ако бях на мястото на убийците, нямаше да правя препратки нито към гърците, нито към римляните, нито към османците, а само към Синан! Към нещо, съградено от него. Защото нито един крал или император, които са минали и заминали, нито един султан или везир не са дали на този град толкова много произведения!


>	Престолнината на Сюлейман Великолепни — градът на Мимар Синан

	Синан гледаше Божия дом. Най-големият му купол, окачен сякаш на самия небосвод. Гледаше малките куполи около него, обръжили го като златни звезди спътници. Плуващите в небесната синева четири минарета. Богато украсените, сякаш усукани спираловидно шерефета. Отвъдните светове, към които сочеха минаретата. Арките, напомнящи на вечната луна. Колонадите, в чиито сенки можеше да прекараш целия си живот. Фонтанът, от който струеше водата на живота! Стените, изработени като прекрасни килими. Разноцветните прозорци. Здраво заключените порти, зад които сякаш се криеше самият рай.
	Синан гледаше Божия дом. Най-величествената постройка, която беше правил някога. Този божествен храм щеше да промени облика на града. Свързвайки разума със сърцето, сливайки труда с вярата, превръщайки начертаното в поезия. Да, още веднъж щеше да промени този град. Мраморът приличаше на везана коприна, железните украси — на най-фина бродерия, дърворезбите — на дантели. Както пророкът Соломон управляваше джиновете, така и главният архитект на султан Сюлейман Великолепни, Синан, беше подчинил на волята си всичко живо и неживо на земята и в недрата й.
	Синан гледаше Божия дом. Погледът му галеше всеки детайл, умът му изброяваше дните, останали в миналото. Гледаше огромните стени на храма и пред очите му изплуваха кирпичените къщи и едно селско хлапе, тичащо по калните улици между тях. Още ненавършил петнайсет, и се откъсна от семейството си, тръгна бос и гол по света. Като първия човек Адам. Като странник сред аджами огланите*. Тих и скромен, опитващ се с дюлгерството да забрави тъгата за близките си.
	[* Набираните като кръвен данък (девширме) за „слуги на Високата порта“ момчета са наричани и „аджами оглан“ — новобранци, необучени деца. Съществуват различни мнения за възрастта им: между 3 и 6, 6 и 8, 8 и 16 години. И част от тях били прехвърляни в Анадола и поверявани на местни семейства, в които били турцизирани и ислямизирани. По-късно били изпращани в Истанбул и разпределяни и обучавани в еничарските казарми в Одрин и Константинопол. Момчетата с най-добри физически и умствени данни оставали за обучение в обслужващите корпуси към султанския дворец и попълвали личната гвардия на владетеля. — Б.пр.]
	Синан гледаше Божия дом. Спомняше си как бе започнал всичко от дюлгерството. Първо беше изучил тайните на дървото — всичките тънкости на занаята, трудностите, красотата. Скоро усвои езика на дървото и започна да разговаря с камъка, земята, желязото, стъклото. Но никога нищо не вкарваше в калъп — нито дървото, нито камъка, нито твърдото желязо, нито чупливото стъкло. Ако не беше станал дюлгерин, нямаше да може да построи и този величествен храм. Още щом вдъхна аромата на първото дърво, което резбоваше, усети не само уханието на бор, а цял един океан от миризми, който се разля в тялото му и го изпълни отвътре.
	Синан гледаше Божия дом. На крачка пред него бе султан Сюлейман Великолепни. Предците му бяха посадили едно дърво насред пустошта на степите. То се беше разклонило и хвърлило сянката си върху три континента. Нему се падаше да го отгледа още по-голямо и да побере целия свят под сянката му. Предците му бяха сътворили този град, превръщайки го в розова градина. Нему се падаше да оживи тази розова градина, да я изпълни с музика, поезия, да я украси с миниатюри, с красотата на калиграфското изкуство, с архитектурата. Ако не израстяха рози от ножницата на сабята му, ако един султан не намереше мъдростта в розите, той не би могъл да стане владетел на света.
	Султанът гледаше Божия дом. На крачка зад него бе главният архитект Синан. Този султан, който беше сянката на Аллах върху земята. Този султан, който владееше три континента. Османският император, владетелят на света. Единственият син на султан Селим Явуз — Сюлейман Великолепни. Този султан, който педя по педя беше разширил империята и се беше прославил в целия свят. Този султан, който беше направил Синан свой главен архитект и му беше отворил всички врати на империята, беше му дал хазната, за да строи. Бе му дал властта да обнови града, да го разхубави и благоустрои. Разбира се, че Синан щеше да стои на крачка зад него, почтително, с наведена глава.
	Султан Сюлейман Великолепни гледаше Божия дом. Очите му блестяха като диаманти изпод тюрбана. Изправи гордо чело, погледна с преклонение към величествения храм, символ на исляма и неговия пророк. Огромна благодарност се надигна в сърцето му, докато съзерцаваше четирите минарета, издигнати в прослава на четиримата халифи. Благодареше на Аллах, на прадядо си султан Мехмед Фатих хан, на дядо си Баязид хан и на баща си султан Селим Явуз. Благодареше, че и той като тях бе успял да съгради такъв храм и да им го дари. Тъгата му вече се бе разсеяла, сърцето му се бе разведрило, съмненията му се бяха изпарили. Вече знаеше, че също както империята, и името му щеше да живее заедно с тази джамия.
	Султан Сюлейман Великолепни гледаше Божия дом. На крачка зад него бе главният архитект Синан. Затаил дъх в очакване какво ще каже падишахът на този свят. Беше затаил дъх, но сърцето му биеше лудо. Като развълнувано море, като вятър в градина, като небе пред проливен дъжд. Като първия път, когато беше преклонил чело пред хаджи Бекташ, когато влезе в еничарския корпус. Като първия път, в който потегли на поход. Както когато спуснаха три лодки във водите на езерото Ван, и му се струваше, че никога няма да достигнат до другия бряг. Като болезнения спомен за смъртта на майка му, за която научи при първото си завръщане у дома.
	Сюлейман гледаше Божия дом. Величественият храм, който винаги ще се споменава с неговото име. Гледаше свещената постройка, сякаш изографисана направо в небето. Единственото и неповторимо творение на неговата династия и на неговото управление. Синан гледаше към портата на Божия дом. Зад двете й украсени със седеф резбовани врати сякаш се криеше самият рай. Гледаше ключовете, които щяха да отворят тази порта. Бяха кацнали в дланите му като гълъб — предвестник на щастливи дни. Султанът гледаше Мимар Синан. Архитектът бе свел глава, бе забил поглед в земята. Почтително стоеше на крачка зад султана.
	Сюлейман гледаше Синан. Човекът, който за седем години беше завършил този величествен храм. Като Аллах, който за седем дни беше създал седемте небеса и за седем дни беше създал всичко живо. Сюлейман гледаше Синан, чиято съдба, както и неговата, беше предначертана — да бъде слуга на султаната. Архитектът, който беше построил кюллийе в памет на любимата му жена, тюрбе за починалия му син, джамии за дъщеря му. Геният, издигнал във всяко кътче на града своите божествени творения. Султанът извика Синан и му каза:
	— Ела, Мимарбашъ*, тези ключове са твои! Ти трябва да отвориш Божия дом, който съгради с чистото си сърце и с молитвите си!
	[* Мимарбашъ означава „главен архитект“. — Б.пр.]


>	В сенчестата градина на мъртвите

	— Според мен от всички джамии, които наричаме „Божи дом“, най-красивата е „Сюлейманийе“ — беше казал Йекта.
	И ето ме отново пред нея. Изведнъж възправила се пред мен като някое чудо в края на тесните улици с прогнили дървени сгради и редици от грозни кооперации. Чакаше ме, също като единствения ни свидетел от небесата — пълната сребриста месечина, която блестеше като лампа в нощната тъма. Някой умел дюлгерин беше пренесъл образа й върху четвъртото минаре на джамията, В този миг ме обхвана предчувствието, че тази нощ ще имаме среща със следващата жертва. Дали беше професионална интуиция, дали някакво странно чувство от тайнствената светлина на сребърната луна, това не знам, но бях сигурен, че ще открием нов труп тази вечер. Въпреки това не исках тази мисъл изцяло да завладее съзнанието ми. Погледнах към празното пространство пред джамията — нямаше жива душа. Ни човек, ни улично псе, ни бездомна котка. Може би само птиците спяха в клоните на дърветата, но аз не можех да ги видя.
	Чувствах се много особено пред този величествен храм, след като цялата вечер си приказвахме само за Мимар Синан и за „Сюлейманийе“. Но това ми усещане идваше не толкова от вида на осветения петвековен храм, който не беше загубил нищо от дневното си великолепие, колкото от един спомен, събудил тези чувства в мен. За пръв път бях дошъл тук с баща ми в една празнична утрин. Игла да хвърлиш — нямаше къде да падне, толкова многолюдна бе насъбралата се тълпа. Едва си намерихме място в един ъгъл, облицован с тюркоазени керамични плочки. Причината да дойдем дотук бе не само желанието да изпълним празничната си молитва в джамията, но и стихотворението на Яхия Кемал — „Празнична утрин в Сюлейманийе“, любимото на баща ми, обожаващ поезията. И до днес помня някои от строфите: „От последния миг на нощта / във небесата плющят крила, по земята — грохот от нозе. / Ето ги, идат, пристигат в надпревара! В тоз тъй великолепен и чудесен свят! / Изпълват въздуха видения безброй, / завръщат се от всеки хоризонт като от боен поход, / завладял земи безчет. / В покой се сливат светлина и мрак. / Вървят безспир в тъмата живи и мъртви, / долитат на ята от всеки край / и през свещените врати изпълват храма“…
	Пълната луна сияеше все по-ярко във все по-сгъстяващия се нощен мрак. Влязох тихичко в храма през вратата, около която не се виждаха нито хора, нито видения, нито сенки. Минах покрай дългите надгробни камъни на умрелите преди стотици години, за да стигна в градинката между тюрбетата на султан Сюлейман и неговата любима Хюррем султан.
	Преди да дойда в „Сюлейманийе“, говорих с началниците на екипите, поставени да охраняват около двете джамии — „Шехзаде“ и „Баязид“. Бяха спрели почти дузина съмнителни лица, бяха проверили няколко бели микробуса, но не бяха попаднали на никого, който да отговаря на профила на убиеца, когото търсехме. Али лично ръководеше екипа тук. Щом тръгнах от „Татавла“, веднага го потърсих по телефона. Докладва ми, че няма нищо ново: „Аз съм при тюрбето, господин главен инспектор, в сенчестата градина на мъртвите — каза ми иронично той, — мястото, което привлича най-малко внимание в джамията“.
	Намерих го точно там, все едно го бях поставил собственоръчно на това място. На лицето му не личеше и най-малката следа от умора, макар от ранни зори да беше на крак. Щом ме видя, широко се усмихна и белите му зъби проблеснаха даже в полумрака.
	— Елате, господин главен инспектор! Елате! Странна работа — чудно хубаво мирише тук!
	Прав беше — в градината между двете тюрбета, напомнящи на омагьосани каменни шатри под светлината на нощта, розовото ухание беше плътно като завеса.
	— На човек му се завива свят от тоя приказен аромат бе, Али!
	— Така е, шефе! Замайва ти главата, без да си близнал и капка алкохол!
	Аз бях в по-лошо положение — макар да не бях пил много, все пак идвах от софра с много ракия, а сега и този аромат на рози…
	Но не се чувствах пиян. Заради Йекта цялата вечер бях на тръни и не усетих вкуса ни на храната, ни на питиетата. Всъщност умът ми беше при момчетата, дежурещи около двете джамии. И очаквах всеки миг телефонът ми да звънне и да ми съобщят за нова жертва… Въпреки това вечерта не мина лошо. Йекта дори се развесели накрая и взе да приглася на песните. И Евгения беше щастлива, настроението й се помрачи само когато приятелите ми си тръгнаха преди единайсет, а и аз веднага трябваше да застъпя на служба.
	— Не разбирам — върна ме към реалността унесеният глас на Али. Очите му блестяха като живи въглени под лунната светлина. Беше зареял поглед в тюрбето на Хюррем султан. — Не разбирам защо, след като са се обичали толкова Сюлейман и Хюррем, са в отделни тюрбета?
	— Не знам, може би заради славата на султаната — отвърнах аз, поглеждайки към тюрбето на най-славния владетел на империята, обградено с колонада от мраморни стълбове. — Но знам, че до падишаха са гробниците на близките му. Например тази на дъщеря му Михримах също е до неговата.
	Али зачудено ме изгледа.
	— Има ли нещо, което да не знаете, шефе?
	Впрочем това снощи го беше разказал на масата моят приятел поетът. Аз непрекъснато му задавах най-различни въпроси, само и само да не изпадне отново в онова си траурно настроение, така че през цялата вечер той говори най-много. Гледах и да не го накарат да чете стихове, защото и поезията можеше да го вкара във водовъртежа на скръбта и да го задуши. Слава богу, и Евгения, която схвана сериозността на положението, не настояваше да рецитира стиховете си. Така че разговорът се въртеше главно върху „Сюлейманийе“, пред стените на която стояхме сега, и около Мимар Синан. Йекта ни разказа една толкова хубава история за любовта между великия архитект и дъщерята на Сюлейман, Михримах, че Евгения направо си умря от удоволствие, слушайки тази легенда. Казвам „легенда“, защото разказаното от Йекта бе твърде далеч от достоверността.
	— Има и една интересна история за тази Михримах — заговорих аз на влачещия се подире ми Али, докато вървяхме към тюрбето на Сюлейман. Изкачих няколкото стъпала на входа и надзърнах в прозорците зад колоните. Тюрбето беше потънало в мрак и не различавах ковчезите. Обърнах се към Али, който ме следваше неотстъпно по петите, и започнах да му разказвам снощната история на Йекта:
	— Според някои Мимар Синан бил влюбен в Михримах султан, докато тя живеела с баща си. Но как би могъл един обикновен архитект да грабне сърцето на султанската щерка? Затова нещастният Синан не разкрил на никого за тайния огън в душата си и заровил сърдечната си тайна в мълчание. По това време султан Сюлейман омъжил обичната си дъщеря си за някой си Рюстем паша. И като му кацнало птичето на рамото, той набързо станал един от най-влиятелните велики везири на империята. Но заедно с това и делата му се умножили и не му оставало много време за жена му. Какво да прави Михримах султан, нямало и на кого да се оплаче, взела, че се посветила на благотворителни дела. Опитвала се да помага на самотници, на бедняци, занимавала се с благоустройството на града и така се срещнала и със Синан. Той намерил сгоден случай да й разкрие любовта си, когато Михримах поискала от него да й построи една джамия. И той вложил всичките си умения и талант, изграждайки джамията срещу пристанището Юскюдар. Но това не й било достатъчно и тя пожелала да й се построи втора джамия — онази при Едирнекапъ. Но имало една особеност в тези джамии, която да загатвала за името й. „Михр“ означава „слънце“, „мах“ пък значи „луна“. Значи, името й било „Слънце и луна“. Синан разкрил любовта си, като построил едната джамия на мястото, където залязвало слънцето, а другата там, където изгрявала месечината. И Михримах султан всеки път по веднъж в годината гледала как слънцето залязва зад минарето на джамията при Едирнекапъ и как изгрява луната между минаретата на джамията в Юскюдар.
	— Ама че любов! — проговори Али, разбърквайки буйните си коси с пръсти.
	Дали си мислеше за Зейнеб, или само така си говореше, не беше ясно.
	— Сигурно затова казват, че той е създавал поезия от камъка.
	— Даже според същата легенда, понеже тя е била погребана тук, и Мимар Синан е направил тюрбето си също в „Сюлейманийе“.
	Али заоглежда малките гробове в гробището, сякаш беше пропуснал някаква важна подробност.
	— И Мимар Синан ли е положен тук?
	Посочих към отсрещната страна на задната градинка:
	— Не, не е тук, на долната улица е.
	— Жалко, че изобщо не съм обръщал внимание, шефе!
	След като чу историята за любовта на великия архитект, нашият срамежлив Ромео започна да го цени повече. Аз обаче нали си бях човек на действието и се хващах за всяко нещо, което ми дойдеше на ума, затова и в този миг сърцето ми се сви само като се сетих, че булевардът, на който се намираше тюрбето на Синан, е един от обиколните пътища около джамията.
	— Ние контролираме това място, нали? — разтревожено попитах аз на глас. — Нали имаме хора около тюрбето на Синан?
	Тревогата ми моментално се предаде и на Али. Той мигновено забрави за всякакви любовни трепети и изпадна в паника:
	— Къде казахте, че е тюрбето му?
	— Къде да е? На булеварда от долната страна на градината… Нали го обозначихме на картата… На булевард „Мимар Синан“…
	Облекчено въздъхна:
	— Ааа, добре! Контролираме и входа, и изхода на този булевард!
	Но въпреки това му беше неспокойно. Взе да пристъпва на място, както беше застанал прав. Не ми се искаше да го притеснявам, но ако наистина долният булевард е останал непокрит…
	— Хайде да отидем да хвърлим едно око! — казах аз, тръгвайки към вратата, през която само преди малко бях влязъл. — Тъкмо ще видиш и тюрбето на Синан!
	Излязохме от вратата на „Сюлейманийе“ и тръгнахме наляво от чаршията с редиците дюкянчета, където беше и ресторантчето, в което тази сутрин бях закусил. Вървяхме точно по средата на кюллийето. Съпровождаше ни бледата светлина на пълната луна, процеждаща се измежду колоните на вековните чинари в двора на джамията, и завихме по уличката „Шифа“*, наречена така, понеже там се намираше болницата, или Дарюшшифахането. Тюрбето на Синан беше в края на уличката, от едната страна на която бяха постройките на кюллийето, а от другата страна — стените на джамията. Като стигнахме края й, показах на Али скромното мраморно тюрбе, извисяващо се на нещо като островче в ъгъла на булевард „Мимар Синан“, който ни се падаше отдясно.
	[* Шифа означава „лечение“, шифахане — „болница“. — Б.пр.]
	— Ето, това е гробницата на Синан.
	Помощникът ми изглеждаше разочарован. Първо погледна скромното, но прелестно тюрбе, после — извисяващата се огромна джамия „Сюлейманийе“.
	— Не е ли доста малко?
	Някаква горчивина пропълзя в мен.
	— Така е — смотолевих аз. — Малко е, но пък е красиво!
	В този миг Али се стресна от телефона си, който беше нагласил на вибрация.
	— Момчетата ме търсят — каза той, преди да го вдигне. — Дали няма някакво развитие?
	Изобщо нямаше да се учудя. Гледах го с любопитство, докато си поемаше дъх, преди да отговори.
	Гласът му едва се чуваше.
	— Какво? — попита той и се закиска. — Недей така бе, братче! Аз съм бе, аз, не ме ли позна? Шефът е с мен. Добре, добре. Браво, бъдете нащрек!
	Прибра си телефона и с някаква неприкрита гордост каза:
	— Видели ни, но в тъмното не могли да ни различат… та ми съобщиха, че двама души са тръгнали по булеварда.
	Това беше добре! Вече съвсем успокоен, тръгнах към тюрбето на Синан, следван от помощника ми и пълната луна.
	— Точно на най-високото са го направили — прошепна Али, спирайки пред шадравана, издялан от цяло парче мрамор.
	С едната си ръка сочеше към булевард „Мимар Синан“, с другата — към „Фетва Йокушу“.
	— Точно на пресечната точка на двете улици.
	Минахме от страната на булеварда покрай покритите с мраморни табели стени. Срещу себе си видяхме красив, изящно издялан от камък прозорец. След туй стигнахме до самия гроб зад металните оградки. Той беше във формата на ковчег, а надгробният камък — във формата на чалма. Над тях се извисяваше малкият купол на тюрбето, носен от шест колони. „Дори собствената си гробница е направил сам уста Мимар Синан!“ — прокънтя изведнъж в ушите ми гласът на Йекта от снощи. Успях да прочета само седемте стиха от поемата, изписана върху метална плоча под надгробието във формата на чалма:
	„Издигна над четиристотин величествени месджида. / Направи на осемдесет места джамии този изкусен майстор. / Живя почти сто години и накрая почина. / Всевишният да превърне мястото, където лежи, в райска градина. / Покойният Саи каза [тази] хронограма. / В годината 996 (1588 г.) напусна тоя свят най-първият измежду архитектите Синан. / Млади и стари нека се молят за успокоение на душата му.“*
	[* Благодаря на колегата ми Орлин Събев за превода от османски език на този пасаж. — Б.пр.]
	— Да почива в мир! — произнесе с уважение Али. — Голям човек е бил бе, шефе! И с огромно сърце!
	Ако не беше толкова сърцат, какво ли щеше да прави Синан? Живял е във времена, когато султаните са колели и бесели. Животът му е висял на косъм, или по-точно, зависел е от думата на султана. Всеки миг е можело да изгуби главата си. И все пак ще да е бил човек в хармония със себе си. Надживял е четирима султани, както каза Йекта. Селим Явуз, Сюлейман Великолепни, Селим ІІ, Мурад ІІІ. И сигурно, докато е изпълнявал заповедите им, се е подсмихвал под мустак: „Някой ден от вас ще остане само името, а моите творения ще служат на хората хиляди години“.
	— Каква е тая миризма?
	Тази нощ явно помощникът ми беше обладан от мания за миризми.
	— Каква миризма, Али? Аз не усещам нищо.
	— Май на леш, шефе! — отговори ми той и ме викна. — Идва иззад железните пръчки на оградата!
	Али беше застанал успоредно на надгробието. Приближих се към него, лек ветрец облъхна лицето ми и в този миг усетих миризмата. Беше прав — отвратителна воня на мърша! От вътрешността на тюрбето ли се разнасяше? Дали не беше на някоя умряла котка или куче, или пък на някоя чайка със счупено крило, паднала вътре? И двамата се разстроихме, че такава гадна миризма идеше от тюрбето на Синан. За да видим от какво беше, надникнахме през железните решетки на прозорчето. Но подът на тюрбето тънеше в мрак, не виждахме нищо друго, освен себе си. Може нещото да беше откъм долната част на саркофага. Обиколихме фонтана и излязохме от долната уличка, откъм „Фетва Йокушу“. Едва направили няколко крачки — и щяхме да се задушим от миризмата!
	— Какво е това бе? — размърмори се Али, стискайки носа си с пръсти. — Сякаш се разхождаме между пресни незаровени гробове!
	Видях го тъкмо като свърши да говори, пет метра по-надолу в пресечката надясно.
	— Али, виж! — прошепнах аз.
	Опитвайки се да разбере какво му соча, помощникът ми се взря към началото на уличката.
	— Белият микробус! — прошепнах му пак аз, докато зареждах пистолета си.
	За миг се изпъна като тетива на лък, дори си беше извадил оръжието, преди още да съм му казал. За да не издаваме излишен шум, дори не съобщихме на екипа. Спуснахме се покрай стената, под сачака и запристъпвахме към белия бус. Колкото повече приближавахме, толкова по-нетърпима ставаше вонята. Щом стигнахме до ъгъла, спуснахме се по уличката, но там нямаше никой. Насочихме пистолетите си към колата и минахме до задната врата. Направих знак на Али да я отвори. Той завъртя дръжката и тя с метално проскърцване се отвори. Блъсна ни още по-силна, още по-непоносима миризма. С отварянето на вратата се включи и осветлението на колата. В нея нямаше никой, ако, разбира се, не броим трупа на пода.


>	Да не би да е ред на Адем Йездан?

	Очакваше ни голяма изненада, като погледнахме лицето на лежащия на пода труп. Този път убийците бяха прерязали гърлото човек, когото познавахме — Хакан Ямалъ, способният адвокат на Адем Йездан, изчезнал отпреди два дни. Преодоляхме учудването си и позвънихме на екипа за местопрестъпленията. След това започнахме да изследваме трудно побиращия се в задната част на буса труп. Хакан Ямалъ беше заклан, както и останалите жертви, но беше положен не по гръб, а на дясната си страна. Ръцете му не бяха над главата, а на гърдите, но пак така завързани за китките като връх на стрела. Още не бяхме разгадали предишните, а убийците ни предлагаха нови загадки, нови мистерии. Отчаяно започнах да мисля — какво имаше в посоката, в която сочеха вързаните му длани? Първото, за което се сетих, беше известната с гълъбите си Нова джамия — „Йениджами“, превърнала се в символ на площад „Еминьоню“. Или както повече ми харесваше да я наричам — джамията на Валиде султан. Това беше най-величественият храм, намиращ се в посоката, указана от убийците.
	— Адем Йездан дали се отървава? — откъсна ме от мислите ми Али, притискащ все още с пръсти носа си, така и несвикнал с отвратителната миризма на трупа. — Какво ще кажете? След като е убит най-приближеният му човек, значи, той излиза чист?
	Трудно беше човек да си поеме въздух от вонята, плътно изпълнила целия микробус отвътре. Особено след оня свеж полъх с дъх на рози, на който се бяхме наслаждавали преди малко.
	— Не бъди толкова сигурен — отвърнах аз, едва поемайки си въздух. — Още никой не е извън подозрение.
	— Как така? Възможно ли е да е наредил да убият и най-близкия му юридически съветник?
	Защо да не беше възможно? Ако тези престъпления ги извършваше Адем Йездан или караше други да ги извършват, и без да му мигне окото, беше затрил петима души, защо сега да не убиеше и шестия? Адвокат Хакан Ямалъ не му беше близък, и той като останалите само му вършеше работа. Нали и тази сутрин още в офиса ми каза, че готви племенника си за юридически съветник? Трябваше да има много сериозна причина да убие собствения си адвокат. Поне толкова сериозна, като онази за другите пет убийства. Да не би пък и Хакан да е бил замесен в оная далавера с падналата стена? Сигурно е бил — този набрилянтинен адвокат ще да е бил главният актьор в съдебното дело. Но пък при първата ни среща с Адем Йездан той не присъстваше. Да не би пък онзи, върнал се, не върнал се от Москва, да го е очистил? Не, беше много рано да си правим такива изводи. Може да беше точно обратното — някой да премахваше един по един хората, работили за Адем Йездан? Ако бе така, вероятността следващата жертва да е самият затънал в далавери бизнесмен ставаше все по-голяма.
	— Възможно е да убива собствените си хора — отговорих на любопитния си помощник аз. — Може обаче и да е невинен. Но и в двата случая трябва спешно да се срещнем с него. Имаш ли домашния му адрес?
	— Имам телефона му, шефе! Нали говорих сутринта с него! Ей сега ще му се обадя и ще разбера адреса му.
	Излязох от колата, защото миризмата вече беше станала нетърпима, а и понеже не можехме да се бутаме и двамата отзад, опитвайки се да обследваме нещата. Навън ме чакаха свежата пролетна нощ и влажният ветрец, повяващ откъм морето. Нищо че не ухаеше така омайно като розовата градина, поех дълбоко въздух в дробовете си и вдигнах глава към сияйната луна, която сякаш ми шепнеше: „Нали ви казвах, че ще намерите още един труп тази нощ“… Веднага сведох глава и също като вечно стърчащата над главата ми, сякаш да не пропусне и най-малката подробност, досадна луна, погледнах нещастния ми помощник, опитващ се да работи сред непоносимата воня.
	— Али, погледни дали има някаква монета в ръката на жертвата — наредих му аз.
	Наведе се към пода на микробуса, но бързо вдигна главата си и се изправи.
	— Приближа ли се малко — и не се трае тая смрад… А днес беше горещо и вратите и прозорците на микробуса са били затворени под слънчевите лъчи, та трупът доста се е вмирисал… Трябва да е тук от обед, а може и от сутринта… тъй като следяхме горния булевард, изобщо не му обърнахме внимание на този хълм… А да си кажем правичката — въобще не се и сетихме за Мимар Синан…
	Обърна се към мен, сякаш спомнил си важна подробност:
	— И тази Лейля Баркън, и тя нищо не спомена за Мимар Синан, нали?
	— Май спомена нещичко и за него, но не и че убийците ще оставят тялото близо до неговото тюрбе. Откъде би могла да знае?
	Али май се опитваше да проточи разговора ни, само и само да не се приближава до трупа.
	— Така казвате, но нито едно от предположенията й не се изпълни.
	— И си прав, и не си. Всички важни хора в Дружеството за защита на Истанбул са в ареста, ако убийствата са тяхна работа, кой тогава е убил тоя адвокат?
	Почеса се по главата.
	— Може да имат други хора. Може дружеството да е параван, както казва Адем Йездан, и зад него да стои някаква тайна организация. Защо пък не?
	На мен обаче подобна вероятност не ми изглеждаше много убедителна.
	— Малко ще им е трудно, Али! Нали видя членовете му? Тия хора не могат да създадат нелегална организация. Пък и целите на дружеството не са да рушат и развалят, напротив, те се борят срещу рушителите, посягащи на историята на този град, срещу неговите грабители, които се опитват да го плячкосат.
	— Аз казвам, в случай че не са искрени, шефе.
	— Не сме намерили нито едно доказателство за тяхната неискреност…
	Като видя, че не може да ме убеди, смени темата.
	— Вие от кого сте научили толкова много за този Мимар Синан?
	— От един приятел архитект, от нашия Йекта… Май не си се запознавал с него?
	— Онзи, когото срещнахме оня ден пред вас ли? Стегнатият, едричкият… който гледаше строго…
	Как добре описа Демир!
	— Строго гледаше, нали? Не, този едрият е Демир, той е ветеринар. Йекта е архитектът, който ми разказа за Мимар Синан. — Замълчах за миг. — Странното е, че ми каза: „Ако бях на мястото на убийците, щях да сложа жертвата при гроба на Мимар Синан“.
	На Али не му се видя чак толкова странно вярното предположение на Йекта:
	— Де да го бяхме питали него от самото начало! Щеше да ни е от по-голяма полза, отколкото онова, което ни разправяше онази, историчката…
	Сигурно щеше да ни е по-полезен, но аз нямах намерение да забърквам приятеля си в неща, свързани с престъпления.
	— Както и да е, Али, хайде вече виж има ли нещо в ръката, а ако не можеш, излез да погледна аз.
	Нашата луда глава веднага се стегна, не можеше да бъде поставян под съмнение неговият кураж!
	— И дума да не става, шефе — рече той и пак приклекна в колата. — Аз ще погледна, само изчаквах да чуя какво ще кажете.
	Опитваше се да не обръща внимание на миризмата, но направо не беше възможно! Лицето му се сбръчкваше от само себе си! Погледна във всяка една от дланите на трупа.
	— Много е тъмно, не мога да видя нищо!
	Обърна вкочанилите се ръце на адвоката към светлината.
	— Чакайте, чакайте, май има нещо…
	Извади химикалка от коженото си сако. Мушна я в затворените длани на жертвата. От отвора изпадна монета. Вдигна я към светлината.
	— Май е златна… Има някакъв надпис на арабски. — Не можеше да го разчете и ми я подаде: — Според вас за кого може да е сечена тази монета?
	За да отговоря, нямах нужда от преводач.
	— За кого да е? За Сюлейман Великолепни… Не мисля, че Османската династия ще изсече монети в чест на архитекта Мимар Синан…
	— Само внимавайте, шефе, да не се изтрият отпечатъците, че после Зейнеб ще ни убие! — предупреди ме той, подавайки ми историческата монета.
	Хванах я с двата си пръста от краищата.
	— Всъщност къде е Зейнеб? Трябва и на нея да съобщим…
	Като познавач, сложих си очилата и приближих монетата към очите си. Докато разглеждах арабските букви, вмъкнали се една в друга като мравчена следа, Али ме информира и за Зейнеб:
	— Десетина минути преди да дойдете, разговарях с нея. Беше с екипа, изследващ кървавото петно в микробуса на Дружеството за защита на Истанбул. Но ми каза, че отива в къщата на Недждет.
	Много странно, каква работа можеше да има посред нощите в къщата на Недждет?
	— Защо? — отместих поглед от монетата аз. — Какво ще прави в къщата му?
	— Имало нещо, свързано с гравюрите. Попитах я какво точно, но ми каза, че не била сигурна и не искала да й се подиграват, ако нищо не излезе. Ако е както си го мислела, така или иначе, съм щял да разбера.
	Беше ми писнало вече от техните заяждания.
	— Веднага намери Зейнеб — с цялата си началническа строгост наредих аз. — Където и да е, моментално да се яви тук! И ти излизай вече оттам! Останалото ще го свърши екипът за разследване на местопрестъпленията.
	Али, щастлив, изскочи навън. Отдалечи се от буса и също като мен преди малко дълбоко пое въздух в дробовете си.
	— Ох, бе, имало живот!
	Но не успя да се наслади докрай на свежия въздух, ами грабна телефона и зазвъня на Зейнеб, както му бях наредил. Но тя не вдигаше, макар че й звънеше през минута. Да не би пък да й се е случило нещо лошо? Но какво толкова можеше да се случи в къщата на Недждет? Не само погледът, но и цялото лице на Али помръкнаха от тревожните му мисли.
	— Може да е оставила чантата си в друга стая и да не си чува телефона — казах аз, но не знам кого повече се мъчех да успокоя — него или себе си? — След малко сигурно ще ни се обади. Ако не — пак ще я търсим. Дай да видим сега да го намерим и тоя Адем Йездан…
	Али отново взе да набира номера на Йездан. Дори аз чух съобщението от отсрещната страна на линията: „Търсеният от вас номер не може да бъде избран в момента. След сигнала оставете вашето съобщение“.
	Дали спеше? И за да не го безпокоят, да си беше изключил телефона? Или пък беше избягал? Все пак беше още твърде рано, за да се тревожа. Помощникът ми ме гледаше въпросително, чудейки се дали да му остави съобщение. Но и аз не знаех какво да му кажа. Ако чакаме до сутринта, можеше да стане много късно. В петък убийците ни бяха поднесли две жертви наведнъж. Нерешителността ми прекъсна звъненето на мобилния ми. Беше Зейнеб.
	— Затвори — рекох на Али, преди да вдигна. — Зейнеб ми звъни, Адем ще го потърсим по-късно.
	Облекчение и щастие се разляха по лицето на нашия немирник, но гласът на Зейнеб беше ужасно напрегнат.
	— Ало, шефе, има ли нещо ново? Али ме търси, но аз карах и не можех да му вдигна.
	Нашето момиче спазваше всички правила!
	— Сега спрях и веднага звъннах, но телефонът на Али даваше заето.
	— Той пък търсеше Адем Йездан. Последната жертва е неговият адвокат…
	— Още един труп?
	— Да, а ти къде си?
	— Карам по крайбрежния булевард. Отивах в „Саматия“, в къщата на Недждет Денизел…
	— Каква работа имаш там?
	Без да искам, гласът ми прозвуча много строго.
	— Нещо свързано с гравюрите, господин главен комисар. Спомняте ли си изобразените върху тях места?
	— Защо? Какво имаше на гравюрите толкова?
	— Ако не ме лъже паметта, те изобразяват същите онези исторически места, където са оставяни жертвите…
	Опитах се да си ги представя. Пред очите ми изплува картината на някакво тържество пред султанския дворец в Сарайбурну. На другата гравюра май имаше изобразена Константиновата колона. Другите не можех да си спомня подробно, но макар и смътно, виждах силуетите на молещите се в градината на „Ая София“ и рисунъка на четирите минарета на „Сюлейманийе“, прострени в небето като ръцете на някой отчаяно уповаващ се в небесата човек. И ако е така, както си мислеше Зейнеб, за секунди щяхме да узнаем къде ще е следващата жертва.
	— Сигурна ли си? — попитах я с вълнение в гласа си, което не можах да овладея въпреки старанието си. — Убедена ли си, че са същите места?
	— Не съм, господин началник, не съм сигурна. Затова исках да ги погледна още веднъж, гравюрите де. Но убийците са взели оставените монети от тази къща. И е възможно да са определили къде да оставят жертвите също според изобразените на картините места.
	Имаше логика в това. Но в цялото ни разследване досега имаше доста логични предположения, директно заминали в кошчето, така че можеше за пореден път да се разочароваме. Единственият начин да избегнем това бе Зейнеб да изпълни намерението си и да отиде в онази къща и да разгледа отново гравюрите.
	— Добре, Зейнеб, ти продължавай каквото си започнала. Но щом разбереш нещо, веднага ни се обади! Този въпрос за седемте рисунки, изглежда, е важен и като бройка…
	— Както заповядате, господин началник! — каза тя и добави малко преди да й затворя: — И да не забравя — имам телефона на Адем Йездан, събрала съм всичката информация за него по разследването. Ако не отговаря на мобилния си, да ви дам домашния…
	По джиесема не успяхме, но като набрахме стационарния, на четвъртото позвъняване някой вдигна и се обади със сънлив глас, който ми беше някак си познат:
	— Ало, слушам… Кого търсите?
	— Здравейте! Аз съм главен инспектор Невзат. Искам да говоря с Адем бей.
	— Здравейте, Невзат бей! — оживи се гласът отсреща. — Аз съм Салих… Тази сутрин се срещнахме в „Дерсаадет“…
	Племенникът, на когото Адем Йездан имаше най-голямо доверие.
	— Здравейте, Салих! Извинете, че ви безпокоим посред нощ, но трябва да открием чичо ви.
	— Да не се е случило нещо лошо?
	— Хакан… Хакан Ямалъ е убит.
	— Убит ли? — попита той след кратко мълчание. — Кой? Кой го е извършил?
	— Не знаем, но трябва спешно да говорим с чичо ви.
	— Чичо ми… Чичо ми още не се е прибрал — малко нервно отвърна Салих.
	— Не се ли е прибрал?
	— Не знам, веднага след вас излезе от офиса, каза, че ще ходи с някого на вечеря…
	— С кого?
	— Какво… какво се е случило, господин главен инспектор? Чичо ми да не е в опасност? — на пресекулки попита той и по гласа му личеше, че е изпаднал в паника.
	— Не съм сигурен… но е възможно. С кого щеше да ходи на вечеря?
	— Не знам — отговори отчаяно. — Но е записано в ангажиментите за деня…
	— При вас ли е графикът?
	— Не, в офиса е. В стаята, където бяхте днес… Върху масата… винаги стои там.
	— Сега има ли някой в офиса?
	— Пазачите са там — отговори той, явно опитвайки се да си събере ума. — Да ги потърся ли да им кажа да погледнат?
	Може точно в този миг Адем Йездан да седеше в някой луксозен ресторант и да си пиеше кафенцето с конячето, но можеше и като останалите шест жертви да чакаше смъртта си, прострян върху масата на убийците. Това не го бяхме предвидили.
	— Обадете им се, но им кажете нищо да не пипат, само им съобщете, че аз идвам. Искам сам да погледна… — Племенникът замълча нерешително. — Вижте, Салих, сигурно сте чули, че досега са убити шестима души. Безмилостните убийци, прекрасно съзнаващи какво вършат, са ги убили, без да им мигне окото. И чичо ви в този момент може да е в ръцете им. Разбирате ли ме? Ако са го хванали…
	— Добре, добре, господин главен инспектор — отговори Салих, проумял важността на нещата. — Веднага ще се обадя в „Дерсаадет“!
	— Да не би Адем Йездан да е на ред? — попита Али, който не се сдържаше на мястото си от любопитство. — Добре де, ако Адем не е убиецът, кои ще са тия хора?
	Не знаех. Дали не е някоя тайна организация, за която арестуваният Намък беше скрил от нас? Или пък е някой, за когото, както каза Зейнеб, изобщо не се сещаме? Някаква мафиотска група? Не знаех, затова подканих Али:
	— Хайде, да вървим! Може да открием нещо в „Дерсаадет“.
	Докато изкачвахме стръмната „Фетва Йокушу“, отново погледнах луната, която сякаш ни следваше по петите. Сега изглеждаше по-скоро тъжна, отколкото тайнствена. Като някой римски оракул, предварително знаещ какво ще се случи… Гледаше ни с отчаянието на пророк, твърде късно предупредил за идващото нещастие…


>	Грабителите на тоя град трябва да бъдат избивани един по един

	Осветената в червени светлини сграда на „Дерсаадет“ се възправяше като някакъв хилядолетен дворец в мрака на нощта. Пълната луна, която през цялото време не ни изпускаше и за миг от погледа си, се разположи върху покрива и човек наистина лесно можеше да си представи, че се е пренесъл във времената на Древния Рим. Но двамата пазачи, които не носеха нито шлемове, нито копринени дрехи, нито красиви щитове като римските бранители, бързичко ни върнаха в реалността на днешния ден. Телефонното обаждане на Салих беше предизвикало паника и те вече ни очакваха пред мраморните стълби на входа.
	— Добър вечер! — поздравих аз, показвайки служебната си карта. — Главен инспектор Невзат, а това е колегата ми инспектор Али.
	— Добре дошли, господин главен инспектор! — отвърна слабичкият човечец с неимоверно дългия нос, стърчащ изпод козирката на шапката му. — Аз съм Дурсун — каза той и посочи към другия, който дъвчеше дъвка и сякаш изобщо не му пукаше за нас. — А това е Тарък. Ние сме нощната охрана тук.
	Спокойствието на Тарък изглеждаше непробиваемо, сякаш ни най-малко не го бяхме нарушили с идването си.
	— Заповядайте, с какво можем да ви помогнем?
	Всъщност искаше да попита какво се е случило, в очите и на двамата се четеше любопитство и нетърпение да научат какво става. Но аз се направих, че не забелязвам това, и минах направо на въпроса:
	— В колко започнахте смяната си? Тоест в колко часа дойдохте във фирмата?
	— В шест, господин главен инспектор.
	— Ти отговаряй за себе си — безцеремонно прекъсна колегата си Тарък. — Аз дойдох в пет. Рюштю от дневната смяна ме помоли да дойда по-рано. Били се скарали с тъста му и щял да ходи в Бейкоз да се сдобряват…
	Говореше бавно, без да бърза, изговаряйки думите една по една. Ако го бяхме оставили да приказва, щеше да ни разкаже и цялата история защо Рюштю се беше скарал с бащата на жена си.
	— Видяхте ли Адем бей? — веднага го прекъснах аз. — Надвечер или по-късно?
	Лицата и на двамата се напрегнаха, изглеждаха разтревожени, и двамата категорично клатеха отрицателно глави.
	— Не сме го виждали…
	— Аз като дойдох, тук бяха само Джемал и Рюштю — каза Тарък, разбрал най-сетне, че работата е сериозна, и изплю дъвката от устата си. — Какво е станало? Да не му се е случило нещо на Адем бей?
	— Няма нищо, само трябва да видим нещо в кабинета му — посочи Али към сградата.
	Нашата потайност не им хареса, но нямаше как да ни се противопоставят.
	— Кой кабинет искате да видите? — с неохота попита Тарък. — Стаята на долния етаж, където приема гости, или горната, където работи?
	Не ми се занимаваше с капризите на тоя дангалак точно сега, когато неговият шеф може би береше душа.
	— И двете — казах, тръгвайки по стълбите. — Инспектор Али ще погледне в долния, а аз ще проверя в горния.
	Моята самоувереност си каза думата. И двамата пазачи безпрекословно заизкачваха стълбите след нас. Даже Дурсун се позабърза мъничко и мина отпред. Отвори двете крила на старата дървена врата, отдръпвайки едновременно слабото си тяло и огромния си нос.
	— Заповядайте!
	Влязохме. Долният етаж изглеждаше по същия начин, както като го видях сутринта. Али посочи стълбата между двете колони, върху които се мъдреха византийските орли.
	— Аз оттук ли да мина?
	В полумрака тази зала, в която бяхме преди два дни, изглеждаше още по-величествена. От лампите във формата на свещници се процеждаше слаба червеникава светлина и статуите на римските императори, скрити в сенките, придаваха на това място още по-голяма тайнственост.
	— Да, ще слезем в залата — отговорих на гледащия ме колебливо Али. — Долу ще минете през втората врата… През която влязохме заедно с Адем бей — казах аз и се обърнах към Тарък. — Прав съм, нали? Там е приемната на вашия шеф.
	Дурсун реагира преди колегата си:
	— Точно така, господин главен инспектор, там е.
	Али се насочи към стълбата, все едно се разхождаше в собствената си къща, а Тарък искаше да го придружи. Но ако оставех тоя проблемен пазач насаме с помощника ми, кой знае какви неприятности щяха да ми изсипят на главата. Затова веднага му препречих пътя:
	— Тарък, ти ела с мен!
	Двамата изобщо не се смутиха от заповедническия тон, с който им говорех, все едно ми бяха подчинени.
	— Дурсун, ти помогни на Али!
	— Както желаете, господин главен инспектор! — с неохота се подчини той.
	Заедно с Тарък тръгнахме към асансьора. И на втория етаж нищо не се бе променило от сутринта. Минахме между двете колони с барелефа на османския герб и стигнахме до дървената врата. Протегнах се към украсената брава, но Тарък ме спря:
	— Заключена е, господин главен инспектор! Не се влиза толкова лесно в стаята на Адем бей!
	Извади някакъв ключ от джоба си и продължи да обяснява:
	— И ключовете не ги дава на всеки, само на избрани хора! Ако нещо изчезне отвътре — отговаря оня, който има достъп. Затова и един колега беше уволнен миналия месец.
	Без да искам, тихо се засмях:
	— Ако вътре не намерим онова, което търсим, то значи, че няма да изчезне някоя вещ, а ще сме загубили самия Адем бей!
	Тревожно премигна и аха, да набере смелост да ме попита, но аз го подканих да побърза:
	— Хайде, Тарък, хайде! Да не губим време!
	Втори път завъртя ключовете. След двете леки проскърцвания резбованата дървена врата се отвори. В тъмната стая, осветявана само от процеждащата се през прозорците лунна светлина, нищо не можеше да се различи.
	— Лампите… откъде се светват лампите?
	Тарък докосна скритите зад завесата ключове и изведнъж огромният полилей се превърна в някаква невероятна светлинна феерия. Пред очите ни стаята в червено и златно заблестя в най-невероятните цветове на дъгата. Бързо тръгнах към масата в стил Луи Не-знам-си-кой. Тарък с любопитство ме наблюдаваше. Огледах повърхността на бюрото, но не видях нищо, което да напомняше за график или тефтерче с бележки. Наведох се към чекмеджетата. Отворих най-горното — някаква мастилница, комплект химикалки, празен тефтер, броеница със сребърни пискюли, зад тях една неотворена кутия с пури, позлатена запалка…
	— Какво търсите, господин главен инспектор? — Трябва доста намусено да съм го погледнал, защото с треперещ глас се опита да обясни: — Ами ако ми кажете какво търсите, може да ви помогна да го намерите…
	— Графика… Търся бележника на Адем бей… В който са записани срещите му…
	Понеже никак не бях сигурен, че може да ми помогне, се наведох и затършувах в долното чекмедже.
	— Ето там е — проговори Тарък.
	Вдигнах глава. Сочеше ми един черен тефтер върху малката кокетна масичка отляво на креслото, на което седеше тази сутрин Адем Йездан, точно до бордния журнал на турските авиолинии. Взех си обратно всички лоши мисли относно Тарък и тръгнах към масичката. Седнах на креслото на Адем Йездан и запрелиствах тефтера. Последните четири дни бяха празни, но да, ето я съботата. Тук беше надраскано нещо с разкривени грозни букви. Колкото и да се опитвах, не можех да ги разчета. Безпомощно протегнах страничката към Тарък:
	— Виж, можеш ли да разчетеш какво е написано?
	Взе тефтера и погледна бележката, която му сочех:
	— Папагал, пише папагал, господин главен инспектор. А съседната дума май е „ветеринар“. Дванайсет… сигурно е часът на срещата им.
	Спомних си — Адем беше ни казал за новите си папагали. Ветеринарят му бил намерил нова двойка жако. Щял да ходи да си ги вземе. Може би този ветеринар го е видял за последно. Къде ли му е кабинетът, да видим?
	— В „Балат“ — рече Тарък, сякаш прочел мислите ми. — Пише „Балат“. Изглежда, в дванайсет е щял да се среща с някакъв ветеринар в „Балат“…
	В момента, в който чух думичката „Балат“, повече не слушах нищо от онова, което ми говореше пазачът. Някакъв ветеринар в „Балат“! Да не е нашият Демир? Не, това беше невъзможно! Вдигнах глава и срещнах смаяния поглед на Тарък, който ме гледаше в лицето, останало без капка кръв.
	— Какво има, господин главен инспектор?
	— Нищо! — отвърнах аз и взех бележника. Може пък тоя глупак да е прочел грешно! Сложих си очилата и отново погледнах написаното. Проверих буквата „а“, после „т“-то. За съжаление, Тарък си беше прав — последната дума беше „Балат“! Без никакво съмнение! Как така, Демир ли щеше да се окаже ветеринарят на Адем? Ако беше така, приятелят ми нямаше ли да ми каже? И какво точно да ми каже? Откъде да знае, че съм разпитвал Адем Йездан? Не, не, не мислех, че има такава връзка. Трябва да е някаква случайност. Да не би Демир да е единственият ветеринар в „Балат“? Опитвайки се да се успокоя, станах от старинното кресло и отново застанах зад масата. Отворих чекмеджето, което се бях наканил да прегледам преди малко. Вътре имаше бланки на „Дерсаадет“, пликове, марки, печат на фирмата, а най-долу — дълъг визитник в бордо. Извадих го върху масата и тревожно запрелиствах страниците му. Визитките бяха подредени по азбучен ред. Намерих страницата на „Д“. Слава богу, нямаше визитка на Демир! Тъкмо да се успокоя — и забелязах, че визитките са подредени по фамилно име. Сърцето ми спря в гърлото. Обърнах на „Дж“ — фамилията на Демир беше Джинхан. На тази буква имаше две срещуположни страници с визитки, по шест на всяка, общо дванайсет. Започнах да ги разглеждам една по една, но така и не стигнах до края — петата вляво беше визитката на моя приятел Демир. Отпечатана върху бежов картон с тъмночервени букви: „Демир Джинхан. Ветеринарен лекар“. Оставих визитника на масата и се сринах в креслото. В този миг не мислех вече за Демир, а за думите на Йекта: „Ако бях на мястото на убийците, щях да направя препратка направо към някое творение на Синан“. Бяхме намерили колата с трупа наблизо до тюрбето на Мимар Синан. Възможно ли бе? Тези двамата да са направили такава лудост? И защо да го правят? Може би заради мен? Може би аз ги бях тласнал към това? С казаните от мен в лодката думи: „Грабителите на тоя град трябва да бъдат избивани един по един!“. Не, глупости си мисля! Йекта не може да се забърка в подобно нещо! В убийството на ония, които вредят на Истанбул… Дори бивш левичар като Намък не би предприел подобно нещо. Защо Йекта да прави това? Ами Демир? Не, и Демир не би го направил… Но Адем Йездан последно е отишъл да се срещне с него. Възможно е да е отишъл на срещата. Може Демир да е и ветеринарят, намерил му двойката папагали. Това не означаваше, че е убил Адем Йездан. Само него ли? Ами останалите шестима? Каква връзка можеше да има между жертвите и Йекта и Демир?
	— На мен ли казахте нещо, господин главен инспектор? — попита Тарък и гласът му разсея обладалия ме кошмар.
	Стоеше пред мен и се опитваше да разбере какво правя. Трябваше веднага да се отърва от него.
	— Да те помоля да повикаш помощника ми от долу? Имам да говоря за нещо с него.
	Спря нерешително. Явно не искаше да ме оставя сам в стаята.
	— Ами… господин инспектор, защо не го потърсите по джиесема?
	Побеснях. По това време на нощта, в това състояние само ми трябваше да се занимавам с някакъв глупак!
	— Какво искаш да кажеш, Тарък? — избухнах аз. — Нямаш ми доверие, значи?
	Веднага отстъпи назад.
	— Не, не! Моля ви, господин главен инспектор! Как да ви нямам доверие? Може ли такова нещо? Аз само…
	— Хайде, Тарък, хайде синко, върви сега и извикай инспектор Али!
	Излезе с подвита опашка. Но не ми стана по-добре, след като останах сам. Пак погледнах визитката на Демир. За миг подозренията ми се сториха безумни. Като бълнуване на някой луд. Виденията на някой полицай шизофреник. Каква връзка можеха да имат приятелите ми с тези престъпления? Всичко беше само една случайност. Демир беше известен ветеринар. И Адем го е открил. Погледнах и другите визитки — имаше на шивачи, ресторантьори, зъболекари, журналисти, предприемачи, депутати, очни лекари, дори и на един кардиолог… Демир беше един от тях. Защо да е свързан с престъпленията? Но вътре в мен дяволът продължаваше да ми шепне: „Добре, но последно Адем е отишъл да се срещне с Демир. И оттогава е изчезнал“. Припомних си израза на лицето на Демир, когато влезе в „Татавла“ — тогава си бях помислил, че е имал успешна операция или че е разрешил някой свой сериозен проблем. Можеше ли да бъде самоувереността, самодоволството на един убиец от това, че е убил и последната си жертва, без никой да успее да го залови? Опитвах се да прогоня тази мисъл от съзнанието си, но си спомних и угрижения, печален вид на Йекта, когато ми казваше: „Много е късно бе, Невзат!“. Но нали беше годишнина от смъртта на Хандан и сина му Умут. Може и затова да е бил нещастен… и толкова тъжен. Три години бяха минали от катастрофата… Три години ли? Стреснах се, сякаш преживях шок. Три години… точно колкото бяха минали, откакто се беше срутила стената на цистерната на строежа на Адем Йездан… Така ми беше казала Лейля Баркън. Ушите ми запищяха. Сърцето ми заби лудо. Дали Хандан и Умут бяха загиналите под падналата стена? „Ужасна злополука — беше ми казал Йекта, като се опитвах да го успокоя. — Каквато не можеш да си представиш! Изведнъж ни настигна!“. Вече ми беше трудно да си поемам въздух. Изправих се. Виеше ми се свят. Отидох до един от дългите прозорци с убиточервените пердета със златни ширити отстрани. Отворих го. Свежият въздух ме блъсна в лицето. Сякаш главата ми малко престана да се върти. Но тежестта в съзнанието ми, в сърцето ми растеше непрестанно. Погледнах следващата ме неотклонно месечина — нарастваше и ставаше все по-зловеща. Не исках да я гледам повече. Не, това не можеха да го извършат моите приятели! Върнах се обратно в стаята, извадих мобилния си. Потърсих Лейля Баркън. Дружеството за защита на Истанбул беше завело делото, можеше да имат някакво досие. Ако трябва, щях да я взема от дома й, да я закарам до Дружеството и там да погледнем документите. Докато й звънях, се замислих, какво да кажа на Али, който само след минута щеше да влезе в стаята. И направих нещо, което никога не би трябвало да правя — извадих визитката на Демир и я прибрах в джоба си. Да, главният инспектор Невзат вече компрометираше уликите! Всъщност не знаех какво да правя. Единственото ми желание беше приятелите ми да не се окажат убийци! Исках всяко доказателство, всяка улика срещу тях да изчезнат от само себе си! Лейля се обади със сънлив глас:
	— Ало, Невзат бей, как сте! Нещо лошо ли се е случило?
	— Не, не — опитвах се да скрия тревогата си аз. — Всичко е наред. Извинявам се, че ви будя посред нощите. Но се случи нещо, което оневинява Намък.
	— Така ли? — гласът й изведнъж прозвуча съвсем бодро. — Какво?
	— Изглежда, открихме убийците.
	— Хората на Адем Йездан? — веднага избълва тя каквото й беше в ума.
	— Това не мога да ви кажа, но ще ни трябва папката с делото.
	— На кое дело?
	Явно още не можеше да схване.
	— Делото, което Дружеството за защита на Истанбул е завело срещу Адем Йездан. Трябват ни имената на пострадалите хора. Можем да ги получим и от съда, но не искам да губим време. Непременно ще ги има в документацията на дружеството. За вас може и да е трудно, но ако отидем заедно двамата…
	— Няма нужда — радостно прозвуча гласът й. — Аз трябва да имам копие от документите по делото вкъщи. Ако ли не, мога да ги намеря в компютъра на Намък.
	Това беше най-добрата новина през тази нощ!
	— Чудесно! Може ли да погледнете папката с делото и да ми кажете имената на пострадалите?
	— Разбира се, само че преди това трябва да я намеря — гласът й вече звучеше леко напрегнато. — Да ви потърся аз по-късно?
	— Разбира се, ще почакам. Но всяка секунда ни е важна. Моля ви да побързате!
	— Не се притеснявайте, ще ви звънна веднага щом я открия!
	Тъкмо затворих на Лейля и Али влезе в стаята.
	— С кого разговаряте, шефе?
	— С Лейля — отговорих му аз и се обърнах към двамата пазачи зад него: — Колеги, бихте ли ни оставили за няколко минути насаме?
	Без да дочака отговора им, Али затръшна вратата право в лицата им. Гледаше ме с изпълнени от любопитство очи, очаквайки да чуе за какво съм разговарял с Лейля.
	— Жената е много влюбена в Намък — взех да си измислям аз разни неща. — По три пъти ми звъни да ме пита как е той в ареста. И сега пак ме потърси, та се опитвах да я успокоя. Сигурно ще продължи да ми звъни, докато не го освободят. Както и да е, ти успя ли да откриеш нещо долу?
	Отчаяно поклати глава.
	— Не, нито бележка, нито каквото и да е писано на хартия. Нищо не успях да намеря. А вие?
	Гледах право в очите своя помощник, който ми имаше безрезервно доверие, и го лъжех:
	— И аз не успях да намеря. Има някаква бележка в графика му, но нищо не ми говори. Извиках те заради Зейнеб. Тя не ми излиза от ума. Как можахме да я пратим сама в къщата на Недждет? Ами ако й се случи нещо?
	Разтревожено ме погледна. Не се досещаше, че началникът му съзнателно го натиска по слабото място.
	— Така си е! — отвърна той, опитвайки се да скрие тревогата в очите си. — Аз се сетих, но не исках да ви оставям сам.
	— Не, Али, ти веднага се мятай в едно такси и иди при Зейнеб. Аз, като попривърша тук, веднага ще се върна на местопрестъплението. И вие, като свършите — елате там.
	Али ентусиазирано прие заповедта ми и се приготви тутакси да върви.
	— Както заповядате, шефе! Щом стигна при Зейнеб, веднага ще ви звънна!


>	Кървавият олтар на жертвоприношенията за града

	Лейля Баркън ми позвъни тъкмо като наближавах Българската църква, приличаща на средновековен железен замък на брега на Босфора. По булеварда покрай морето нямаше нито една кола, освен моята бричка. Все още се надявах всичко да се окаже едно голямо недоразумение и чаках обаждането на директорката на „Топкапъ“ да ми донесе така желаното успокоение. Карах към старата си махала, към къщата на приятелите ми. Най-разумното беше, вместо да се занимавам с разните папки с дела, доказателства, улики и други такива, да отида при Демир и Йекта и да разговарям направо с тях. Единствената ми грижа беше, да не би да не са си у тях, да не са излезли вече в морето на риболов. Вярно, че все още беше рано, имаше още бая време до изгрева на слънцето, но ако са решили да избързат, сигурно „Агора“ отдавна беше пресякла Златния рог и беше отплавала в открити води. Домашният телефон на Демир не отговаряше, както и мобилният на Йекта, и това още повече увеличаваше вероятността да са запрашили по тъмни доби за риба, както се уговаряха. Но аз се опитвах да запазя оптимизма си, размишлявайки, че Йекта може да не си е взел джиесема или че и двамата стъкмяват въдиците на двора, или събират стръв, та не чуват телефоните си. Въпреки това, щом се спуснах по крайбрежния булевард, започнах да се взирам в лунната пътека върху морската шир, търсейки с поглед лодката им. Но върху безмълвните води на Златния рог не се виждаше нито Демировата „Агора“, нито какъвто и да е друг плавателен съд. Точно в този миг звънна Лейля:
	— Ало, Невзат бей… не се сърдете, малко се позабавих…
	— Няма значение. — Исках час по-скоро да чуя имената на жертвите. — Успяхте ли да намерите папката?
	— Нямаше я вкъщи, но я намерих в компютъра. И то на място, където нямаше и да предположа, че е.
	Знаех, че ще е много грубо да я прекъсна, но ако я бях оставил, щеше с подробности да ми разказва какво е правила през последния половин час.
	— Имената на жертвите — успяхте ли да ги намерите?
	— Да, да, според досието от срутването на стената са загинали трима работници. Таяр Билек е бил майсторът, Шемси Юртан, Джемал Акъшък са били работниците.
	— Само трима ли? Вие бяхте ми казали, че са петима — обнадежден, я прекъснах аз.
	— Да, загинали са петима души.
	Сърцето ми отново лудо заби.
	— Но останалите не са били работници, а една жена с детето си, които минавали по пътя в този момент…
	Една жена с детето си… Как ми се искаше това мое предчувствие да не се окаже вярно! Трябваше ли триумфът на разума да разбие сърцето ми!
	— Името на жената е Хандан — произнесе Лейля името на момичето, което обичах, без да предполага дори какво се случва. — Хандан Санджаклъ. А името на сина й пише, че е Умут. Умут Санджаклъ. Бедното дете, било е само на осем години!
	Да, само няколко години беше по-малък от моята Айсун!
	— Стената на цистерната се срутила изведнъж от двете страни и жената с детето, минаващи оттам, загинали под руините.
	Точно това ми беше разказал Йекта преди три години: „Една злополука, Невзат, ужасна злополука! Случи се нещо, което никога не би предположил, че е възможно — стената на цистерната се срутила върху тях“… Макар да беше минало толкова много време оттогава, помня невероятната болка от загубата в очите му, ужасения му глас… все едно беше вчера. Защо ли обаче не бяхме разговаряли за това? Може би защото Йекта каза: „Нещастен случай“, „Ужасна злополука“… Какво би могъл да каже човек при това? Може и да съм бил много зает по това време… Не, спомних си — не бях в Истанбул. Бяхме отишли в Измир по следите на един сериен убиец, затрил две възрастни жени в Бешикташ. Дори не можах да присъствам на погребението им. Доста време след това се върнах в Истанбул… А Йекта нищо не ми разказа… Значи, и той не се беше усъмнил. Беше приел злополуката като голямо нещастие, като зла съдба. Добре де, но какво се бе променило след това, че да го накара да убива… Чакай, чакай… Може Демир да си няма и понятие, че Адем Йездан, за чиито папагали се грижи, е собственик на строежа, погребал Хандан…
	— Тези работници били от фирмата на Адем Йездан — продължи Лейля. Гласът й раздвояваше мислите ми. Надали й минаваше през крайчеца на ума, че бих могъл да се интересувам чак толкова от Хандан и сина й. — Сега и семействата на работниците ли заплашва тоя Адем Йездан?
	Никой не беше споменал подобно нещо, но понеже бе твърдо убедена, че убиецът е Адем Йездан, моментално му приписа и това злодеяние. Де да беше, както си го мислеше Лейля! Де да беше Адем Йездан убиецът! Де да го знаехме със сигурност! За съжаление, последните факти не водеха натам!
	— Рано е да бъдем толкова категорични, Лейля ханъм! Трябва да проучим нещата… Много ви благодаря! Наистина много ни помогнахте! Ако открием нещо ново, непременно ще ви съобщя! Лека нощ!
	Май се беше засегнала от потайността ми, защото гласът й прозвуча леко обидено, когато ми пожелаваше „Лека нощ!“.
	Но не това ме вълнуваше сега. И как би могло, когато насоките, които взе това продължило дни наред разследване, водеха към най-добрите ми приятели? Умът ми, чувствата ми бяха напълно объркани. Ако не ставаше въпрос за Йекта и Демир, отдавна щях да съм повярвал, че това са убийците… Но това бяха другарите ми от детинство! Освен това не смятах, че биха могли да убият когото и да било! Йекта не би настъпил и мравка… беше поет човекът! Да, Демир известно време беше участвал във войната в Босна, но като служител на ООН, за да лекува жертвите й… не за да убива. Не, не бяха способни на престъпление! Дори Хандан и Умут да бяха загинали при срутването на стената и Демир да се окажеше ветеринарят на Адем Йездан, или последният човек, видял бизнесмена преди изчезването му, не можех да приема, че са забъркани в това. Даже от правна гледна точка уликите, с които разполагахме, не бяха достатъчни, за да може Йекта и Демир да бъдат сметнати за убийци. Беше нужно много повече, дори само за да ги поставим сред заподозрените. И за да открия възможно най-много факти, свърнах от най-близкия светофар, слязох, оставяйки светнати фаровете си, и бързо тръгнах към морския бряг, там, където „Агора“ винаги акостираше. Минах четирите акациеви дървета, които ми препречваха гледката, и Златният рог блесна като сребърна река пред очите ми. Там, където водата се плискаше в брега, стояха закотвени три лодки. Крайната вляво беше „Агора“. Не светеше, беше безмълвна като самия пролив… Никой не се виждаше на нея. Приближих се, за да се уверя в това. Наистина нямаше никой. Отначало се зарадвах — значи, не бяха тръгнали на риболов, значи, ще мога да говоря с тях! Изведнъж обаче ми хрумна друга мисъл — неподвижно закотвената лодка можеше да означава и нещо друго. Ами ако са ме излъгали, че ще ходят за риба, без изобщо да имат подобно намерение? Ами ако си бяха тръгнали така рано от „Татавла“, за да убият Адем Йездан, който сам е паднал в капана им? Ако, разбира се, не са свършили това още преди да дойдат в механата… Пак си спомних за онова изражение на Демир — на лекар, извършил успешна операция… Ами ако това е било задоволството на убиеца, сигурен, че отново е убил, без да бъде заловен? Дали наистина са убили Адем Йездан? Отново в ушите ми отекна изречената от Йекта фраза: „Много е късно вече бе, Невзат!“. Не, не! Трябваше да прогоня тези картини от съзнанието си! Да забравя изречените думи!… Бързо се върнах назад и на бегом се мушнах в колата.
	„Кьошкът“ на Демир в „Балат“ беше също толкова безмълвен, както и неговата „Агора“. Ако не броим трепкащата по прозорците лунна светлина, къщата беше напълно погълната от тъмнината. Слязох от колата, която паркирах пред вратата на градината. Натиснах няколко пъти звънеца. Вътре нито светна, нито нещо се раздвижи. Демир може и да спеше. Отново и отново натисках звънеца. Не и не, всичко наоколо беше притихнало, също като ранения Бахтияр, когато го доведох тук. За миг ми мина през ума да прескоча дувара и да се озова в градината, но се отказах. Върнах се при колата и подкарах към къщата на приятеля ми поет, една пресечка по-нагоре. Триетажната фамилна къща на Йекта беше в съседство с превърналото се в развалини жилище на заминалия преди много години за Израел чичо Марио. Слязох, без да затварям вратата на моята бракма. Приближих се до портата на градината от железни пръти. Първо огледах къщата, преди да позвъня. И тя като дома на Демир тънеше в мрак и тишина. „Може да са в градината“, рекох си аз и погледнах навътре. С изсъхналите си цветя и превърналите се в дървета храсталаци тя изглеждаше доста зловещо. В нея нямаше жива душа. Напук на стопилите се като ланшния сняг надежди натиснах звънеца, но пак не ми провървя — той не работеше! Не пробвах отново, защо да го правя, като не звънеше! Извадих мобилния си и потърсих Йекта. Но телефонът му пак беше изключен. Не знаех какво да правя и хвърлих безнадежден поглед към градината. Тогава я видях. Пред вратата на гаража. Беше сложена легнала на земята… За да се уверя, притиснах лице между пръчките на портата. Не се лъжех — това беше ръчна количка. Спомних си думите на бездомника Джелло, когато бяхме открили трупа на Мукаддер Кънаджъ при Константиновата колона: „Има хора, които претърсват боклука нощем, единият от тях беше такъв. Използваха ония ръчните колички с две колелета, нали ги знаете… Слагат чувал в нея и събират каквото намерят — хартии, шишета, тенекии… И мъжът буташе една от тия колички, а отгоре й имаше нещо като чувал. И ръката висеше от него…“.
	Дали това беше ръчната количка, с която са пренасяли труповете? И този ми въпрос остана без отговор, както и предишните. Може да беше очевиден, но аз да не исках да повярвам? Бледите лъчи на отразената в стъклата на прозорците луна сякаш повториха последната ми мисъл: „Ти не искаш да повярваш!“. Не можех да издържам повече! Започнах да се катеря по железните пръчки на портата. Когато кракът ми най-после стъпи на земята, доста се бях запъхтял. Веднага се приближих до ръчната количка. Изглеждаше съвсем невинно. Беше невъзможно само под лунната светлина да разбера дали има кървави следи по нея. Оставих я на мястото й и заобиколих къщата, която познавах като петте си пръста. Възнамерявах да вляза през вратата на кухнята от задната й страна. Но бяха сложили желязна решетка и пред нея, за да пази от крадци. Беше закачена с катинар за перваза и ми пречеше да вляза. Тръгнах към бараката за дърва зад черешата срещу кухнята. Дървената й врата се отвори със скърцане. Докоснах ключа на лампата, но тя пресветна веднъж-дваж и изгоря. Отдавна ръждясалата брадва, която чичо Рауф собственоръчно си беше направил, стоеше на долния рафт на долапа. Взех я и излязох. Пак отидох до решетката на кухнята и с цялата си сила стоварих брадвата върху веригата на катинара. На петия удар две от халките се отвориха. След още два веригата се скъса. Но и дървената врата отзад също се оказа заключена. Без да спирам, замахнах с дръжката на брадвата и строших прозореца. Промуших ръката си и завъртях ключа от вътрешната страна на бравата. Вратата съвсем леко се отвори. Натиснах копчето на лампата и когато кухнята се изпълни със светлина, изведнъж ме облада странно чувство. Последния път бях дошъл тук, за да изкажа съболезнованията си за Хандан и Умут… Вътре цареше тежка, печална атмосфера… също като потискащата безрадостна меланхолия у дома, след като бях загубил Гюзиде и Айсун… Сякаш не само живите, но и всички вещи и предмети в къщата бяха в траур. Дори и сега чувствах все същата скръб… Проникнала в кухненските шкафове, в дървената маса, в избелелия хладилник, в бог знае откога неизползваните чинии, в празната кана, в гравираните чаши… във всичко. Все същата тъга. Въздъхнах дълбоко и излязох от кухнята в широкия коридор.
	Лявата врата водеше в хола. Светнах. Килимът в преобладаващ меден цвят, креслата в канелено, библиотеката върху цялата стена… В хола на Йекта, с който бях толкова свикнал, нямаше нищо необичайно. Започнах да преглеждам чекмеджетата под библиотеката. Фотоалбуми, снимки от сватбата им, снимки на Умут като бебе, като ученик, на колелото си… Не можех повече да ги гледам и затворих албума. Отворих друг шкаф — чинии, паници, недокоснати шишета с алкохол… Салфетки, купени от Хандан и така и останали неотворени. Не, нямаше нищо съмнително… затворих вратичките на шкафовете и се изправих.
	Излязох от хола и влязох в спалнята. Етажерка, комод, гардероб… Нищо, което да говори и за най-малкото престъпление, камо ли за убийство. Излязох. Вратата на стаята на Умут беше заключена. Опитах дръжката, но не успях. Така и не можах да вляза вътре… Отдалечих се оттам. Слязох във вестибюла, в който се влизаше от главния вход, също като при мен. Исках да погледна и в малката стаичка, където Йекта пишеше стиховете си, но забелязах, че вратата към гаража, който беше точно отстрани, беше открехната. Дали Йекта си беше взел джипа? Влязох, за да разбера. Гаражът беше в края на къс коридор. Като се приближих до вратата — и ме лъхна гадна миризма… Остра, кисела, чак да ти се повдигне. На развален живот, на умрели организми… До болка позната ми миризма. Застинах на мястото си. Не, повече не можех да се самозалъгвам. Това беше миризмата на кръв, на засъхнала кръв, с която се срещах при всеки случай, онази остра миризма, която блъскаше в лицето ми най-животинското у човека. Помислих си изобщо да не отварям вратата пред мен. Да оставя всичко, както си е, и да си тръгна. Но не можах. Макар да предположих какво ще видят очите ми в този гараж. Макар да знаех, че видяното ще ме повлече към още по-дълбока безизходица. Блъснах вратата и тя се отвори към тъмнината. Натиснах ключа и бяла, студена светлина, караща човек да потрепери, също като в морга, обля вътрешността на гаража. Не, джипа на Йекта го нямаше. Разбрах, когато видях огромната метална маса. Нямаше как Йекта да държи тук джипа си. От цяла седмица приятелите ми бяха превърнали гаража в стая на смъртта, в някаква зловеща кланица, където проливаха кръвта на ония, които щяха да принесат в жертва на града. В скотобойна, в която бяха прерязали гърлата на седем човешки същества. Как са го направили? Как са могли да го извършат? Как ли? Ами както аз им бях казал: „Трябва един по един да се избиват грабителите на този град!“. Но не, не ги беше грижа за мен или за казаното от мен. Ако бяха помислили за мен, никога нямаше да ми причинят това! Чувствах се предаден, излъган, онеправдан… Съвсем несправедливо и незаслужено! Хвана ме яд на тях! Бях бесен! Отново ме бяха изолирали! Чия ли беше идеята, интересно? Чия да е — разбира се, на Демир! Демир е извършил това. И без това се отвращаваше от хората… И е убедил и Йекта. Когато е научил, че стената на цистерната не е паднала случайно, че е било саботаж, а не злополука, е започнал да събира информация за Адем Йездан и като е разбрал, че се интересува от папагали, е стигнал до него и е можел спокойно да влиза и излиза от офиса му. Или пък Адем е намерил Демир, за да спаси папагала си от смърт. А на нашия умник Демир не му е трябвало много, за да разкрие връзката между смъртта на Хандан и Адем Йездан. А после е разказал всичко на Йекта и го е убедил да извършат това велико отмъщение! Знам ли, може събитията да са се развили по съвсем друг начин, но вече нямаше никакво значение… Само не можех да разбера защо Йекта ми беше казал на кое място щяха да оставят следващата си жертва, съвсем открито беше посочил Мимар Синан. Защо? Може би искаше да бъде хванат? Дали с това не ми отправяше някакво тайно послание: „Невзат, спри ни!“. Не, не мисля. Предизвикваше ме. Все едно ми казваше: „Виж, дори ти разкрихме къде ще оставим трупа на Хакан Ямалъ, и пак не можеш да ни хванеш!“. Всъщност подобно поведение би било по-присъщо за Демир, отколкото за Йекта. Защото не той, а Демир вечно се състезаваше с мен. Но тогава защо Йекта ми говореше така? Защо ми бе намекнал оная вечер? Не знам, но така или иначе, това бе голата истина — издирваните дни наред от нас убийци са моите приятели! Убиваха хора, въпреки че бях полицай, без да им пука, без да забележа, точно под носа ми!
	Загледах дебелите найлони около металната маса. От изсъхналите петна кръв по тях бяха загубили прозрачността си. Кръвта от прерязаните гърла на жертвите беше нашарила с тъмни черти стените от двете страни.
	До единия край на масата имаше малка масичка с наредени върху нея хирургически инструменти… Но по нито един от тях нямаше кръв. Долното рафтче на масичката беше пълно с всякакви стъклени шишета. Взех едното, огледах го, върху него пишеше „Диприван“, а с малки букви под надписа се четеше думичката „Пропофол“. Спомних си думите на Зейнеб: „Няма никакво доказателство, че са се държали зле с жертвите или че са ги измъчвали. Но все пак помолих съдебните лекари да проверят и за следи от пропофол“.
	Значи, първо са упоявали жертвите, преди да ги утрепят. Хората дори не са осъзнавали какво им се случва, не са разбирали, че са ги убивали. Какво ли са използвали при отвличанията? Намерих отговора и на този въпрос, след като поразрових долното рафтче и открих тъмнокафяво шише с етер. До него два пакета памук, единият почти празен. Нашият едър ветеринар се е нахвърлял като тигър върху жертвите и ги е упоявал с етера. Детайлите на престъпленията изплуваха един по един в тази стая… А монетите? Огледах наоколо, но не се виждаха никакви монети, нито кутия, в която биха могли да се съхраняват. Обаче със сигурност трябваше да са някъде тук. Нали нашият поет беше започнал да пише вече стиховете си не с думи, а с трупове… може да държеше част от нужните му материали в работния си кабинет.


>	Ще свършат, откъдето са започнали!

	Стаята, в която Йекта пишеше стиховете си, беше повече от скромна. Библиотеките заемаха и двете й стени. На масата пред прозореца имаше стара пишеща машина, стол, на пода — износен, поовехтял килим. На третата стена — голямо огледало в човешки ръст с безброй снимки на Хандан от моминските й години. Но като светнах, първото, което привлече вниманието ми, бе картата върху стената. Карта на Историческия полуостров. Същата, каквато и Зейнеб беше окачила в лабораторията. Някои места върху картата бяха очертани по същия начин, по който го беше направила и нашата криминоложка. Сарайбурну, „Чемберлиташ“, Алтънкапъ, „Ая София“, джамията „Фатих“, дворецът „Топкапъ“, „Сюлейманийе“… Седем исторически места. Да, имахме шест жертви, но тялото на Фазлъ Гюмюш беше оставено при джамията „Фатих“, а главата — изпратена в двореца „Топкапъ“. Значи, отбелязаните върху картата седем места бяха използвани за шест жертви. Добре, но къде щяха да оставят Адем Йездан? Пак погледнах картата — нямаше друго отбелязано място. Да не би пък да не са го отвлекли още? И в този миг забелязах полюшващия се на закачалката от задната част на вратата бастун с дръжка от слонова кост. Символът на могъществото на този богаташ. Неговият скиптър, който не изпускаше и за миг от ръката си. За него беше вече много късно, приятелите ми отдавна са му прерязали гърлото и сигурно сега вече поставяха трупа му някъде. Но къде? Застанал пред картата, се мъчех да се концентрирам. Трябва да е пред някой паметник, направен след времето на Сюлейман Великолепни. Дланите на шестата жертва Хакан Ямалъ сочеха към „Еминьоню“. Най-забележителният исторически обект там бе джамията на Валиде султан. Но тя не беше отбелязана върху картата. Трябваше да се успокоя и да разсъждавам трезво. Седнах на стола. Тогава забелязах листовете до пишещата машина. На най-горния имаше кратко заглавие: „Византион. Легендарният град на крал Визас“.
	Зачетох долната страница:
C>
	Богът се взираше в краля. Беше по време на освещаването. Ден за благодарност, ден за отплата, ден за почит. Богът им беше дарил тази прекрасна земя, извила се навътре в морето като орлова глава.
C$
	Поетичният текст продължаваше и по-надолу… Какво беше това, по дяволите? Спрях да чета и минах нататък, към останалите страници. Намерих още една заглавна: „Константинопол — градът на Константин“. Зачетох текста под него:
C>
	Това беше пир за победата, прослава на храбростта, освещаване на успеха. Императорът беше стигнал дотук през мрачните северни гори. Беше преминал през мъгливите дни и дъждовните нощи, през битките и глада. Беше стигнал дотук с цената на кръвта и смъртта.
C$
	Зарязах страниците, посветени на Константин, потърсих следващото заглавие: „Теодосиевите стени — каменният щит на Константинопол“:
C>
	Бог гледаше императора. Бе миг на триумфа, ден на победата, времето на прославата. Императорът бе облечен великолепно, със златна корона на главата си, украсена с червени рубини. Бог бе гол, с венец от тръни на челото си.
C$
	Вече се досещах, че следващият текст ще е посветен на Юстиниан: „Градът, роден от пепелищата — Юстиниановият Константинопол“:
C>
	Императорът гледаше към „Света София“ — най-внушителният храм на света, подобен на свещен облак, надвиснал над Константинопол, пазител на града от всички злини. Гледаше към омагьосващия храм, дарен с божествената светлина.
C$
	Естествено, следваше султан Мехмед Фатих, Завоевателя: „Константинийе — розовата градина на султан Фатих“:
C>
	Султанът беше разтворил ръце в молитва към Бог. Отдясно до Бог бе архангел Гавриил, отляво — архангел Михаил, а помежду им — Светата майка с младенеца на ръце. Лъчите светлина от лазурния небосвод нашепваха най-старата история на света в ухото на младия султан, но той не я чуваше.
C$
	И разбира се — султан Сюлейман Великолепни: „Престолнината на Сюлейман Великолепни — градът на Мимар Синан“:
C>
	Синан гледаше Божия дом. Най-големият му купол, окачен сякаш на самия небосвод. Гледаше малките куполи около него, обкръжили го като златни звезди спътници. Плуващите в небесната синева четири минарета.
C$
	Какво беше направил този Йекта? От една страна, убиваше хора, а от друга — пишеше панегирици за Истанбул? С любопитство погледнах следващата страница, нетърпелив да узная кой е владетелят, избран за седмата жертва? Но в заглавието нямаше нищо за никакъв владетел… Само два реда: „Нашият Истанбул: Градът на откраднатите ни мечти“:
C>
	Гледахме към града откъм морето: Невзат, Демир и аз. Градът беше потънал в непрогледна мъгла. Морето беше в мъгла. Лодката ни беше в мъгла. Бреговете бяха в мъгла. Виждаха се само минаретата на „Султан Ахмед“, куполът на „Ая София“, кулите на „Топкапъ“… Сякаш градът не беше разграбен, разрушен, замърсен. Млечнобялата мъгла беше скрила от погледа всичко, което можеше да го загрози. Приличаше на видение, появило се за миг преди изгрева на слънцето. Като вълшебен облак, като някакъв приказен сън… като току-що основан град, като ново начало… Млад, красив, изпълнен с надежда…
C$
	Йекта пишеше за нас. Описваше нашия град през нашите очи, през нашите чувства… Щях да продължа да чета, но забелязах една кутия под купчината изписани страници. Дървена, с големината на обикновен лист хартия. Върху нея имаше надпис в червено „Хаджи Бекир“, а отдолу беше кръглото лого на прочутия майстор на сладки лакомства. Отворих кутията — вътре бяха монетите, взети от къщата на Недждет — римски, византийски, османски, от Републиката — златни, сребърни, медни, метални монети… Да, ето че и те бяха тук! Но все още не можех да разбера къде щяха да оставят трупа на Адем Йездан моите приятели?
	Станах от стола и без да знам какво точно търся, заразглеждах книгите по рафтовете на библиотеката. Една на третата лавица привлече вниманието ми, понеже беше оставена накриво. Стори ми се позната. Да, това беше книгата, която бях видял в дома на Лейля Баркън, тази за монетите. Запрелиствах гланцираните й страници. Само след малко се появи монетата, която беше в дланта на Недждет Денизел. Хеката, богинята на Луната, на задната страна — полумесецът и звездата и надписът „Византион“… Най-важното бе, че снимката на монетата беше отбелязана с червен знак. Ако по същия начин бяха обозначили всички монети, които са оставяли при жертвите, щяха да са отметнали и монетата, предназначена за Адем Йездан. Развълнувано запрелиствах страниците. Да, ето — отбелязали са монетата от времето на Константин… на Теодосий ІІ, на Юстиниан, на Фатих и на Сюлейман… Не издържах и се зачетох в ситно изписания османски надпис, като мравчени следи, който не бях успял да разбера сам:
C>
	„Лице: Изсеклият монетата с Божията помощ велик и прославен на сушата и по моретата. Гръб: Султан Сюлейман, син на Селим хан, да се слави победата му… Изсечена в Константинийе…“.
C$
	Продължих да разлиствам страниците, докато най-сетне намерих каквото търсех — беше отбелязана монета от републиканския период — един грош. На лицевата й страна също полумесец и звезда, зад полумесеца имаше надпис „Република“, а почти точно над звездата — „Турция“. На гърба имаше венец от листа, вътре в него голяма цифра 1, а под нея — „грош“. Най-долу пишеше и годината — 1935. Значи, вече бяхме стигнали до Републиката. Което значеше, че Адем Йездан е последната им жертва. И това беше доста логично — да оставят най-виновния за смъртта на Хандан и Умут за накрая. Най-лошото бе, че въпреки тези открития все още не знаех къде ще го оставят. Гледах изображението върху гроша — някъде в него трябва да бе скрита тайната. Най-вероятно приятелите ми щяха да изберат такова място, което да е свързано с републиканската история на града. Замислих се отново. Дланите на шестата жертва Хакан Ямалъ сочеха към „Еминьоню“. Но доколкото ми беше известно, там нямаше забележителности, отнасящи се до републиката. А може да имаше, но аз да не знаех. Да не би пък на местата, където бяха оставяли предните жертви, освен римски, византийски, османски паметници да имаше и такива от периода на Републиката? В такъв случай нямаше защо да отбелязват втори път същите места. Приближих се до картата. Сарайбурну, „Чемберлиташ“, Алтънкапъ, „Ая София“, джамията „Фатих“, дворецът „Топкапъ“, „Сюлейманийе“… Седем исторически места… Но в кое от тях би могло да има и някакъв републикански паметник? Явно, колкото и да го мислех, сам нямаше да се оправя с тази работа. Отново потърсих Лейля Баркън, която само преди половин час така грубо бях прекъснал.
	— Ало? Невзат бей! — отговори ми със съвършения си глас, изпълнен с любопитство.
	Изглежда, вече не ми беше сърдита, но аз заговорих малко виновно:
	— Извинявам се за безпокойството, Лейля ханъм, но пак имам нужда от вашия съвет по един изключително важен въпрос…
	— Моля ви.
	— В тези исторически места, където бяха оставени жертвите…
	— Да, слушам ви! — отвърна тя с растящо любопитство в гласа.
	— Имам предвид Сарайбурну, „Чемберлиташ“, Алтънкапъ, „Ая София“, джамията „Фатих“, двореца „Топкапъ“, „Сюлейманийе“. Според вас в кое от тях има някакъв паметник, храм или историческа сграда, направени през републиканския период?
	При друг случай щеше да започне да разпитва защо, какво се е случило, защо я питам, но сега явно усещаше, че тази нощ се случват важни неща, затова веднага хвана бика за рогата, без да се отклонява от зададения въпрос:
	— Доста широк район, трябва малко да помисля…
	Аз обаче трябваше да съкратя времето й за размишление и я прекъснах отново:
	— Да ви попитам малко по-иначе — има ли някакво подобно място на „Еминьоню“? Например джамията на Валиде султан…
	— Не, тя не става — направена е по времето на самата Валиде султан. Строежът започва някъде около 1597 г. и е един от най-дълго продължилите — ако не се лъжа, джамията е отворена чак през 1664 година.
	— Гарата Сиркеджи*? — подметнах аз. — Кога е строена?
	[* Гарата Сиркеджи е в европейската част на Истанбул, строена е като последна спирка на „Ориент експрес“. Строителството започва през 1888 г. Първоначално се е наричала „Мюшир Ахмед паша“. Открита е през 1890 г. Авторът на проекта Август Яхмунд по онова време четял лекции в Истанбулската политехника, днес Истанбулски технически университет. — Б.пр.]
	— И тя е строена по османско време, от един пруски архитект, Яхмунд.
	— Ами голямата поща?
	— И тя е османска — мисля, че е от 1909 година. Архитект е Ведат Тек*. Същият има и друго творение в квартал „Сиркеджи“ — „Лиман хан“, „Ханът на пристанището“. Но и той е от дорепубликанския период. Лошото е, че не се сещам за нищо друго… Ако не е „Еминьоню“, а Сарайбурну — то бих споменала и за статуята на Ататюрк, както ви казах и по-рано — тя е първият му паметник. Направена е от австриеца Хайнрих Крипел. Мисля, че е поставена на това място през 1926 година.
	[* Мехмед Ведат Тек (1873–1947) е забележителен турски архитект, една от водещите личности в Първото турско движение за национална архитектура. — Б.пр.]
	Докато тя говореше, паметникът на Ататюрк, пред който беше оставен трупът на бившия й съпруг Недждет Денизел, изплува пред погледа ми — Ататюрк, облечен в цивилни дрехи, с ръце на кръста, гледайки замислено сините морски води… И в същия този миг ми просветна — щяха да свършат там, откъдето бяха започнали! Точно така — щяха да сложат последната си жертва на мястото на първата.
	— Много ви благодаря, Лейля ханъм — прекъснах я аз, — много ми помогнахте.
	— Амиии? Че какво толкова ви казах?
	— Думите ви породиха друга асоциация в мен и мисля, че трябва да разговарям с още един свидетел — малко по-твърдо й казах аз. — Лека нощ!
	Затворих телефона и се запътих към вратата. Навън вече бе започнало да се развиделява. Беше ясно какво трябва да се направи от сега нататък. Час по-скоро да се съобщи на екипите, да се вземат мерки на Сарайбурну. Убийците вече ни бяха в кърпа вързани. Убийците ли? От огледалото ме гледаше Хандан. С някакво безкрайно учудване в омагьосващия си поглед.
	„Убийците ли? Какво правиш, Невзат? Те са твои приятели…“
	Не знаех какво да кажа. И затова откъснах поглед от прекрасните очи на Хандан. Бързо изгасих лампите и излязох от стаята. Но този път се сблъсках с погледа на Умут, чиято снимка изведнъж се изпречи пред мен.
	„Какво правиш, чичо Невзат? Ще пратиш баща ми в затвора ли?“
	Отбягнах погледа му и за да се спася от всичките тези снимки, изскочих направо в коридора към кухнята. Но не можех — сякаш бях попаднал в шумен водовъртеж. От всяко ъгълче на къщата започнаха да се извисяват гласове — все по-силни и по-силни.
	„Какво правиш, Невзат? — питаше ме бащата на Йекта, чичо Рауф. — Ще пратиш приятеля си от детинство зад решетките, така ли?“
	„Какво правиш, Невзат? — казваше с кадифения си, винаги изпълнен с обич глас леля Айнийе, майката на Йекта. — Ще изпратиш единственото ми чедо на сигурна смърт?“
	„Какво правиш, Невзат? — обаждаха се всичките мигове, прекарани в къщата. — Искаш Йекта да изгние по затворите ли?“
	„Какво мога да направя? — изкрещях аз. — Какво друго бих могъл да сторя? Та те са убили седем души! Безмилостно са ги заклали… Те нямат право да убиват никого… Дори убитите да са убийци — пак нямат право да ги убиват! Не дойдоха при мен, не поискаха помощта ми, дори не ме попитаха… Аз сега какво мога да направя? Какво да сторя аз сега?“
	Гласът ми, отекнал в стените на коридора, ме върна към реалността. Нямаше ги нито Хандан, нито Умут, нито чичо Рауф, нито леля Айнийе. Бях само аз — Невзат, открил, че приятелите му са убийци, сякаш това бе достойно за похвала велико постижение… Опитният полицейски началник на отдел „Убийства“, приятелите на когото под носа му са убили седем души, докато той е тичал подир въображаемите убийци. Човекът, разпънат между служебния си дълг и приятелството.
	Усетих как зачестиха ударите на сърцето ми. Не можех да си поема въздух, сякаш стените на коридора ме бяха притиснали от всички страни. Излязох тичешком от кухнята и се спрях чак в градината. Подпрях се на черешата, затворих очи и поех дълбоко дъх. Май започнах да идвам на себе си. Отворих очи. Отгоре пак ме гледаше пълната луна. Със същия печален блясък. Чувах все същия глас: „Какво ще направиш, Невзат?“.
	Не, дори в градината не можех да се освободя от жестокия водовъртеж на съвестта ми. Спомените бяха проникнали не само в цялата къща, бяха изпълнили и градината. Вратата на бараката, малката чешмичка, увехналите хризантеми, мъртвите рози, лехите, в които преди растяха доматите и чушките, черешовото дърво… сякаш всички в един глас ми викаха: „Какво ще направиш, Невзат?“.
	Този път не им отговорих какво щях да предприема. Не можех да кажа, че не мога да ги пазя, тях, приятелите ми, убили седем души. Не можех да кажа и че ще ги изпратя в затвора, защото са си го заслужили. Не можех да кажа: „Защото всеки един от тях е убиец“. Само си повтарях тихо: „Наистина, какво трябва да направя аз?“.
	Ако се престоря, че никога не съм идвал тук, че не съм видял местопрестъплението и не съм разбрал, че приятелите ми са убийци? Защо пък не? Никой не знае, че съм идвал в „Балат“. Визитката на Демир е у мен. Ако се върна в „Дерсаадет“ и скъсам листа в графика на срещите му — и готово! Освен това убитите изобщо не са били добри хора. Станали са причина за смъртта на петима души, между които Хандан и Умут. Вярно, не са ги убили със собствените си ръце, но са взели решения, довели до толкова много смърт. И са опитали да го прикрият. Освен това са отговорни не само за смъртта на петимата, но и за разграбването на този град… Ако бяха живи, може би щяха да причинят още по-големи злини на хората…
	Почти бях решил какво да правя, и телефонът ми иззвъня. Търсеше ме Зейнеб, изобщо я бях забравил.
	— Ало, шефе?
	— Да, Зейнеб, слушам те.
	Настъпи кратко мълчание.
	— Добре ли сте, шефе? Гласът ви звучи много лошо…
	Значи, не бях успял да се овладея напълно.
	— Добре съм, добре! Къде сте?
	— Връщаме се към „Сюлейманийе“. И Али ви търси няколко пъти, но телефонът ви даваше заето…
	— Тежка нощ… Какво свършихте? Стигнахте ли до нещо?
	— За съжаление — не.
	Гласът й прозвуча доста отчаяно.
	— Всъщност правилно се бяхме досетили — на седемте гравюри в дома на Недждет Денизел са нарисувани историческите места, на които са били оставени шестте жертви.
	Разказваше всичко толкова чистосърдечно и искрено, защото безкрайно вярваше в честността на началника си. От другата страна на линията той обаче кроеше коварни планове как да излъже колегите си.
	— Но за мястото на седмата жертва… нямаше гравюра, на която да е изобразено подобно място, на което биха могли да я оставят… на картините са само Сарайбурну, „Чемберлиташ“, Алтънкапъ, „Ая София“, джамията „Фатих“, дворецът „Топкапъ“ и „Сюлейманийе“… Но там вече бяха оставени трупове… Може би са отвлекли и Адем Йездан? А може Хакан Ямалъ да е бил последната им жертва?
	Стигнахме до момента, в който повече не можех да мамя Зейнеб, не можех да злоупотребя с доверието й в мен, не издържах да слушам разпалените й думи, които сякаш прогаряха ума ми… и проговорих:
	— Сарайбурну.
	Тази думичка изведнъж се откъсна от устните ми. Може би защото нямаше да мога да го направя, ако още малко бях размислил. А може би защото и човекът в мен всеки миг се опитваше да попречи на решението ми, да не даде шанс на полицая Невзат… Може би защото се страхувах, че ще се превия пред армадата от спомени, тръгнали срещу мен…
	— Сарайбурну — повторих решително и твърдо. — Ще завършат там, откъдето са започнали. Ще оставят Адем Йездан на мястото, на което са сложили първата си жертва… Пред паметника на Ататюрк…


>	Не разбирате ли — ние сме жертвите!

	Щом стигнах до пристанището на ферибота за коли на Сиркеджи, само на няколкостотин метра от паметника на Ататюрк — и чух изстрелите. Три гърмежа последователно разцепиха безмълвието на нощта. Отнякъде се разлетяха с писък уплашени чайки. Заедно с тишината на нощта започна да се разпръсква и тъмнината. Чувството ми за справедливост, в което се опитвах да се скрия, предавайки приятелите си, се разби на парчета. „Проклет да съм! Какво направих?“
	Представих си лежащите в кръв Йекта и Демир. На мястото на първата жертва — Недждет Денизел. Али е застрелял и двамата. Без да ги слуша… Какво друго можех да очаквам? Със собствените си ръце бях изпратил приятелите си на сигурна смърт. А заместникът ми бе направил нужното — беше убил и двамата. Адем Йездан им бе отнел щастието, а аз — живота!
	— Какво направих? — извиках високо аз. — Какво направих?!!!
	Гласът ми се чу извън колата, отекна в пустия асфалт:
	— Какво направи ти, Невзат?
	Гласът ми се понесе във вихъра от крилете на чайките, излетели в мрака като някакви призраци:
	— Какво направи ти, Невзат?
	Прозвуча като ехо, ударило се в борда на акостиращ кораб:
	— Какво направи?
	Панически натиснах газта на моята бракма. Сякаш разбрало важността на момента, цялото купе се разтресе и колата ми, видяла какво ли не, се засили напред. Не бях изминал и десетина метра — и видях джипа на Йекта да се носи към мен. Първо си отдъхнах с облекчение — значи, нищо лошо не се беше случило на приятелите ми. Махнах крака си от газта и погледнах през предното стъкло на джипа. Видях Йекта. Беше въоръжен, целият приведен напред и притиснал с гръд волана. Прелетя като светкавица покрай мен. Дори не бях сигурен дали ме е видял. Какво се случваше? Не можех да следя Йекта, имаше бариера помежду ни. А и да я нямаше — не можех да го настигна. Какво ли се бе случило с Али и Зейнеб? Йекта бягаше, дано на тях да им нямаше нищо. Отново натиснах газта.
	Щом се приближих до паметника на Сарайбурну, и видях Зейнеб. Стоеше пред него с гръб към шосето. Май държеше нещо в ръката си, може би пистолет. Набързо оставих колата на моста при входа на парка „Гюлхане“. Под разтревожените погледи на двете постови войничета на входа на военния гарнизон, вдигнали аларма при изстрелите, хукнах към статуята на Ататюрк на отсрещната страна.
	Не грешах — Зейнеб беше насочила беретата си, която държеше с двете си ръце, към някого. И аз извадих оръжието си. Първо ми се стори, че това е Али. Но това бяха глупости — защо Зейнеб ще насочва оръжието си срещу него? В това време зад моя помощник се показа едрата глава на Демир. Носеше каскет, фалшивата му брада се беше посмъкнала от лицето. Оръжието на Зейнеб беше насочено не към Али, а към Демир. Да, Демир беше взел Али за заложник. Първо реших, че не съм видял добре, но не, приятелят ми беше опрял дулото на пистолета си в дясната буза на Али. Поразително — нашият ветеринар да вземе Али за заложник… Лицето му беше обърнато натам, откъдето идвах, и затова той пръв ме видя — още преди Зейнеб.
	— Здравей, Невзат! — с ледена усмивка на устните си проговори Демир. В очите му се четеше дълбоко отвращение. — Значи, най-сетне ни откри, но закъсня.
	Приятелят ми, когото, като чух изстрелите, помислих за убит и се проклинах за това, ми говореше с дързък тон, все едно бяхме врагове. Никога не го бях виждал така. Да, беше дистанциран, много-много непроявяващ чувствата си човек, да, като деца си съперничехме доста, но никога не ме беше гледал с такава злоба. За пръв път осъзнах съвсем ясно, че престъпленията са дело на моите приятели. Наистина, Демир може да е извършил тези зверства, може да е заловил един по един жертвите и да ги е убил без жал, планирайки методично и точно всичко до последната подробност, и да е следвал плана си минута по минута. Но какво го е накарало да го направи? Голямата любов, която изпитваше към Хандан ли? Защото не можеше да забрави първата си любов ли, дългокракото слабичко момиче, макар то да се беше омъжило за най-добрия му приятел? Докато беше жива Хандан, той не можеше да направи нищо. Колкото и да се измъчваше и да страдаше, не би могъл да навреди на Йекта. Но когато Хандан загина, може би намери добра причина да си го изкара на живота? Вече имаше истински врагове, които да унищожи. Ами Йекта? Как той се бе превърнал в негово оръдие? Как ли? Ами за да си отмъсти за смъртта на жена си и детето си, разбира се. Вече беше много късно…
	— Моля те, Демир — проговорих му с искрен глас, надявайки се да му припомня приятелството ни, забравено от него. — Няма нужда от оръжие и насилие. Можем да поговорим и да оправим нещата…
	Рязко поклати глава.
	— Остави тези празни приказки, Невзат. Нищо не можем да оправим.
	Не, никога нямаше да се помирим. Али се размърда в ръцете му — беше натиснал по-силно дулото в слепоочието на помощника ми.
	— Не мърдай, ще ти пръсна мозъка.
	Изглеждаше толкова решителен, че даже аз повярвах, че може го направи. Нашият Демир беше изчезнал, на негово място се беше появил някакъв звяр.
	— Не се сърдете, шефе — засрамено проговори Али. Вместо да се тревожи за собствения си живот, глупавото хлапе се срамуваше, че е попаднал в ръцете на убиеца. — Не биваше да става така, но като го видях — и се поколебах, не бих си и помислил, че вашият приятел ще се окаже убиец.
	Демир ядно разтърси Али.
	— Ние не сме убийци! — гласът му отекна на малкия площад. — Не разбирате ли, ние сме жертвите! Истинският убиец е той! — посочи с дулото на пистолета си надолу към земята. Там, под паметника, лежеше трупът на Адем Йездан с прерязаното гърло. Беше с дрехите, с които го видях тази сутрин. — Адем Йездан и хората му са убийци! — повтори моят приятел. — Ние сме жертвите! Ти най-добре знаеш това, Невзат!
	— Знам, Демир. Те са убили Хандан и Умут — заговорих му съвсем кротко аз, за да го успокоя.
	— И тримата работници! — добави той с безумен поглед. — За да спечелят повече пари. За да са по-силни… Унищожиха града… Нашият град, Невзат! Те откраднаха детството ни… Погубиха спомените ни!
	Зейнеб, която се опитваше да разбере всичко това, напълно се обърка и не издържа да не попита:
	— Вие познавате ли го, господин главен инспектор?
	— Как да не го познавам, Зейнеб! — нарочно повиших глас аз, за да ме чуе и Демир. — Той ми е приятел от детинство. Какво се е случило тук? — попитах аз, преструвайки се, че нищо не знам.
	Приятелят ми чу всяка моя дума.
	— Аз да ти кажа какво се е случило. Дойдохме тук да оставим тоя негодник. Както беше предложил Йекта. Нали в Древен Рим колесниците, след като обиколели седем пъти хиподрума, се връщали пак там, откъдето са тръгнали. И той предложи да оставим последния труп на същото място, на което бяхме положили първия. Да затворим кръга, така да се каже. Това и направихме, както виждаш. Но нали го знаеш Йекта, той не е много по тия работи, забравил монетата в джипа. — На лицето му се появи някакво дяволско изражение. — Знаеш, че при труповете оставяме и монети, нали? — каза той и направи малка пауза, преди да продължи: — Но не за да ти подскажем на теб… а за вестниците, които щяха да пишат за тези убийства, и така да припомним за великата история на този град! По този начин сума ти невежи тълпи, живеещи в него, щяха да научат историята му — поне от вестникарските статии… Както и да е. Та Йекта влезе в джипа да търси монетата и изведнъж тоя младеж се появи отнякъде — разтърси яко той Али. — И като се развика: „Стой!“. А до него — това момиче, което ме гледа с такова отвращение… Мен не ме видяха, понеже бях зад паметника. Йекта обаче не спря, а тръгна да вади пистолета, за който чичо Рауф имаше разрешително. Горкичкият, той и без това, обвит в черния чаршаф, не можеше да се движи спокойно и май се омота в него. Това беше сгоден случай за твоя човек и той моментално натисна спусъка и стреля три пъти. Още с първия куршум рани Йекта. Ако не се бях нахвърлил отгоре му, последните два куршума щяха да се забият в тялото на приятеля ми от детинство. Като скочих отгоре му — и не можа да мръдне!
	— Както ви казах, господин главен инспектор — отново се размърда Али в железните ръце на Демир, — аз реагирах бързо и ако беше някой друг, веднага да съм го свалил на земята, но като видях приятеля ви — и се поколебах за миг.
	— Истината казва — уважително погледна Демир към заложника си. — Като ме видя, и се поколеба. — Наведе се към ухото му и прошепна: — Де да не ме бяхте видели миналата сутрин! Всичко щеше да е много по-лесно!
	Не, не играеше някаква садистична игра — искрен беше!
	— Станалото — станало — казах аз, сваляйки дулото на пистолета си към земята. — Няма нужда да се пролива още кръв. Още повече че и Йекта е ранен. Хвърли оръжието си и час по-скоро да го намерим и да го закараме в болницата…
	Изсмя се, сякаш е чул нещо много смешно. Някаква фалшива усмивка се изписа на устните му. Махна фалшивата брада от лицето си и я захвърли. Тънкият морски ветрец я подхвана и понесе към вълните.
	— Недей, Невзат, не го прави! — каза развеселено той. — Говориш като скапаните полицаи от още по-скапаните холивудски филми. Не разбра ли, че всичко е дотук?
	Наистина не бях разбрал какво означаваше това негово „всичко е дотук“. Да не би да си мислеше да ни убие наведнъж и тримата и да избяга? Или ми казваше нещо друго — че за него изход няма? Реших да действам, сякаш точно това беше вярното.
	— Защо да няма? Имали сте истински причини. Те са довели до смъртта на любимите ви хора. Това се смята за сериозен довод. Ще намерите добър адвокат, който да пледира, че в разстроено душевно състояние сте извършили престъпленията…
	— Изобщо не се мори — прекъсна ме Демир. — В най-добрия случай ще ни дадат двайсет и пет години. Не мога да лежа толкова време в затвора. Всъщност не двайсет и пет години, един ден не бих могъл да излежа в пандиза… — Престорената му веселост се беше изпарила напълно. Продължи с отчаяние в гласа: — Разбери, Невзат! Тази работа свърши!
	Щях да го попитам какво е свършило, но не ми даде възможност. Трябва да се бе уплашил, че поговорим ли си още малко — и цялата му решимост ще се изпари, затова грубо блъсна Али. Докато помощникът ми се клатеше във въздуха, бързо насочи пистолета към лицето му. Може би нямаше да стреля, но не можех да поема този риск. Защото Али беше ранил Йекта, защото този Демир срещу мен сега не беше онова момче, което познавах от „Балат“, а убиец, отнел живота на седем души, без да му мигне окото. Вдигнах оръжието си. За миг очите ни се срещнаха.
	— Демир, моля те, не го прави! — Молех го съвсем искрено. — Моля те, Демир, можем да оправим нещата…
	Горчива усмивка се разля по широката му брадичка.
	— Да ги оправим? — Не, не ми вярваше. — Не можем да ги оправим, Невзат! — прошепна той.
	Лицето му се промени, все едно ми казваше: „Моята свърши!“. С рязко движение се обърна към Али и се прицели, без съмнение, щеше да натисне спусъка. Реагирах по-бързо от него. Стрелях два пъти един след друг. Едрото тяло на Демир се разтърси два пъти под лунната светлина, обляла малкия площад. Първо падна на колене, после по гръб — до тялото на Адем Йездан. Хук-нах към него.
	— Внимавайте, шефе! — предупреди ме Зейнеб. — Пистолетът е все още в ръката му!
	Така беше, но дори не беше хванал дръжката му. Окопитилият се Али се протегна и го взе. На мен вече ми беше все едно — само бързо се наведох към Демир.
	— Защо го направи, Демир? Защо?
	Усмихна се. Това си беше неговата усмивка, усмивката на моя близък приятел! Малко дистанциран, но с тази негова сърдечна усмивка! От самото начало е играел някаква роля! Искал е да го убият! Протегна вече обезоръжената си ръка към мен. Хванах я. Впи блестящите си под лунната светлина очи право в мен.
	— Нямахме друг изход — прошепна едва-едва. — Не се сърди, Невзат! Нямахме друг изход!
	После впери поглед в месечината, сякаш е видял нещо безкрайно интересно. Очаквах да ми каже: „Колко странно, Невзат! Никога не съм виждал такава луна!“. Но не го направи. Така си и остана, с поглед, вперен неподвижно в една точка.
	— В пистолета не е имало патрони, господин инспектор!
	Чух думите на Али, но въобще не се учудих. Демир беше казал истината — те не бяха убийци, бяха жертви. Още преди да убият жертвите си, жертвите им отдавна ги бяха унищожили и двамата — и Йекта, и Демир.


>	Убиха ги призраците на убитите от тях!

	Йекта ме чакаше на мястото, където предположих, че ще бъде — до гроба на Хандан и Умут. Под двата високи кипариса, украсяващи семейното гробище в „Еюб“, където почиваха чичо Рауф и леля Айнийе. Процеждащите се през короните им снопове светлина от изцъклилата се месечина осветяваха бледото съсипано лице на приятеля ми. Беше облегнал гръб на надгробната плоча на Хандан. Тъмното петно точно под сърцето му растеше с всяка изминала секунда. Като видя уморения ми силует между гробищните сенки, насочи пистолета в ръката си към мен. Не мислех, че ще стреля, но все пак му се обадих предупредително:
	— Аз съм, Йекта, аз съм… Невзат!
	Позна ме и се усмихна.
	— Здравей, Невзат! — промълви той и помръдна на мястото, където беше седнал. Сигурно изпитваше силна болка, защото лицето му се смръщи в гримаса: — Ела!… Чаках те!
	Влачейки краката си едва, бавно стигнах до него, превит от непоносимата тежест, стоварила се върху плещите ми с убийството на Демир.
	— Ранен си…
	Сякаш не чу думите ми. Само погледна към тясната пътека между старите гробове, откъдето бях дошъл.
	— Значи, хората ти ги няма, така ли?
	Посочих с ръка към непрогледната тъма.
	— Долу са, в началото на пътеката… Извиках и линейка… Чакат само да им се обадя… За да те откарат в болницата…
	Многозначително ми намигна.
	— Дадено, да вървим! Само че преди това нека да си поговорим — каза той, поглеждайки към четирите гроба в семейния парцел. — Пък и тук се чувствам по-добре — добави подир туй.
	— Губиш кръв! — предупредих го аз. — Като се оправиш, пак ще дойдем тук…
	Невярваща усмивка се разля по лицето му.
	— Ще вземеш разрешение от затвора ли?
	— Ще измисля нещо. Ако дойдеш с мен в болницата, ти обещавам, че отново ще те доведа тук — отвърнах му аз с престорено окуражителен поглед.
	Като че ли ми повярва.
	— Знам, че ще го направиш. Добре тогава, обещавам ти да отидем до болницата. Но преди това имам да ти кажа нещо…
	Всъщност и аз исках да му кажа много неща. Седнах срещу него до гроба на Хандан, откъм краката й.
	— Защо ме изолирахте от себе си? — попитах го направо, без да крия тъгата и обидата си. — Защо не ме приехте между вас?
	Гледаше ме с празен поглед, сякаш не знаеше какво да отговори.
	— Демир ли настоя за това? — чаках нетърпеливо отговора му.
	Погледна ме с безкрайно учудване.
	— Демир ли? Не, не обвинявай него… И двамата искахме да е така… Ти имаш свой живот… Имаш жена, която те свързва с живота. Не можехме да те замесваме в това…
	— Но не ме ли замесихте в края на краищата? — попитах го аз многозначително.
	Наведе глава.
	— Извинявай… Ако беше възможно — по никакъв начин нямаше да те въвлечем в това… Не ни се сърди, не искахме да ти разваляме спокойствието…
	— Де да ми го бяхте развалили! — разпалено възразих аз. — Де да ми бяхте казали какво става! Де да ме бяхте попитали какво мисля аз за всичко това! Може би щях да успея да ви попреча да се поддадете на налудните идеи на Демир…
	— Каквооо? — почти извика той и тутакси се присви от болка. Прокашля се тихо и продължи: — Моля те! Не е така! Не си мисли, че всичко това е идея на Демир!
	Погледнах го въпросително — исках да разбера дали не се опитва да оправдае приятеля си. Но не, нямаше нищо фалшиво в израза на лицето му.
	— Грешиш, Невзат! Това беше изцяло моя идея! Първо аз се усъмних, че Хандан и Умут са загинали не от злополука, а при саботаж. Разбира се, благодарение на Дружеството за защита на Истанбул. Научих, че те са завели дело за това. В началото не исках да повярвам, но като задълбах в нещата — и съмненията ми нараснаха. Въпреки това не бях съвсем сигурен. Разказах на Демир каквото бях разбрал.
	— На Демир — пак многозначително подчертах аз, — не на мен. Макар че аз съм човекът на закона.
	Сините му очи, избледнели под лунната светлина, проблеснаха отчаяно.
	— Не знам защо не ти разказах, Невзат?! Може би защото и ти беше загубил съпругата и детето си. Може би защото си мислех, че и без това носиш тежък товар на раменете си. Може би си мислех, че Демир ще ме разбере по-добре… — Като видя помрачнялото ми лице, се опита да се поправи: — Знаеш, Невзат, че Демир никога не можа да се откаже от любовта си към Хандан… Като му разказах какво бях научил за смъртта й, може би му се извинявах по някакъв начин… За това, че след като ти си тръгна, аз се ожених за Хандан. — Пак спря за миг и ме погледна, преди да добави: — Да, да, знам, че не бях поискал извинение и от теб…
	— Но в моя живот имаше и други жени, аз се бях женил — възразих му аз.
	Леко пораздвижи гърба си, за да може по-лесно да си поеме дъх.
	— Да, така беше… Това, което ти направи… Но аз и Демир — ние не успяхме да се откъснем от миналото. Вече нямаше смисъл да крием онова, което и тримата знаехме — че Демир винаги е обичал Хандан. Може би дори я заобича още повече след смъртта й. И затова отново се сприятели с мен.
	Сякаш съвсем точно повтаряше думите на Евгения!
	— Да, затова ми стана приятел. Не че има нещо лошо в това… Защото Хандан винаги съществуваше — и като бяхме деца, и като бяхме юноши… през цялата ни младост и след това — Хандан винаги е била между нас.
	Думите му прекъсна дълбока и продължителна кашлица. Лицето му умираше, също като надгробния камък, върху който се беше облегнал, петното под сърцето му ставаше още по-голямо.
	— Йекта, не си добре. Да поговорим за това по-късно — казах му аз, но той ме прекъсна.
	— Не, не… Добре съм. Сега трябва да говорим… Някаква си кашлица, голямо чудо… Демир много ми помогна… Помогна ми, казвам, а не, че ме е напътствал. Ако е имало някой, който да дърпа конците на всичко — това бях аз. Аз поисках от него да се запознае и с Адем Йездан, защото, като се поразрових, разбрах, че се интересува от папагали. И Демир си изигра ролята перфектно! Първо, както се бяхме уговорили, се запозна с него на един търг за папагали. А като спаси от смърт любимите му жако — напълно спечели доверието на Адем Йездан! Дори ни направи неочаквано добро — запозна Демир и с Недждет Денизел, на когото беше подарил единия от папагалите си! И така научихме със сигурност, че срутването не е било нещастен случай или злополука, а саботаж, извършен по личната заповед на Адем Йездан! Разказа ни го Недждет, като се бяхме събрали веднъж да пийнем по нещо. Съвестта го гризеше, но от страх беше принуден да защитава пред съда лъжата, която беше написал в доклада си като вещо лице.
	Не се сдържах да не го попитам за онова, което отдавна ме глождеше:
	— А мъртвите… ония седем души де… всичките ли са били замесени в тази работа?
	— До един! Нямаше невинни сред тях! Фазлъ Гюмюш и Мукаддер Кънаджъ си бяха затворили очите, че се строи на исторически обект, на Цистерната. Теоман Аккан като архитект на проекта от самото начало е бил вътре в нещата. А оня журналист Шадан Дуруджа, без да се замисли, че са загинали петима души, в коментарите и материалите си пишеше, че строежът трябвало да продължи! И че тази държава щяла да се издигне само благодарение на туризма! И оня отвратителен адвокат, чиято единствена вяра са парите, Хакан Ямалъ. Не се бе посвенил да предлага рушвети на съдиите, прокурорите… само и само да спечели делото. Но оня негодник Адем Йездан бе най-страшният от всички… Мръсник и мошеник, сладкодумен фарисей, който уж се прави на културен, но не се спира пред нищо, само и само да се напечели…
	Всички, за които говореше, бяха мъртви. Йекта сам бе посегнал на живота им, но все още продължаваше да се отвращава от тях.
	— Добре, но заслужаваше ли си? — попитах го аз укорително. — Заслужаваше ли си да си изцапаш ръцете с кръвта на тия хора?
	— Ти не разбираш, Невзат! Това не беше отмъщение… Ние не ги убихме, за да си отмъстим…
	— Тогава защо? И само не казвай „убихме ги“, нали разправяше, че аз съм казал да бъдат убивани един по един, тогава, на лодката…
	— Не бе, не! Ние отлично знаехме, че каза това в изблик на гняв, който щеше да ти мине след миг — каза той и се засмя.
	От смеха обаче се разкашля отново. Не беше добре, трябваше час по-скоро да го откараме в болницата, защото можеше да стане много по-лошо.
	— Йекта, нека да говорим за това после…
	— Моля те, Невзат! Така или иначе, ще ме закараш до болницата… Но моля те, нека довърша каквото имам да ти кажа!… Ние не убихме тия хора за отмъщение, не! — Силите му свършваха. — А за да има животът ни някакъв смисъл… За да имаме някаква причина да продължим да живеем…
	Видя, че го гледам като шашнат, и почти ми се скара:
	— Защо ме гледаш така? Би трябвало ти да го разбереш това най-добре! Защото някога и ти преживя същите чувства… И на теб ти отнеха живота по същия начин… И съм сигурен, че и ти си търсил някаква, макар и най-малката причина да се събудиш отново на следващата сутрин… и не си намирал. Да се облечеш, да излезеш на улицата, да се храниш… нищо не ти се е искало да правиш. Вече ти е било все едно дали ще живееш, или ще умреш…
	Прав беше. След като загубих Гюзиде и Айсун, животът ми се беше превърнал в ад. Непрекъснато се питах защо живея. Йекта беше толкова прав! Нямах желание да стана от леглото и да изляза на улицата. Но и да стоя вкъщи беше изтезание. Да гледам вещите на дъщеря ми и жена ми навсякъде около мен. Всеки миг да ме връхлитат спомените… Да кажем, че насила си се принудил да излезеш на улицата, но и там поредното мъчение… Гледаш всичко с празен поглед и нищо не виждаш. Краката ти се движат безцелно, от само себе си. Нито работата ти доставя някакво удоволствие, нито разговорите с приятелите, нито ракията, нито морето… Отгоре на всичко, където и да идеш, не можеш да избягаш от забилия се право в мозъка ти вечен въпрос — защо живея, след като тях ги няма?
	— Да, Невзат, не беше останала нито една причина да живеем. Ако можех да направя онова, което направи ти, ако можех отново да се хвана за живота, ако успеех да го направя — повярвай ми, бих дошъл първо при теб. Щях да сложа папката пред теб и да ти кажа: „Да вземем да разследваме това“. Щеше да ми е достатъчно убийците да си получат заслуженото. Но когато научих, че Хандан и Умут са жертви на саботаж, почувствах не гняв, а дълбока, безкрайна безнадеждност. Някакви бяха отнели посред бял ден живота на жена ми и сина ми. Бяха угасили радостта в мен. Бяха почернили живота ми. Дори да ги бяхме изпратили в затвора, нямаше да мога да си върна живота обратно. Бях изгубил желанието да живея. Напълно го бях изгубил! Знаех го, чувствах го до мозъка на костите си! И нищо не можех да направя! Лутах се в безсмислието на всичко…
	Някъде наблизо се обади нощна птица. Протяжно и тъжно… Дали не беше сова? Или пък граблива птица? Спомних си за Демир, за това, как се хвърли в страната на скръбта.
	— И с Демир не беше по-различно, отколкото с мен — продължи Йекта, сигурно двамата едновременно си бяхме спомнили за приятеля си. — Може би той много по-рано беше изгубил смисъла на живота си. И намираше утеха в това, да помага на животните. Като му казах: „Ще убия тези негодници!“, той веднага ми рече: „Заедно да го направим“… Аз не приех… — Сигурно отново съм го погледнал невярващо, защото той наблегна: — Истината ти казвам, Невзат! Отначало не приех… Но Демир настоя: „Моля те, включи ме и мен!“. И той не искаше да живее повече така…
	Закашля се отново. Този път — още по-дълбоко. Още по-продължително. Тъкмо понечих да му заговоря за болницата отново, но той вдигна ръката си и ме накара да замълча.
	— Ще отидем, ще отидем, обещавам ти. В крайна сметка ще ме закараш до болницата…
	Трудно му беше да говори. Два пъти се разкашля отново. Кашлицата прочисти гърлото му и той продължи:
	— Разбира се, като се включи и той, всичко стана много по-лесно. Ако бях сам, сигурно щяха да ме хванат още при убийството на Недждет Денизел. Демир по рождение го биваше в тези неща. Беше виждал толкова мъртъвци във войната в Босна, беше преживял толкова схватки, че… — Започна да се смее, сякаш имаше нещо комично: — А аз… аз си бях същински аджамия. Знаеш ли, че когато Недждет Денизел умираше, аз припаднах! Той дори не беше в съзнание, но като бликна кръвта от прерязаната му артерия, ми прилоша, сринах се на земята и така си останах…
	Вече не го познавах Йекта, престъплението го беше променило. Моят чувствителен приятел поет си беше отишъл, на негово място се беше появил убиецът, който без никакво разкаяние ми разказваше как е убил жертвите си… Но имаше толкова нещастен, отчаян вид, че дори не можех да му се ядосам.
	— Както ти казах, ако не беше Демир — нямаше да успеем. Той планира всичко. Сигурно сте открили вече — превърнахме гаража на къщата ми в нещо като операционна. Откраднахме белия микробус, за да свършим всичко за седем дни…
	— Чакай, чакай малко! — прекъснах го аз. По моите сметки нещата са били свършени за шест дни. Не оставихте ли първия труп в ранните часове на вторник?
	— Оставихме го късно вечерта в понеделник, към дванайсет. Искахме да обвържем всичко с числото седем. Разбира се, това беше моя идея. Следихме жертвите месеци наред, за да изпипаме всичко докрай. В колко излизат от къщи, в колко отиват на работа. Като убиехме един, отвличахме следващия… Най-лесно беше, разбира се, с Недждет и с Адем. Те сами дойдоха при смъртта си…
	Това вече не можех да го издържа!
	— Добре, изобщо ли не ви измъчваше съвестта? — развиках се аз. — Те са убили петима души, а вие — седем!
	Ни най-малко не се засегна от думите ми.
	— Грешиш, Невзат! — спокойно ме поправи той. — И те са убили седем души… Не само Хандан, Умут и тримата работника, които са си изкарвали хляба, те убиха и нас двамата с Демир. „Убиха ги не живи хора, а живи мъртъвци! Призраците на убитите от тях!“ — Болезнена усмивка се появи по безкръвните му устни. — Терзанията на съвестта, казваш? Как да не съм чувствал? Но повярвай ми, Невзат, по-добре е да изпитваш мъките на съвестта си, отколкото да водиш безсмислен живот!
	Вдигна пистолета на баща си.
	— Какво правиш?
	— И без това няма да продължи дълго!
	Обърна дулото към слабото си тяло.
	— Какво правиш?
	— Какво друго мога да направя? Мислиш ли, че след всичко това бих могъл да живея?
	Разбира се, че не мислех. Знаех си, още от онзи момент, в който тялото на Демир още не беше изстинало, още от мига, в който бях разбрал къде ще открия Йекта, че нямаше да го убедя да живее, и все пак ми се искаше поне да опитам.
	— Нека помислим, дори и в затвора се живее. Пък и с Демир сигурно ще сте в един затвор.
	Тялото му се разтърси от едва сдържано ридание, от очите му потекоха сълзи, но той дори не ги изтри.
	— Моля те, не ме лъжи, Невзат! Демир отдавна умря… И за мен няма никакъв изход… Аз умрях също… Със смъртта на Хандан и Умут поех последния си дъх… Всичко сторено от нас бе, за да осмисли живота ни…
	— Да го осмисли… със смъртта ви ли?
	— Със смъртта ни и с убийствата ни… Какво да правим, като само това можехме да направим? Не разбираш ли, Невзат, всичко това е нашето отчаяние… Всичко това е нашият урок… Всичко това е един спомен за Истанбул от нас… Не можехме да се задоволим само да живеем, без да направим нищо, само да се оттеглим тихо и да изчезнем мълчаливо… Какво можехме да направим, като нямахме друг изход? Освен да подарим кръвта си за паметта на Истанбул?!
	Бавно опря дулото под брадичката си.
	— Недей! — извиках аз. — Нали ми обеща да отидем до болницата!
	— Така или иначе, ще отидем!
	Още веднъж се опитах да го спра, преди да е натиснал спусъка:
	— Йекта, не го прави!
	— Не се сърди, Невзат! Не се сърди! — за последен път проговори той.
	Резкият звук от изстрела разкъса гробищната тишина. Надгробните камъни потрепериха, кипарисите се разлюляха, чу се плясък от крилете на нощните птици, някъде надалече се разлаяха кучета… Слабото тяло на Йекта се изметна назад и остана залепено за надгробната плоча на Хандан…


>	Истанбул — градът на откраднатите ни мечти

	Гледахме града откъм морето: Невзат, Демир и аз. Истанбул беше потънал в мъгла… Морето беше обгърнато в мъгла… Лодката ни плаваше насред мъглата. Виждаха се само минаретата на „Султан Ахмед“, куполите на „Ая София“ и кулите на двореца „Топкапъ“. Градът изглеждаше така, сякаш никога не бе разграбван, плячкосван, разрушаван, замърсяван. Млечнобялата мъгла беше скрила всичко, което можеше да загрози гледката. Беше като видение, появило се за миг преди изгрева на слънцето… Като приказно мечтание, нереален сън… Като вълшебен облак… Като току-що построен нов град… Като ново начало… Млад, изпълнен с надежди, жизнерадостен и красив…
	Гледахме града откъм морето… Виждахме детството си — огласените от детската глъчка улици на „Балат“… плясъка на ръце и крака на десетките малки плувци във водите на Босфора… юмручните схватки с децата от другата махала… Откраднатите джанки от попската градина, търсенето на съкровища в затвора „Анемас“, призрака във Влахернския дворец, пророк Иса в Патриаршията, празничния намаз в „Сюлейманийе“, свещената вода в аязмите, заспалите вечен сън светци, видели приживе Мохамед и разговаряли с него, кръста, изваден от водите на Босфора… Гробището в „Еюб“. Аромата на топъл хляб по тесните улички на „Балат“… Комшиите, които си помагаха в нужда един на друг…
	Гледахме града откъм морето. Виждахме Хандан. Бързоногото момиче в черната училищна престилка, носещо се като вятър, винаги докосващо дървото преди всички нас. Винаги първа вдигаща ръка. Безкрайните домашни. Плесницата на учителя. Спомените ни, останали насред мъглата… четирите деца, разхождащи се по тесните улички в „Балат“. Приятелството, което не бе развалила любовта… Смелостта на Демир… Съвестта на Невзат, моите стихове… Красотата на Хандан… Гледахме премрежените очи на Хандан… омагьосващи като събуждащия се насред мъглите Истанбул.
	Гледахме града откъм морето. Виждахме бащата на Невзат, увлечен от поезията, майка му, влюбена в историята… Виждахме Гюзиде, съпругата на Невзат… виждахме и дъщеря му Айсун… Нейната преждевременно прекъсната радост… Бащата на Демир, влюбен до полуда в болната му от алцхаймер майка… Соколчето му, наречено Тъга… Баща ми, който, като пийнеше две ракии, и запяваше най-прекрасните песни… винаги любящата ми, изпълнена с обич майка… И Хандан… много често я виждахме… Хандан, в която всички бяхме влюбени, моята жена… и нейните несбъднати мечти… Сина ми Умут… Неговата прекършена радост.
	Гледахме Истанбул откъм морето — Невзат, Демир и аз. Гледахме сътворената от природата Поезия… И кошмарната грозота, създадена от Човека днес… Небостъргачите, безсрамно изпънали се пред нас като кинжали, забити в самото сърце на града… Гледахме мостовете — като окови, нахлузени върху морските длани… Празните пространства, които изчезваха неудържимо всеки час, всяка минута, всяка секунда… Гледахме горите — унищожавани дърво след дърво, клонка подир клонка, храст по храст, цветче по цветче… Гледахме хората — изгубили себеотдадеността, изгубили радостта, изгубили надеждите си, изгубили честта си… изгубили и себе си… Една нещастна тълпа, разменила щастието за успеха…
	Гледахме Истанбул откъм морето — Невзат, Демир и аз. Виждахме лицата на нашите мъртви… и четяхме собствената си съдба в техните очи… Взирахме се в нашето отчаяние, в растящото в дланите ни нещастие, в страха, проникнал в кръвта ни… Гледахме отнетия ни живот… радостните си дни, утрините, богати на надежди, летните вечери, изпълнени с веселие. Гледахме гаснещите си спомени, мъртвите си мечти, разбитите си блянове… Гледахме към бавно отдалечаващия се от нас град, пъплещ като уморен шлеп, натоварен с избледняващите ни спомени, мъртвите ни мечти, разбитите ни блянове… виждахме самите нас, изгубили и себе си, и своя град…
	Гледахме Истанбул откъм морето. Приказната страна на крал Визас, престолнината на император Константин, стените на Теодосий, напомнящи каменна огърлица, несравнимата „Ая София“ на Юстиниан, двореца „Топкапъ“, от който Фатих е управлявал света, великолепната „Сюлейманийе“ на Сюлейман… Виждахме великите владетели, военачалници, аристократи, роби, еничари… Гледахме жените… Пулхерия, Теодора, Хюррем султан… Видяхме геройство и малодушие, съзидание и разрушение, ум и глупост, доброта и жестокост… От морето гледахме цялото човешко приключение, събрано в един град.
	Гледахме Истанбул откъм морето… Форумите му, колоните, статуите, божествата, храмовете, църквите, джамиите, дворците, вилите, цистерните, чешмите, фонтаните, тюрбетата, медресетата, кръчмите, пристаните, доковете, гарите, университетите, конаците, кьошкьовете, почти забравените дървени къщи, рушащите се каменни къщи… Спускащите се към морето тесни улички и широките булеварди, обсадените от бетонените сгради детски площадки… И хората, които са го създали — с труда си, с ума си, с благородството и изискаността си… Майсторите, съградили града… И най-прочутия измежду тях — Мимар Синан…
	Гледахме Истанбул откъм морето. Нашия Истанбул — града на откраднатите ни мечти… Столицата на плячкосаните ни спомени… Престолнината на ограбеното ни щастие… Крепостта на пречупените ни надежди… Кралицата на нашата тъга… Красавицата, пленена от насилници… Префиненото коварство, ширещо се навсякъде… Плодородието, завладяно от алчността… Гледахме града, за който не можехме да сторим друго, освен да жертваме кръвта си… Гледахме нашата улица, нашата градина, нашата къща, нашия гроб…
	Гледахме Истанбул откъм морето — Невзат, Демир и аз. Истанбул, потънал в мъгли…
