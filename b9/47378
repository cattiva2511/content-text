>	Благодарности

	Изпращам цялата си обич на приятелките ми Карин Табке и Мая Банкс, които по време на ваканцията ни на остров Каталина стояха от другата страна на масата и ме подкрепяха, докато аз плачех от безсилие. Животът ми е по-светъл заради вашето приятелство.
	Благодаря на редактора ми Алиша Кондън, която ми позволи да напиша историята така, както исках. Благодарна съм за този дар. Изпращам прегръдки на Бони Х. и Джина Д. — най-добрите чат модератори в света! Благодаря ви за всичко, което правите за http://www.thewickedwriters.com/
	И на всички прекрасни хора в Wicked loop. Благодаря ви за всички смели и блестящи неща, които пишете там всеки ден.


>	Пролог

	Имаше нещо неустоимо и много вълнуващо в това да наблюдаваш как се състезават млади атлетични мъже. Откритата им агресия и грубост разкриват низката им животинска природа. Напрегнатите им от физическото усилие тела излъчват сила, която събужда първичните инстинкти на всяка жена.
	Лейди Джесика Шефилд не беше безразлична към гледката, макар като дама да я учеха, че трябва да бъде. Не можеше да откъсне поглед от мъжете, които енергично се бореха на поляната на отсрещната страна на тясното плитко езеро. Единият от тях щеше съвсем скоро да й стане девер, а другият беше негов приятел — пройдоха, чиято безбожно привлекателна външност му спестяваше много порицания, които иначе напълно заслужаваше.
	— И аз бих искала да се премятам като тях — каза сестра й със завист. Двете седяха под сянката на огромен стар дъб и Хестър също наблюдаваше мъжете.
	Подухна слаб ветрец и раздвижи тревата в парка на имението „Пенингтън“. Огромната къща се разполагаше под обраслия с дървета хълм, който я защитаваше от неблагоприятните влияния; фасадата от жълт камък и позлатените рамки на прозорците отразяваха слънчевите лъчи и създаваха у посетителя усещане за тишина и спокойствие.
	Джес отново насочи вниманието си към ръкоделието и съжали, че трябва да порицае сестра си, задето е вперила поглед в мъжете, след като и тя самата бе сторила същото.
	— Подобни игри са недопустими за жени, излезли от детската възраст. Най-добре е да не копнеем за неща, които не можем да имаме.
	— Защо мъжете си остават момчета цял живот, а ние жените трябва да остареем, докато сме още млади?
	— Светът е създаден за мъжете — отвърна Джесика тихо. Изпод широката периферия на шапката си скришом хвърли поглед към младите мъже, които се бяха вкопчили един в друг.
	Чу се рязка заповед и те преустановиха борбата по средата на състезанието, а Джес замръзна на място. Всички едновременно се извърнаха в една и съща посока. Лейди Джесика забеляза как годеникът й приближава младежите и напрежението бавно я напусна, подобно на вълна, която се оттегля от брега. Дали някога щеше да се освободи от силния страх, който я обземаше при всяка проява на упрек и несъгласие, или бе така добре обучена да се страхува от мъжкия гняв, че никога нямаше да преодолее това чувство?
	Висок и елегантно облечен, Бенедикт Реджиналд Синклер, виконт Тарли, граф Пенингтън, крачеше решително през поляната с излъчването на човек, отлично съзнаващ властта, която притежава. Неговата вродена аристократична арогантност едновременно вдъхваше увереност на Джес и я държеше в напрежение. Някои мъже съзнаваха своята значимост и това бе достатъчно за тях, други изпитваха нужда да я налагат на всички околни.
	— А какъв е приносът на жените в света? — Хестър се нацупи сърдито и доби вид на по-малка от своите шестнайсет години. Сетне замахна решително с ръка и отстрани от бузата си меденозлатиста къдрица в съвсем същия нюанс като косата на Джесика. — Родени са да служат на мъжете ли?
	— Да ги създават — поправи я Джесика и бързо махна на Тарли.
	Щяха да се венчаят на следващия ден в семейния параклис на Синклер пред внимателно подбрани представители на висшето общество. Джесика очакваше с нетърпение събитието поради редица причини. Най-после щеше да се отърве от непредсказуемия и обикновено с нищо непредизвикан гняв на баща си, например. Маркиз Хадли с право й натякваше колко важно е да получиш уважението на обществото и как трябва да се държиш, за да го заслужиш. Но Джес не понасяше грубия начин, по който той се опитваше да коригира недостатъците й.
	Хестър издаде звук, който подозрително много приличаше на сумтене.
	— Това са думи на баща ни!
	— И преобладаващото мнение на хората по света. Кой би могъл да го знае по-добре от теб и мен?
	Упоритите опити на майка им да роди наследник на рода Хадли й бяха коствали живота. Самият маркиз бе принуден да се ожени повторно и да понесе появата на още една дъщеря, преди най-после да се роди безценният му мъжки наследник.
	— Не смятам, че Тарли гледа на теб като на кобила за разплод — заяви Хестър. — Дори си мисля, че изпитва нежни чувства към теб.
	— Ще съм много щастлива, ако е така. Но той никога не би ми предложил брак, ако нямах подходящото потекло.
	Джесика наблюдаваше как Тарли се кара на по-малкия си брат за грубата игра. Майкъл Синклер изглеждаше дълбоко разкаян за постъпката си, но не и Алистър Колфийлд. Стойката му, макар и не твърде предизвикателна, беше прекалено горда, за да подсказва каквото и да е съжаление. Тримата мъже представляваха забележителна гледка — братята Синклер с наситеношоколадовите си коси и високо, слабо телосложение и Колфийлд, за когото се говореше, че е любимец на самия Мефистофел с гарвановочерната си коса и дяволски привлекателни черти.
	— Кажи ми, че ще бъдеш щастлива с него — настоя Хестър.
	Очите й бяха със същия яркозелен цвят като поляната под краката им и в тях сега личеше загриженост. Наследила ги бе от майка им, както и светлите си медни коси. Джес от своя страна имаше сивите очи на баща си. Друго не й беше дал от себе си. И тя никак не съжаляваше за това.
	— Възнамерявам да бъда щастлива.
	Нямаше гаранция, че ще бъде, но защо да тревожи безпричинно Хестър? Баща им беше избрал Тарли и Джес трябваше да го приеме, каквито и да бяха последствията.
	— Не искам нито една от нас да си отиде от този свят нещастна и с облекчение като майка ни — продължи Хестър. — Човек трябва да цени живота и да му се наслаждава.
	Джес се завъртя на мраморната пейка с форма на полумесец, на която бе седнала, и внимателно остави ръкоделието си в кошницата. Молеше се Хестър винаги да си остане мила и изпълнена с оптимизъм.
	— С Тарли изпитваме уважение един към друг. Компанията му винаги ми е била приятна, обичам да разговарям с него. Той е интелигентен и търпелив, внимателен и любезен. И е изключително привлекателен мъж. Което не е за пренебрегване.
	Слънчевата усмивка на Хестър озари сенчестото място, на което седяха.
	— Да, така е. Моля се само баща ни да направи толкова хубав избор и за мен.
	— Спряла ли си се на по-конкретен господин?
	— Не съвсем. Не. Все още издирвам идеалната комбинация от качества, които най-много ще ми подхождат — каза Хестър и погледна към тримата мъже, които разговаряха сериозно. — Бих искала съпругът ми да има положението на Тарли, веселия нрав на господин Синклер и външния вид на господин Колфийлд. Макар че, като си помисля, Алистър Колфийлд сигурно е най-красивият мъж в цяла Англия, а може би и извън нея, така че в това отношение ще трябва да се задоволя с някой далеч по-малко хубав.
	— Твърде млад е за мен, за да го преценя — излъга Джес и впери поглед в обекта на разговора им.
	— Глупости! Много е зрял за възрастта си, всички го казват.
	— Той е презадоволен, защото няма кой да го напътства. Има разлика между двете.
	Джесика страдаше от прекалено многото наложени й ограничения, а Колфийлд — от липсата на такива. Тъй като тримата му по-големи братя бяха заели съответните им места като наследник на имението, военен и свещеник, за Алистър не бе останала роля, която да изпълнява. А и майка му постоянно трепереше над него, с което още повече бе намалила шансовете му да се научи на отговорност. Носеше му се слава, че винаги е готов да поеме риск и не може да откаже облог или предизвикателство. Джес го познаваше едва от няколко години, но с времето той ставаше все по-неуправляем.
	— Две години не са съществена разлика! — възрази Хестър.
	— Може би е така, когато сравняваме трийсетгодишен човек с друг, който е на трийсет и две. Но когато единият е на шестнайсет, а другият на осемнайсет? Тогава две години имат значение.
	Джес забеляза, че майката на Бенедикт приближава към нея с бърза крачка, което означаваше, че кратката й почивка от последните приготовления за сватбата е приключила. Изправи се.
	— Във всеки случай по-добре насочи възхищението си към друг. Малко вероятно е господин Колфийлд да свърши нещо полезно в живота си. Жалкото му положение на ненужния четвърти син в семейството на практика го обрича никога да не придобие добро обществено положение. Срамота е, че е предпочел да захвърли привилегиите на добрия си произход и да преследва безразсъдни цели, но това си е негова грешка и в никакъв случай не трябва да става твоя.
	— Чух, че е получил кораб и плантация със захарна тръстика от баща си.
	— Твърде вероятно е Мастерсън да го е направил с надеждата, че синът му ще отнесе опасните си наклонности на някой далечен бряг.
	Хестър въздъхна.
	— Понякога ми се ще да мога да пътувам много надалеч. Само аз ли имам такива мечти?
	„Съвсем не“ — искаше да каже Джес. Понякога й хрумваше да избяга нанякъде, но позицията й в обществото бе ясно определена. Дори жените без аристократичен произход имаха по-голяма свобода от нея. Та тя беше дъщеря на маркиз Хадли и бъдеща виконтеса Тарли. Никога нямаше да й се отвори възможност за далечно пътешествие, освен ако някой от двамата мъже не пожелаеше да предприеме такова. Но щеше да е неправилно и нечестно от нейна страна да споделя подобни разсъждения с по-малката си сестра.
	— Ако е божията воля — отвърна вместо това, — ще имаш съпруг, готов да ти угажда във всичко. Напълно го заслужаваш.
	Джес развърза каишката на любимия си мопс Темперанс и направи знак на камериерката си да вземе кошницата с ръкоделието. Спря, докато минаваше покрай сестра си, и целуна Хестър по челото.
	— На вечеря дръж под око лорд Регмънт. Хубав е и много приятен, а и наскоро се завърна от обиколка из Европа. Ти ще си един от първите диаманти, с които ще се срещне след завръщането си.
	— Ще трябва да чака още две години, докато бъда официално представена — каза Хестър сърдито, раздразнението й беше повече от очевидно.
	— Заслужаваш си чакането. Всеки мъж с изтънчен вкус би го забелязал на мига.
	— Сякаш ще имам право на избор, дори той да прояви интерес към мен…
	Джес й намигна и прошепна тихо:
	— Регмънт е близък приятел на Тарли. Уверена съм, че ако се наложи, Бенедикт ще изкаже пред баща ни високото си мнение за него.
	— Наистина ли? — Хестър потръпна от нетърпение, така присъщо за младостта. — Трябва да ми го представиш!
	— Непременно. — Джес махна с ръка и се отдалечи. — Дотогава не гледай към нехранимайковците и пройдохите.
	Хестър закри театрално очите си с ръка, но Джес бе убедена, че сестра й ще продължи да оглежда мъжете при първа възможност.
	Тя самата определено би го направила.


	— Тарли е много напрегнат — отбеляза Майкъл Синклер, докато се отупваше от прахта. Вперил бе поглед в гърба на брат си, който се отдалечаваше.
	— Ти друго ли очакваше? — попита Алистър Колфийлд, вдигна сакото си от земята и изтръска няколко стръкчета трева, полепнали по него. — Утре ще си надене хомота.
	— Ще се обвърже за диаманта на сезона. Не е чак толкова зле. Според майка ми дори Хубавата Елена не може да се мери по красота с нея.
	— Но и мраморна статуя не би могла да е по-студена.
	Майкъл го погледна.
	— Моля?
	Застанал на отсрещната страна на плиткия басейн, който ги разделяше, Алистър наблюдаваше как лейди Джесика Шефилд прекосява поляната и се отправя към къщата, следвана от кученцето си. Рокля от блед муселин с флорални мотиви и дълги ръкави покриваше стройната й фигура от врата до глезените и бе прилепнала по тялото й от лекия бриз. Лейди Джесика бе извърнала лице на другата страна и шапката й я предпазваше от слънцето, но Алистър много добре помнеше чертите й. Не можеше да не впери поглед в тази красива жена. Както и много други мъже.
	Истинско чудо на природата, косата й бе по-дълга и плътна от тази на която и да е друга блондинка. Кичурите й бяха съвсем светли, почти сребърни, а тук-там се промъкваше по някой по-наситено златист, за да направи косата й още по-разкошна. Преди да я представят в обществото, лейди Джесика си позволяваше да я носи спусната, но сега прическата й беше точно толкова консервативна, колкото и държанието й. Въпреки че бе съвсем млада, поведението й беше хладно и сдържано като на много по-зряла жена.
	— Тази светла коса и млечнобяла кожа — промърмори Алистър. — И тези сиви очи…
	— Моля?
	Алистър забеляза веселия тон на приятеля си, което го подтикна да заговори с още по-голямо удоволствие:
	— Цветът на косата й идеално подхожда на темперамента — добави бързо. — Тя е истинска ледена принцеса. Брат ти трябва да се моли бързо да му роди деца, иначе рискува онази му работа да замръзне.
	— Внимавай какво говориш — предупреди го Майкъл и оправи тъмнокестенявата си коса, като прокара ръце през нея, — или може да се засегна. Съвсем скоро лейди Джесика ще ми бъде снаха.
	Алистър кимна разсеяно и отново насочи вниманието си към изящното момиче, което имаше както идеално тяло, така и безупречно поведение в обществото. Гледаше я като омагьосан и очакваше да открие пукнатина в лъскавата й порцеланова външност. Питаше се как на тази крехка възраст понася напрежението — същото, към което той проявяваше нетърпимост и срещу което се бунтуваше.
	— Извинявай.
	Майкъл го погледна внимателно.
	— Да не би да си се скарал с нея? Ако съдя по острия ти тон, сигурно има нещо.
	— Може би. Жегна ме онази вечер — призна Алистър малко грубо. — Изобщо не отговори на поздрава ми, директно ме отряза. Държи се съвсем различно от сестра си, лейди Хестър, която е толкова очарователна.
	— Да, Хестър е прекрасна. — Възхищението в тона на Майкъл бе също толкова явно, колкото това на приятеля му, когато говореше за лейди Джесика. Алистър повдигна вежди въпросително, а той се изчерви и продължи: — Лейди Джесика не те чу.
	Алистър сви рамене:
	— Стоях точно до нея.
	— От лявата й страна ли беше? Тя не чува с това ухо.
	Трябваше му малко време, за да възприеме информацията и да отговори. За него лейди Джесика бе почти като гръцка богиня. Алистър дори не допускаше, че тя може да има недостатъци, и изпита известно задоволство, щом научи за дефекта й, тъй като той я превръщаше в смъртна жена.
	— Нямах представа.
	— Почти никой не го забелязва. Само когато се съберат много хора и шумът е силен, този недостатък започва да й пречи.
	— Сега разбирам защо Тарли я е избрал. Съпруга, която слуша клюкарите само с едно ухо, е истинска благодат.
	Майкъл изсумтя и се запъти към къщата.
	— Наистина е сдържана — съгласи се, — но бъдещата графиня Пенингтън трябва да бъде такава. Тарли ме уверява в дълбочината на характера й.
	— Хмм…
	— Явно се съмняваш, но въпреки красивото ти лице Тарли има далеч по-голям опит с жените от теб.
	— Сигурен ли си? — попита с кисела усмивка Алистър.
	— Да, сигурен съм. Той е с десет години по-възрастен все пак — заяви Майкъл и прегърна Алистър през рамо. — Признай, че като по-зрял мъж той може да прецени по-добре от теб скритите качества на собствената си годеница.
	— Мразя да признавам каквото и да е.
	— Много добре го знам. Обаче се налага да се признаеш за победен в схватката, която брат ми прекъсна преди малко. Няколко секунди ме деляха от победата.
	Алистър го смушка в ребрата.
	— Ако Тарли не те беше отървал, в момента щеше да молиш за милост.
	— Ха! Да определим победителя, като се надбягваме до…
	Преди Майкъл да е успял да завърши изречението, Алистър вече тичаше.


	Още няколко часа и щеше да е омъжена.
	Нощният мрак избледняваше в минутите преди зазоряване и лейди Джесика се обви по-плътно с шала си. Поведе Темперанс още по-навътре в гората, която заобикаляше господарската къща на имението „Пенингтън“. Чакълът, с който бе покрита пътеката, хрущеше под бързите крачета на мопса и познатият ритъм действаше успокояващо на Джес.
	— Защо трябва да си толкова придирчива? — упрекна тя кучето. Виждаше дъха си в мразовития въздух и мечтаеше да се мушне в топлото си легло.
	— Хайде, избери си местенце.
	Темперанс я погледна и Джес можеше да се закълне, че изражението й наподобява недоволство.
	— Добре — съгласи се с неохота, тъй като никога не можеше да й откаже. — Ще идем малко по-навътре.
	Завиха по пътеката, а Темперанс спря и започна да души наоколо. Очевидно удовлетворен от мястото, мопсът се завъртя с гръб към Джесика и клекна до едно дърво.
	Джес се усмихна на желанието на кучето да се усамоти и се обърна на другата страна. Огледа се, решена на дневна светлина да установи накъде води пътеката. За разлика от много други имения, чиито градини бяха превзети от обелиски, имитации на гръцки статуи и храмове и тук-там пагоди, собственикът на „Пенингтън“ очевидно ценеше красотата на естествения пейзаж. На места човек изпитваше чувството, че е на километри от цивилизацията и другите човешки същества. Джес не бе очаквала това усещане да й хареса толкова много, но се оказа, че е така. Особено след като часове наред бе общувала с хора, които се интересуваха единствено от титлата на бъдещия й съпруг.
	— Много ще ми е приятно да те доведа тук на разходка — каза през рамо на кучето си, — когато слънцето изгрее и съм облечена по-подходящо.
	Темперанс си свърши работата и се появи пред нея. Забърза обратно към къщата и взе нетърпеливо да опъва каишката си, след като й трябваше толкова време да намери подходящо място за тоалетна. Джес я следваше по петите, но нещо прошумоля встрани и кучето застана нащрек. Наостри черните си уши, вирна опашка и се напрегна в очакване.
	Сърцето на Джес заби по-бързо. Ако наблизо имаше глиган или лисица, положението можеше да стане много опасно. Щеше страшно да се разстрои, ако нещо неприятно се случеше с Темперанс — единственото същество на този свят, което не съдеше Джес по общоприетите стандарти и винаги се втурваше да я посрещне.
	През пътеката притича катерица. Джес се отпусна с облекчение и се засмя задъхано. Но вместо да се успокои, кучето се втурна напред и каишката се изтръгна от отпуснатата ръка на стопанката му.
	— По дяволите! Темперанс!
	Пред очите й се мярнаха крачетата и козината на двете животни и те изчезнаха от погледа й. Шумът от преследването — шумолене на листа и ниско кучешко ръмжене — постепенно утихна.
	Джес вдигна ръце, отклони се от пътеката и тръгна по отъпканата шума. Гледаше толкова съсредоточено в краката си, че забеляза голямата беседка в последния момент и едва не се блъсна в нея. Зави надясно…
	Гърлен женски смях наруши тишината. Джес се стресна, за малко да се спъне и спря.
	— Побързай, Лушъс — подкани жената задъхано. — Трент ще забележи отсъствието ми.
	Вилхелмина, лейди Трент. Джес стоеше като истукана и едва дишаше.
	Чу се тихо, протяжно скърцане на дърво.
	— Търпение, мила — мързеливо и провлечено заяви познат мъжки глас. — Позволи ми да ти дам това, за което си ми платила.
	Беседката отново изскърца, този път по-силно. По-бързо и по-мощно. Лейди Трент простена едва чуто.
	Алистър Лушъс Колфийлд. In flagrante delicto с графиня Трент. Боже мой! Жената беше почти двайсет години по-възрастна от него. Вярно, че беше красива, но можеше да му бъде майка.
	Стресна я фактът, че жената използва второто му име. Но може би тъкмо това говореше много… Като се оставеше настрана очевидното, може би връзката помежду им бе по-дълбока. Възможно ли беше нехранимайкото Алистър да изпитва нежни чувства към красивата графиня, и то толкова силни, че й даваше право да го назовава с името, което никой друг не използваше?
	— Заслужаваш всеки шилинг, който ти плащам — мъркаше като котка графинята.
	Мили боже! Изглежда, не ставаше въпрос за чувства, а за… сделка. Уговорка. Мъж, който извършва услуга.
	Джес пристъпи предпазливо напред. Надяваше се да успее да се измъкне, без никой да я усети. Но раздвижване в беседката я накара отново да замръзне на място. Присви очи и се взря, въпреки слабата светлина. За нейно нещастие, самата тя бе озарена от залязващата луна, а вътрешността на беседката тънеше в дълбоката сянка на покрива и надвисналите дървета.
	Видя ръка, стиснала здраво един от стълбовете, които крепяха покрива, и друга малко над нея. Мъжки ръце, които търсеха опора. От височината, на която се намираха ръцете му, заключи, че той стои прав.
	— Лушъс… За бога, не спирай точно сега!
	Лейди Трент бе притисната между Колфийлд и дървения стълб. Което означаваше, че той е обърнат с лице към Джес.
	Слабо проблясване в тъмнината издаде нечие премигване.
	Забелязал я беше. Всъщност бе вперил поглед в нея.
	Джес си пожела земята под нея да се разтвори и да я погълне. Какво можеше да каже? Как би трябвало да се държи човек, попаднал в такава ситуация?
	— Лушъс! По дяволите!
	Старият дървен стълб изстена под натиска.
	— Прекрасно е да усещам големия ти член вътре в мен, но още по-хубаво ми е, когато се движи.
	Джес вдигна ръка към гърлото си. Въпреки студа по челото й изби пот. Определено не изпитваше ужаса, който би трябвало да почувства при гледката на мъж, който се съвкупява. Защото мъжът беше Колфийлд, а той я очароваше. Запленена бе от него — завиждаше на свободата му и в същото време се ужасяваше от лекотата, с която той отхвърляше общественото мнение — и това беше отвратително.
	Трябваше да си тръгне, преди да е издала присъствието си и на лейди Трент. Отстъпи внимателно…
	— Чакай! — Гласът на Колфийлд бе по-дрезгав, отколкото преди.
	Джес замръзна на място.
	— Не мога! — възрази задъхано лейди Трент.
	Но Колфийлд не говореше на графинята.
	Беше протегнал ръка към Джесика. Молбата му я порази като гръм и тя не можа да помръдне.
	Последва дълъг момент, в който Джес бе вторачила поглед върху блестящите му очи. Той започна да диша шумно и тежко. Сетне отново се хвана за стълба и се раздвижи.
	Отначало тласъците му бяха бавни, после станаха по-мощни и по-бързи. Ритмичното скърцане на дървото сякаш удряше Джес от всички страни. Не виждаше нищо, освен двете ръце и блестящия поглед, който я подпалваше и заливаше с топлина, но звуците, които чуваше, изпълваха съзнанието й с образи. Колфийлд не откъсваше поглед от нея, но продължаваше да блъска с такава сила, че тя започна да се пита как е възможно графинята да изпитва удоволствие от подобни яростни движения. Лейди Трент не беше на себе си, от устата й се сипеха груби думи на възхвала, последвани от силни писъци.
	Джес стоеше като прикована, пред нея се разкриваше страна от сексуалното общуване, за която не знаеше почти нищо. Знаеше как стават нещата, мащехата й описа подробно. „Не се дърпай и не плачи, когато той проникне в теб. Опитай се да се отпуснеш, това ще намали неприятното усещане. Не издавай абсолютно никакъв звук. Никога не се оплаквай гласно.“ И все пак Джесика бе забелязала многозначителните погледи на други жени и бе чувала думите им, пошушнати зад ветрилата. Думи, които подсказваха, че има още нещо. Сега вече имаше доказателство, че е така. Всеки звук на удоволствие, който лейди Трент издаваше, отекваше у Джес и докосваше сетивата й като отскачащ по вода камък. Тялото й откликваше инстинктивно — кожата й стана чувствителна, дишането й се ускори.
	Затрепери под погледа на Колфийлд. Много й се искаше да избяга, но не можеше да помръдне от мястото си. Знаеше, че е невъзможно, но й се струваше, че той гледа право през нея, през фасадата, която баща й беше изградил.
	Невидимите вериги, които не й позволяваха да мръдне, паднаха едва когато Колфийлд свърши. Накъсаният стон, който се изтръгна от него във върховния момент, й подейства като шпора в хълбока. Джес се затича, притиснала плътно шала към себе си и скръстила ръце върху болезнено натежалите си гърди. Когато Темперанс изтича да я посрещне иззад един храст, се разхлипа от облекчение. Вдигна мопса на ръце и се спусна по пътеката, която водеше към къщата.


	— Лейди Джесика!
	Чу името си, когато беше в относителна сигурност в задната градина на къщата, и за малко да се спъне. Сърцето й препускаше от страх, че са я заловили. Джес се завъртя бързо и около нея се вдигна облак от светлосини сатенени поли. Озърна се да види кой я вика, вцепенена от мисълта, че може да е Алистър Колфийлд, дошъл да я умолява за дискретност. Или още по-лошо — баща й.
	— Джесика! За бога, търсих те навсякъде.
	Отдъхна си, когато видя, че откъм къщата се задава Бенедикт, но скоро облекчението й премина в тревога. С бърза и решителна крачка мъжът прекоси оградената с тисове пътека. По гърба на Джес полазиха тръпки. Сърдит ли й беше?
	— Случило ли се е нещо? — попита предпазливо, когато той приближи към нея. Нещо трябваше да го е притеснило, щом е излязъл да я търси в този час.
	— Нямаше те дълго време. Преди половин час камериерката ти ми каза, че си отишла да разходиш Темперанс и си излязла, малко преди да те потърся.
	Джес сведе поглед, за да не реши Бенедикт, че го предизвиква.
	— Съжалявам, че съм те разтревожила.
	— Не е необходимо да се извиняваш — отвърна годеникът й рязко. — Просто ми се щеше да си поговоря с теб. Днес ще се венчаем и исках да те успокоя, ако си нервна преди събитието.
	Джес премигна и вдигна поглед, изненадана от проявеното разбиране.
	— Милорд…
	— Бенедикт — поправи я той и взе ръката й в своята. — Цялата си лед! Къде беше?
	Загрижеността му бе очевидна. В първия момент не беше сигурна как да отговори. В случай като този баща й би реагирал по съвсем различен начин.
	Загуби самообладание и в объркването си започна да дърдори бързо. Докато му разказваше как Темперанс бе подгонила катерицата, взе да изучава годеника си много по-внимателно, отколкото го бе правила досега. Бенедикт се бе превърнал в най-важния човек в живота й — нещо, което Джес бе приела, без да се налага да му мисли много. Беше се примирила с неизбежния факт, че ще споделя живота си с него. Но сега бе неспокойна. Беше зачервена и възбудена от начина, по който Колфийлд я бе използвал, за да си достави още по-голямо удоволствие.
	— Щях да изляза с теб, ако ме беше помолила — заяви Бенедикт, когато тя свърши с разказа си, и стисна ръката й. — Моля те да го правиш в бъдеще.
	Окуражена от милото му държание и от ефекта на виното, с което бе попрекалила на вечеря, Джес безразсъдно настоя да продължи разговора.
	— Двете с Темперанс открихме още нещо в гората.
	— Така ли?
	Разказа му за двойката в беседката. Гласът й бе нисък и несигурен, а думите й се изливаха хаотично, защото й липсваха както увереност, така и подходящ речник. Не каза нищо за парите, които графинята плаща на Колфийлд, нито разкри самоличността на участниците.
	Бенедикт не помръдна през цялото време, докато я слушаше. Когато Джес най-после свърши, той се прокашля и каза:
	— По дяволите, потресен съм, че си била изложена на такова неприятно преживяване в навечерието на сватбата ни.
	— Стори ми се, че за тях преживяването не е никак неприятно.
	— Джесика! — изчерви се Бенедикт.
	— Каза, че си готов да успокоиш нервите ми — продължи бързо Джес, преди да е загубила смелост. — Бих искала да разговарям открито с теб, но ме е страх да не прекрача границата на търпението ти.
	— Ще ти съобщя, когато я наближиш.
	— По какъв начин?
	— Моля? — намръщи се Бенедикт.
	Джес преглътна.
	— По какъв начин ще ми дадеш да разбера? С дума? Като загубя благоволението ти? Или по някакъв по-категоричен начин?
	Годеникът й замръзна.
	— Никога не бих посегнал на теб или на която и да е друга жена и със сигурност не бих ти се разсърдил за това, че си откровена с мен. Предполагам, че ще бъда много по-мек към теб, отколкото към познатите си. Ти си огромна награда за мен, Джесика. С нетърпение очаквах деня, в който ще станеш моя.
	— Защо?
	— Ти си много красива жена — отвърна с дрезгав глас Бенедикт.
	Заля я огромна вълна на учудване, последвана от неочаквана надежда.
	— Милорд, ще се разочаровате ли от мен, ако ви кажа, че се моля физическият аспект на нашата връзка да се окаже… приятен? И за двама ни.
	Бог й беше свидетел, че тя никога нямаше да се държи като лейди Трент. Подобно поведение не й беше присъщо.
	Годеникът й започна да подръпва елегантния възел на вратовръзката си и неудобството му от повдигнатата тема си пролича.
	— Винаги съм се надявал да е така. И наистина ще бъде, ако ми се довериш.
	— Бенедикт.
	Вдъхна аромата му — подправки, тютюн и изискан портвайн. Въпреки че водеше разговор, какъвто със сигурност не бе очаквал да проведе със съпругата си, отговорите му бяха прями. Също като погледа, който Джес бе вперила в него. С всеки изминал момент го харесваше все повече.
	— Приемаш разговора ни толкова добре. Не съм сигурна докъде бих могла да стигна.
	— Моля те, говори свободно — подкани я той. — Искам да застанеш пред олтара без съмнения и безпокойства.
	Джес заговори бързо:
	— Бих искала да се оттегля с теб в лятната къща на езерото. Още сега.
	Годеникът й въздъхна тежко, чертите на лицето му бяха сурови. Стисна ръката й толкова силно, че я заболя.
	— Защо?
	— Ето че те ядосах! — Извърна поглед и се отдръпна. — Прости ми. И моля те, не подлагай на съмнение невинността ми. Вече е късно и не съм на себе си.
	Бенедикт дръпна ръката й, притисна я до гърдите си и привлече Джес към себе си.
	— Погледни ме.
	Джес се подчини и от погледа му главата й се замая. Годеникът й вече не я гледаше с неудобство и загриженост.
	— Едва часове ни делят от брачното ложе — напомни й Бенедикт и гласът му бе по-дрезгав от всякога. — Предполагам, че видяното в гората е предизвикало у теб реакция, която не можеш напълно да разбереш. Нямаш представа колко много означава за мен, че тази реакция те е очаровала, а не те е отвратила, както би станало с други жени. Но ти ще бъдеш моя съпруга и заслужаваш уважението, което се полага на положението ти.
	— Няма ли да ме уважаваш в лятната къща?
	За миг изглеждаше стъписан. Сетне отметна глава и се разсмя. Джес бе поразена — смехът го преобрази, направи го по-достъпен и ако това изобщо беше възможно, още по-красив.
	Бенедикт я притисна към себе си и допря устни до слепоочието й.
	— Ти си истинско съкровище.
	— От това, което разбирам — прошепна Джес и се облегна на топлото му тяло, — дългът се изпълнява в брачното ложе, а удоволствието е извън него, с любовника. Ще те разочаровам ли, ако ти призная, че бих предпочела да ме желаеш по-скоро като любовница, отколкото като съпруга, що се отнася до леглото?
	— Не можеш да ме разочароваш. Ти си най-идеалната жена, която някога съм виждал или познавал.
	Джес далеч не бе идеална и ударите с пръчка по задната част на бедрата, които много добре помнеше, бяха доказателство за това. Нуждата я беше накарала да се научи да прикрива недостатъците си.
	Как беше усетил Колфийлд готовността й да се подчини на молбата му да го гледа? Как бе доловил черта на характера й, за която дори тя не подозираше?
	Както и да го беше направил, Джес изпита безкрайно облекчение, че Бенедикт не възприема внезапното й сексуално самоосъзнаване като опасно или неуместно. Годеникът й я разбираше и това й вдъхна необичайна смелост.
	— Има ли вероятност да проявиш такъв интерес към мен?
	— Вероятността е повече от голяма.
	Бенедикт долепи устни до нейните и погълна думите на облекчение и благодарност, които тя възнамеряваше да му изкаже. Целувката му бе опознавателна — нежна, предпазлива, но и настойчива. Джес стисна реверите на сакото му и се надигна на пръсти в опит да поеме дъха, който той й отнемаше.
	Езикът му се плъзна по устните й и ги отвори. Проникна бързо в устата й и тя усети, че коленете й се огъват. Годеникът й я прегърна още по-силно и й показа колко много я желае, като притисна възбудения си член до бедрото й и започна да мачка кожата й. Когато се отдели от нея и допря слепоочие до нейното, дишането му беше ускорено и тежко.
	— Бог да ми е на помощ — каза Бенедикт дрезгаво. — Въпреки невинността си успя да ме съблазниш с ненадминато умение.
	Вдигна я на ръце и бързо я отнесе в лятната къща.
	Усетила заредената с напрежение атмосфера, Темперанс ги съпроводи мълчаливо. След това застана на терасата и с необичайно смирение наблюдава изгрева на слънцето.


>	Глава 1

	Седем години по-късно…
	— Моля те, премисли отново.
	Джесика, лейди Тарли, се протегна през масичката за чай в салона на фамилната къща на Регмънт и стисна ръката на сестра си.
	— Чувствам, че трябва да замина.
	— Но защо? — попита жално Хестър. — Щях да те разбера, ако Тарли беше с теб, но сега, когато го няма… Безопасно ли е да пътуваш толкова надалеч сама?
	Самата Джес много пъти си бе задавала този въпрос, но отговорът си оставаше все така неясен. Твърдо бе решила да замине. Разполагаше с кратък промеждутък от време, през който можеше да направи нещо необикновено. Малко вероятно беше възможността да се повтори.
	— Разбира се, че е безопасно! — каза на сестра си и поизправи гръб. — Майкъл, трябва вече да свикна да го наричам Тарли, уреди всичко по пътуването ми, а на пристанището ще ме чака някой от плантацията. Всичко ще бъде наред.
	— Това никак не ме успокоява. — Хестър изглеждаше замислена и нещастна, докато си играеше с дръжката на чаената чаша, изрисувана с цветчета.
	— Някога и ти искаше да пътуваш до далечни страни — напомни й Джес. Неприятно й бе да вижда сестра си разстроена. — Загуби ли вече приключенския си дух?
	Хестър въздъхна и погледна през близкия прозорец. През тънките пердета, които спираха любопитните погледи, се виждаше непрекъснатият поток от хора, които минаваха покрай градската къща на Регмънт, но Джес се интересуваше единствено от сестра си. Хестър бе узряла и се беше превърнала в красива млада жена, възхвалявана заради златистия си блясък и невероятните зелени очи, заслонени от плътни тъмни мигли. Някога беше по-закръглена и по-жизнерадостна от Джес, но с годините това се бе променило. Сега тя се бе превърнала в изискана и елегантна жена, слаба като тръстика. Графиня Регмънт си бе извоювала репутация на изключително сдържана особа, което изненадваше Джес, тъй като лорд Регмънт бе много чаровен и дружески настроен. Според нея вината за това бе на баща им, на неговата проклета гордост и на омразата му към жените.
	— Изглеждаш ми бледа и отслабнала — отбеляза Джес. — Да не би да си болна?
	— Страдам за загубата ти. И трябва да призная, че не съм спала добре, откакто съобщи за намерението си да заминеш — отвърна Хестър и я погледна. — Просто не разбирам защо го правиш.
	Изминала бе почти година от смъртта на Бенедикт, но преди това той бе боледувал тежко цели три месеца. Джес разполагаше с достатъчно време, за да се примири с мисълта, че животът й ще продължи без него. При все това загубата тегнеше над нея като утринна мъгла над езеро. Семейството и приятелите й я наблюдаваха внимателно и чакаха тя да даде знак, че миналото е вече зад гърба й, но Джесика нямаше представа как да продължи напред.
	— Имам нужда да се отдалеча от миналото си, за да мога да посрещна бъдещето.
	— Няма ли да е достатъчно да се оттеглиш в провинцията?
	— Миналата зима се оказа, че не ми е достатъчно. Ето че вече започва новият сезон, а ние все още сме потиснати от облака, надвиснал над мен. Трябва да се откъсна от обичайното си ежедневие, за да може всеки от нас да продължи живота си такъв, какъвто е.
	— За бога, Джесика — въздъхна Хестър и пребледня още повече, — нали не искаш да кажеш, че трябва да ни напуснеш, както го направи Тарли, за да можем всички да дойдем на себе си? Ти все още си млада и можеш да се омъжиш отново. Животът съвсем не е свършил.
	— Съгласна съм. Моля те, не се тревожи за мен. — Джес напълни отново чашата на Хестър и пусна в нея две бучки захар. — Ще отсъствам само колкото е необходимо, за да организирам продажбата на плантацията. Ще се върна освежена и готова за нов живот, което от своя страна ще вдъхне сила на всички, които ме обичат и се тревожат за мен.
	— Все още не мога да повярвам, че Тарли ти завеща плантацията. Защо ли го е направил?
	Джесика се усмихна мило, погледът й се плъзна по веселия интериор на салона, по жълтите копринени пердета и сините флорални акценти. Малко след сватбата си Хестър бе декорирала наново помещението и сега стилът му напълно отразяваше присъщия й оптимизъм.
	— Искаше да бъда напълно независима, а и за него това беше сантиментален жест. Тарли знаеше колко много ми хареса пътешествието ни до „Калипсо“.
	— Сантименталните жестове са хубаво нещо, стига да не те изпращат от другата страна на земното кълбо — измърмори Хестър.
	— Както ти казах и преди, искам да отида. Дори мога да кажа, че имам нужда да отида там. За мен това е начин да се сбогувам.
	Хестър изсумтя, но най-после се предаде:
	— Обещаваш ли да ми пишеш и да се върнеш при първа възможност?
	— Разбира се. А ти ми обещай, че ще отговаряш на писмата ми.
	Малката й сестра кимна и вдигна чинийката и чашката си. Изпи горещия чай наведнъж, съвсем забравила за изисканите маниери. Имаше нужда да се подкрепи.
	Джес я разбираше. Самата тя имаше нужда от подкрепа, тъй като наближаваше годишнината от смъртта на Тарли.
	— Ще ти донеса подаръци — обеща с пресилено весел глас, като се опитваше да накара сестра си да се усмихне.
	— Само се върни — помоли я Хестър.
	Джес не можа да се въздържи и попита:
	— Ще дойдеш ли при мен, ако се забавя прекалено дълго?
	— Регмънт никога няма да ми позволи. Мога обаче да убедя някой друг да тръгне след теб. Една от възрастните дами, които са толкова загрижени за благополучието ти, например…
	Джес потръпна театрално:
	— Злата ми сестричка! Добре, схванах грубия ти намек. Ще се върна възможно по-скоро.


	Алистър Колфийлд стоеше с гръб към вратата на офиса си в пристанищния склад, когато тя се отвори. През помещението премина вятър с дъх на сол и измъкна от ръката му митническата декларация, която тъкмо се канеше да попълни. Успя да я хване сръчно и погледна през рамо. Учуди се, когато видя мъжа зад себе си.
	— Майкъл?
	Не по-малко изненадан, новият лорд Тарли ококори очи и на устните му се появи нещо, подобно на усмивка.
	— Алистър, мошеник такъв! Не ми каза, че си в града.
	— Току-що се върнах, милорд. — Мушна декларацията в съответната папка и затвори чекмеджето. — Как си?
	Майкъл свали шапката и прокара ръка през тъмната си коса. Наследяването на титлата явно силно тежеше на широките му плещи и го притискаше, Алистър никога преди не го бе виждал такъв. Приятелят му бе облечен в мрачни нюанси на кафявото и извиваше ръката, на която носеше семейния пръстен на рода Тарли, по начин, който подсказваше, че още не е свикнал с него.
	— Както може да се очаква при такива обстоятелства.
	— Позволи ми да поднеса съболезнованията си на теб и цялото ти семейство. Получи ли писмото ми?
	— Да, благодаря. Все се канех да ти отговоря, но не ми оставаше време. Изминалата година отлетя толкова бързо, още не мога да си поема въздух.
	— Разбирам.
	Майкъл кимна:
	— Много се радвам да те видя отново, приятелю. Отсъства прекалено дълго.
	— Такъв е животът на търговеца.
	Можеше да възложи доста от задълженията си на свои подчинени, но ако беше останал в Англия, щеше да му се наложи да се среща по-често с татко си и с Джесика. Баща му се оплакваше от успеха му като търговец с почти същата злост, с която някога натякваше, че Алистър няма цел в живота. Това напрягаше много майка му и единственото, което можеше да направи, за да й помогне, бе да отсъства възможно най-дълго.
	Що се отнася до Джесика, тя много внимателно го отбягваше. Алистър се научи да се държи по същия начин, след като видя как я промени бракът й с Тарли. Поведението й си оставаше все така сдържано, но от меките й движения и познанието, което проблясваше в големите й сиви очи, той бе доловил, че чувствената й природа е започнала да разцъфтява. Много мъже изгаряха от желание да разгадаят тайната й, но Алистър бе надникнал зад воала и бе разбрал, че Джесика е жената, която страстно желае. Никога нямаше да я притежава действително, но винаги щеше да мисли за нея. Неустоимото желание и ярките спомени от младежките години бяха запечатали образа й в съзнанието му и с годините тези спомени не бяха избледнели ни най-малко.
	— Благодарен съм за усета, който проявяваш в търговските начинания — каза Майкъл. — Единствено на твоите капитани бих поверил безопасността на снаха си по време на пътуването й до Ямайка.
	Алистър успя да запази безизразното си изражение благодарение на големия опит, който имаше, но от неочакваната новина настръхне целият.
	— Лейди Тарли възнамерява да пътува до „Калипсо“?
	— Да. При това още тази сутрин. Затова съм тук. Възнамерявам лично да разговарям с капитана, за да се уверя, че ще се грижи за нея по време на плаването.
	— Кой ще пътува с нея?
	— Само камериерката й. Ще ми се да можех да я придружа аз, но е невъзможно да изоставя задълженията си.
	— А тя не е ли готова да отложи пътуването си?
	— Не. — Майкъл се усмихна кисело. — Не мога да я убедя да го направи.
	— По-скоро нищо не можеш да й откажеш — поправи го Алистър и отиде до прозореца, откъдето се виждаха доковете.
	Корабите влизаха откъм северния док, за да разтоварят ценните си стоки, след това заобикаляха и стигаха до южния док, за да ги натоварят с продукти за износ. В тази част на пристанището беше изградена висока тухлена стена, за да попречи на зачестилите в района кражби, които се бяха превърнали в истинска напаст. Именно заради нея земевладелците, които притежаваха имения на Антилските острови, предпочитаха неговите кораби — стената означаваше по-голяма безопасност за стоките им.
	— Нито пък Хестър, извинявай, имах предвид лейди Регмънт. — Майкъл изговори с мъка последните думи.
	Алистър от години подозираше, че приятелят му изпитва по-дълбоки чувства към сестрата на Джесика и иска да я ухажва. Но веднага щом я представиха в двора, Хестър се сгоди, с което разби сърцата на много перспективни женихи.
	— Защо е решила така твърдо да пътува?
	— Бенедикт й завеща плантацията. Джесика твърди, че лично трябва да се погрижи за продажбата й. Страхувам се, че загубата на брат ми я потресе дълбоко и сега търси нещо, което да запълни живота й. Опитвам се да съм й опора, но задълженията ми отнемат цялото време.
	Алистър подбра внимателно думите си и отговори с привидно безразличие:
	— Мога да й помогна в това начинание. Да я запозная с подходящи хора и да й дам полезна информация, която иначе би събирала в продължение на месеци.
	— Много щедро предложение — заяви Майкъл и го изгледа изпитателно. — Но ти току-що се върна, не мога да искам от теб да заминеш толкова скоро.
	— Плантацията ми граничи с „Калипсо“ и бих искал да я разширя — отвърна Алистър. — Надявам се да успея да се представя като най-надеждния купувач на имота. Разбира се, ще й платя добре.
	На лицето на Майкъл се изписа облекчение.
	— Така ще съм много по-спокоен. Ще говоря с нея още сега.
	— Може би ще е по-добре аз да го сторя. Ако наистина се нуждае от цел в живота, както ти казваш, навярно ще иска сама да контролира цялата сделка. Трябва да й дадем възможност сама да определи условията на сътрудничеството ни, за да е спокойна. Аз разполагам с цялото време на света, но същото не важи за теб. Заеми се с най-неотложните си дела и ме остави аз да се погрижа за лейди Тарли.
	— Винаги съм можел да разчитам на теб като на добър приятел — отвърна Майкъл. — Моля те, върни се в Англия възможно по-скоро и остани тук известно време. Бих могъл да се възползвам от усета ти за бизнес. Освен това, моля те, подканяй Джесика да пише често и ме дръж в течение как се развиват нещата. Много бих искал снаха ми да се върне, преди да се оттеглим в провинцията за зимата.
	— Ще направя всичко по силите си.
	След като Майкъл си тръгна, Алистър изчака няколко минути и отиде до бюрото си. Започна да съставя нов списък на продуктите, необходими за пътуването. Искаше да й създаде възможно най-добрите условия. Освен това направи една-две бързи, но доста скъпо струващи промени в списъка на пътниците, като премести двама от тях в друг кораб.
	Той, Джесика и камериерката й щяха да са единствените пътници на „Ахерон“ освен екипажа.
	В продължение на седмици щяха да живеят един до друг и Алистър бе твърдо решен да се възползва от тази невероятна възможност.


	Седнала удобно в каретата си, Джесика наблюдаваше елегантния кораб пред себе си. Обхождаше с поглед внушителната линия на излъсканата палуба и трите издигащи се към небето мачти. Беше един от най-впечатляващите плавателни съдове на пристанището, както можеше да се очаква, като се има предвид колко разтревожен бе Майкъл от предстоящото й пътуване. Положил бе огромни усилия, за да се убеди, че е настанена удобно и се чувства добре. Подозираше, че той преодолява по-лесно скръбта по брат си, като се грижи всеотдайно за вдовицата му — още една последица от смъртта на Тарли, от която Джес се опитваше да избяга.
	Мирисът на океана отново привлече вниманието й към шума от работата, която кипеше на доковете. Сърцето й се разтуптя от вълнение, а може би и от предчувствие. Обществото, което щеше да срещне на потъналия в зеленина остров, нямаше никаква предварителна представа за Джесика. Там общуването между хората не се подчиняваше на толкова строги правила. Очакваше с нетърпение да остане сама със себе си, след като в продължение на месеци я задушаваха грижите на близките й, които й мислеха само доброто.
	Джес наблюдаваше как лакеите й минават с бърза стъпка по подвижния мост и стоварват сандъците й на главната палуба. Яркосините им ливреи ясно се различаваха сред не толкова цветното облекло на моряците. Скоро щеше да се наложи да спре да отлага и да излезе от каретата си.
	Един лакей й подаде ръка, за да й помогне да слезе. Джес приглади светлолилавите поли на роклята си и се запъти към кораба, без да поглежда назад. Когато стигна до палубата, усети как корабът леко се полюшва под краката й. Нужно й бе известно време, за да привикне с това усещане.
	— Лейди Тарли!
	Джесика извърна глава и видя изискан едър господин да се приближава към нея. По облеклото и държанието му разбра, че е капитанът на кораба.
	— Аз съм капитан Смит — представи й се мъжът с лек поклон, когато тя му подаде ръка. — За мен е чест да ви посрещна на борда, милейди.
	— Удоволствието е изцяло мое. — Джес отвърна на усмивката му, която се появи от дълбините на острата му бяла брада. — Корабът, който командвате, е наистина впечатляващ, капитане.
	— Така е — съгласи се Смит и повдигна леко шапката си, за да я огледа по-добре. — Ще се радвам да вечеряте с мен.
	— Ще го направя с най-голямо удоволствие, благодаря ви.
	— Чудесно — заяви капитанът и направи знак на млад моряк. — Милър ще ви заведе до каютата ви. Ако имате въпроси или оплаквания, той ще се погрижи за вас.
	— Много съм ви задължена.
	Капитанът продължи да се занимава с подготовката на кораба за отплаване, а Джес се извърна към Милър, който според нея едва ли бе на повече от седемнайсет години.
	— Милейди — обърна се младежът към нея и й посочи стълбата към долната палуба, — насам, моля.
	Последва го, впечатлена от смелостта на мъжете, които се катереха по такелажа на кораба като трудолюбиви рачета. Но когато слезе по стълбата, възхищението й се насочи към внушителната вътрешна част на кораба.
	Дървената облицовка на коридорите бе лакирана и блестеше, както и металният обков на вратите и куките, на които висяха фенерите. Джес не бе много сигурна какво да очаква, но вниманието, с което бе изпълнен всеки детайл, силно я впечатли и й допадна. Милър спря пред една врата и почука на нея, а отвътре отговори камериерката на Джес, Бет.
	Каютата, в която Джесика влезе, беше малка, но добре обзаведена. Вътре имаше тясно легло, правоъгълен прозорец със скромни размери и дървена маса с два стола. На земята, до един от сандъците й, имаше щайга с любимото й вино кларет. Макар че никога досега не бе обитавала толкова скромна спалня, каютата й се стори доста удобна. Освен това бе много благодарна, че поне през следващите няколко седмици няма да се налага да се съобразява с околните и да се опитва да повдигне духа им.
	Свали иглата, която придържаше шапката й, и подаде и двете на Бет.
	Милър обеща да се върне в шест часа и да я заведе на вечеря, след което излезе в коридора. След като вратата зад гърба му се затвори, Джес погледна към Бет.
	Камериерката прехапа долната си устна и се завъртя в кръг.
	— Ще бъде чудно приключение, милейди! Ямайка ми липсва от момента, в който си тръгнахме оттам.
	Джес въздъхна дълбоко, за да се освободи от напрежението, което бе свило стомаха й.
	— И особено ти липсваше един млад мъж.
	— Да — съгласи се камериерката, — той също.
	През последните дни Бет се бе оказала истинско съкровище. Повдигаше духа на Джесика, докато всички други изразяваха несъгласие с плановете й.
	— Приключение — повтори Джес. — Мисля, че наистина ще бъде такова.


	Когато на вратата на каютата й се почука малко преди шест, Джесика остави настрана книгата, която четеше, и се изправи с известно нежелание. Бет кърпеше чорап, седнала срещу нея, и мълчаливата й компания бе много приятна на Джес.
	Бет остави ръкоделието на масата и отиде да види кой е. Отвори вратата и срещу нея се появи младежкото лице на Милър. Младежът се усмихна смутено и показа леко кривите си зъби. Джес изпрати Бет да вечеря и последва младия моряк към голямата каюта на капитана. Когато стигнаха до широката врата в края на коридора, съвсем ясно се чуха жалните звуци на цигулка. Някой свиреше майсторски на инструмента, мелодията бе приятна, но натрапчива. Привлечена от музиката, Джес ускори стъпка. Милър почука веднъж, след това отвори вратата, без да изчака отговор. С галантен жест я покани да влезе в просторната каюта.
	Джес влезе с добре заучена усмивка и веднага забеляза капитан Смит, седнал до голямата маса. Мъжът на мига се изправи заедно с още двама господа, които й представиха като първия помощник-капитан и корабния лекар. Размениха си обичайните любезности и след това вниманието й привлече мъжът, който свиреше на цигулката. Стоеше с гръб към нея, обърнат към дълга поредица от прозорци с изглед към кърмата. Беше свалил фрака си, което я накара веднага да отклони поглед. Но когато капитанът се приближи до Джесика, за да я придружи до масата, тя скришом погледна към скандално разсъблечения господин. Тъй като бе свалил горната си дреха, Джесика имаше отлична гледка към задните му части, които си заслужаваше да се видят. Не бе имала възможност да изучава тази част на мъжката анатомия преди и гледката й се стори твърде приятна. Още повече че задните части на цигуларя бяха мускулести и добре оформени.
	Докато разговаряше с висшите членове на екипажа, Джес често хвърляше поглед към тъмнокосия музикант, който успяваше да изтръгне прелестни звуци от цигулката. С плавните заучени движения на ръката му мускулите на раменете и гърба му се извиваха по много привлекателен начин. Мъжкото тяло бе толкова по-едро и силно от женското; способно бе да прояви яростна агресия, но и да бъде много грациозно.
	Мелодията свърши. Музикантът се извърна, за да прибере цигулката и лъка в калъфа, поставен на стола до него. Джес хвърли бегъл поглед към профила му. Усети, че настръхва. Мъжът взе фрака си от облегалката на стола и го облече. Никога не си бе представяла, че обличането на дрехи може да е също толкова възбуждащо, колкото и събличането им, но цигуларят бе демонстрирал, че е тъкмо така. В пестеливите му грациозни движения имаше вродена чувственост, която напълно пасваше на увереността и самочувствието му.
	— А това — каза капитанът, извърна се леко и посочи към музиканта — е господин Алистър Колфийлд, собственик на този прекрасен кораб и чудесен цигулар, както вече се убедихте.
	Джес можеше да се закълне, че за момент сърцето й спря да бие. Дъхът й определено секна. Колфийлд се обърна към нея и й се поклони елегантно. Но не сведе глава и не откъсна поглед от нейния.
	„Боже мой…“


>	Глава 2

	Какъв бе шансът пътищата им да се пресекат така?
	В мъжа, който застана пред нея, не бе останало почти нищо от младежа, когото някога Джес познаваше. Алистър Колфийлд вече не беше хубав. Сега чертите на лицето му бяха по-изострени, по-изсечени и пред нея стоеше съвсем зрял мъж. Веждите му бяха тъмни и извити, гъсти мигли ограждаха дълбоките му сини очи. На слабата светлина на залязващото слънце и потрепващия пламък на газените лампи гарвановочерната му коса блестеше от здраве. Беше по-едър отпреди, помъдрял и възмъжал. И без съмнение будеше страхопочитание.
	Спираше й дъха.
	— Лейди Тарли — поздрави я Колфийлд и се изправи, — удоволствие е да ви видя отново!
	Гласът му бе по-нисък и по-дълбок, отколкото си спомняше. Стори й се мек като ромолене на поток или мъркане на котарак. Грациозната му походка също напомняше движенията на котка — стъпваше леко и сигурно въпреки здравото си телосложение. Погледът му бе съсредоточен и напрегнат, преценяващ. Предизвикателен. Както и преди, този мъж сякаш гледаше право в сърцето й и я предизвикваше да отрече тази негова способност.
	Джес си пое несигурно въздух, пристъпи към него и му подаде ръка:
	— Господин Колфийлд, мина доста време от последната ни среща.
	— Години.
	В погледа му имаше нещо много интимно, което я подсети за онази нощ в гората край имението „Пенингтън“. От мястото, където кожата й се допря до неговата, тръгна гореща вълна и я заля цялата.
	— Моля, приемете съболезнованията ми по повод скорошната загуба на съпруга ви — продължи Колфийлд. — Тарли беше добър човек. Възхищавах му се и много го харесвах.
	— Благодаря ви за добрите думи — успя да отговори Джесика, въпреки че устата й бе пресъхнала внезапно. — Приемете и моите съболезнования. Стана ми много мъчно, когато разбрах, че брат ви е починал.
	Колфийлд стисна зъби и когато пусна ръката й, пръстите му погалиха центъра на дланта й.
	— Двама от братята ми — поправи я мрачно.
	Джес дръпна ръката си и дискретно я потърка в бедрото си, но това с нищо не й помогна. Гъделичкането, останало след допира му, не отмина.
	— Да започваме ли? — подкани капитанът и кимна към масата.
	Колфийлд седна точно срещу нея. В началото Джес бе доста смутена, но той, изглежда, напълно забрави за присъствието й в момента, в който им поднесоха храната. За да поддържа разговора, тя съзнателно го насочваше към въпроси, свързани с кораби и корабоплаване, и мъжете с удоволствие участваха в дискусията. Без съмнение бяха облекчени, че не им се налага да обсъждат теми, свързани с твърде ограничения й начин на живот, от който въобще не се интересуваха. Така измина един много приятен час, изпълнен с добра храна и интересни разговори, какъвто Джес отдавна не бе прекарвала. Господата рядко обсъждаха делови въпроси в нейно присъствие.
	Съвсем скоро стана ясно, че Алистър Колфийлд се радва на огромен финансов успех. Не го коментира лично, но участваше активно в обсъждането на търговията и се оказа добре запознат дори с най-дребните детайли от бизнес начинанията си. Беше облечен много изискано. Горната му дреха бе изработена от сиво-зеленикаво кадифе, което според Джес бе много хубаво, а модерната къса кройка подчертаваше добрата му физическа форма.
	— Често ли пътувате до Ямайка, капитане? — попита Джесика.
	— Не толкова, колкото другите кораби на господин Колфийлд — отвърна Смит, подпря лакти на масата и се заигра с парченце хляб. — Най-често корабът ни акостира в Лондон. Понякога хвърляме котва и в Ливърпул или Бристол.
	— Колко кораба имате?
	Капитанът погледна към Колфийлд.
	— Колко са сега корабите? Пет?
	— Шест — поправи го Колфийлд, вперил поглед директно в Джес.
	Трудно й бе да го погледне в очите. Не можеше да си обясни защо, но почти имаше усещането, че интимните ласки, на които бе станала свидетел онази вечер в гората, бяха между нея и Колфийлд, а не между него и друга жена. Нещо силно бе преминало помежду им в момента, когато взаимно усетиха присъствието си в мрака. Като че ли между тях се бе появила невидима нишка, която ги обвързваше, и Джес нямаше представа как да я прекъсне. Знаеше за този мъж неща, които не бе редно да знае, и не бе възможно отново да потъне в блажено неведение.
	— Поздравявам ви за успеха — изрече тихо.
	— Мога да кажа същото за вас. — Той постави ръка на масата.
	Маншетите му бяха по последна мода и покриваха ръката му почти до кокалчетата. И все пак пръстите му й напомниха за нещо от миналото… За нощта, когато той стискаше здраво стълба в беседката, за да запази равновесие, а бедрата му се движеха напред-назад.
	Колфийлд започна да барабани с пръсти по масата, което я откъсна от мислите й.
	— Така ли? — успя да промълви някак Джес, след като се подкрепи с глътка вино.
	— Корабите ми превозват и стоки от „Калипсо“.
	Това изобщо не учуди Джес.
	— Бих искала да обсъдим малко по-задълбочено този въпрос, господин Колфийлд.
	Той вдигна учудено вежди, а другите мъже се умълчаха.
	— Когато имате време — уточни Джесика. — Няма нищо спешно.
	— Имам време сега.
	Джес долови зоркия му поглед и разбра, че го е заинтригувала с предложението за съвместна работа. Обзе я известно безпокойство, но се надяваше, че го е прикрила успешно. По неволя се бе научила да разпознава типа мъже, на които е по-добре да не противоречиш, а Алистър Колфийлд определено бе от тях. На лицето му веднага се появи блестяща, чаровна усмивка, но не достигна до очите му.
	— Оценявам готовността ви да ми бъдете от полза — заяви Джес, докато го наблюдаваше как се изправя.
	Колфийлд заобиколи масата бързо, но не припряно, и й помогна да стане от мястото си.
	Джес се обърна към капитана, седнал начело на масата.
	— Благодаря ви за изключително приятната вечер, капитане.
	— Надявам се да ни удостоявате с присъствието си всяка вечер.
	Макар поведението й да изглеждаше безупречно, Джесика болезнено усещаше присъствието на Колфийлд, който стоеше близо до нея. Когато излязоха заедно от просторната каюта, усещането се засили десетократно. Вратата се затвори зад тях и изщракването на месинговата ключалка изопна още повече опънатите й нерви. Тарли бе положил огромни грижи, за да я накара да се чувства сигурна, така че да няма причина да се тревожи за каквото и да било, а Колфийлд толкова лесно нарушаваше душевното й равновесие. Притежаваше невероятното качество да събужда в нея усещането, че е жена, а това я правеше уязвима.
	— Да се разходим ли по палубата? — предложи й с тих глас.
	Колфийлд стоеше малко по-близо до нея, отколкото беше редно, и бе навел глава заради ниския таван. Миризмата, която се излъчваше от него, бе прекрасна — ноздрите й се изпълниха с аромат на сандалово дърво, мускус и едва доловим дъх на върбинка.
	— Трябва да си взема шал. — Гласът й прозвуча по-дрезгаво, отколкото й се щеше.
	— Разбира се.
	Придружи я до каютата й в пълно мълчание. В ушите й отекваха уверените му стъпки, ускореното биене на сърцето й, равномерния плясък на вълните в корпуса на кораба.
	Влезе в стаята си забързана и задъхана и затвори вратата зад гърба си неприлично бързо. Едвам си поемаше въздух. Бет се обърна към нея с широко отворени очи, остави на масата чорапа, който кърпеше, и се изправи.
	— Господи, колко сте зачервена! — отбеляза с онзи спокоен авторитетен тон, който караше всичко, дори и пътешествие до Ямайка, да изглежда възможно и под контрол. Отиде при каната и легена до леглото и взе оттам мокра кърпа. — Нали не се разболявате?
	— Не — увери я Джес, взе мократа кърпа и я допря до бузите си. — Може би пих малко повече вино, отколкото трябваше. Би ли ми дала един шал?
	Бет бръкна в сандъка до леглото и извади от него черен копринен шал. Джес й върна кърпата, взе шала и й се усмихна с благодарност.
	Но камериерката продължи да се мръщи:
	— Може би трябва да си починете, милейди.
	— Да — съгласи се Джесика, вече се проклинаше, че е започнала онзи разговор с Колфийлд. Можеше поне да изчака до сутринта. Или по-добре — да остави управителя на имотите си да зададе въпросите. Той щеше да й предаде отговорите на Колфийлд, а Джес нямаше да се налага да изпитва такова неудобство. — Няма да се бавя. Когато се върна, можеш да се оттеглиш в стаята си.
	— Не бързайте заради мен. Прекалено развълнувана съм, за да заспя.
	Джес наметна шала на раменете си и излезе в коридора.
	Колфийлд се бе облегнал небрежно на далечната стена, но се изправи, щом я видя да излиза от каютата си. По-ярката светлина, нахлула в коридора от стаята й, освети лицето му и на него се изписа очевидно възхищение от вида й. Джес забеляза това и се изчерви цялата. Колфийлд бързо смени изгарящия си поглед с дружелюбна усмивка, но тя добре помнеше чувството, което същият този поглед бе породил у нея преди толкова много време. И сега я бе парализирал почти по същия начин.
	Алистър Колфийлд посочи към стълбите и лекото му побутване я подсети да се раздвижи. Джес се изкачи на палубата преди него, изпита благодарност за хладния океански бриз и ниско надвисналата жълта луна, която бе лишила от цвят околния свят. Всичко бе черно, с различни нюанси на сивото и това смекчаваше изумителната жизненост и енергия, които винаги струяха от този мъж.
	— Какъв е шансът — започна тя, колкото да наруши неудобното мълчание — двамата с вас да се озовем на един и същи кораб по едно и също време?
	— Изключително голям, като се има предвид, че аз уредих всичко — отговори спокойно Колфийлд. — Надявам се, че засега се чувствате удобно.
	— Как би могъл човек да не се чувства удобно тук? Този кораб е великолепен.
	Колфийлд се усмихна криво и тя усети трепет в стомаха си.
	— Много ми е приятно да го чуя. Ако имате нужда от нещо, аз съм на вашите услуги. След като пристигнем там, закъдето сме се запътили, както обещах на Майкъл, ще ви запозная с подходящите хора и ще ви дам необходимата информация, която ще ви помогне да продадете „Калипсо“.
	— Майкъл — прошепна Джес.
	Изведнъж с изненада установи, че е оставена на грижите на Алистър Колфийлд — човек, с когото никога не се бе чувствала в безопасност, и то от девера си, който винаги се бе грижил изключително много за нея.
	— Не знаех за това.
	— Простете му. Казах му, че е по-добре аз да обсъдя въпроса с вас. Той е претрупан с работа в момента и исках да поема част от бремето му.
	— Да, разбира се. Много мило от ваша страна.
	Джесика се запъти към бака, за да се освободи поне малко от обхваналото я напрежение. Не познаваше Колфийлд достатъчно добре, за да прецени дали се е променил. И все пак мъжът, с когото разговаряше в момента, никак не съответстваше на образа на безразсъдния необуздан младеж, който бе останал в съзнанието й през всички тези години.
	— Мотивите ми не са напълно алтруистични — обяви той и изравни крачка с нея. Беше кръстосал ръце на гърба си и тази стойка подчертаваше силните рамене и широкия му гръден кош. Винаги е бил по-мускулест от братята Синклер. Дори от собствените си братя.
	Джес се възхищаваше на телосложението му, а знаеше, че не е редно да го прави.
	— Така ли?
	Колфийлд я погледна косо.
	— Отсъствах от страната в продължение на много години и се връщах съвсем за кратко, колкото майка ми да не изпрати хора да ме издирват. Надявам се, че вие ще ми помогнете да се приобщя отново към английското общество, когато се върна, а аз от своя страна ще направя същото за вас в Ямайка.
	— Значи възнамерявате да се върнете в Англия и да останете там по-дълго?
	— Да — отвърна Колфийлд и отново насочи поглед напред.
	— Разбирам.
	Мили боже, отново се беше задъхала.
	— Убедена съм, че семейството и приятелите ви ще останат очаровани от новината.
	Алистър Колфийлд си пое дълбоко въздух и Джес си спомни, че семейството, което бе оставил в Англия, сега бе намаляло наполовина.
	— Братята ви…
	Наведе глава. Стана й неудобно — много добре знаеше как се чувства човек, когато непрекъснато му напомнят за хората, които безвъзвратно е загубил.
	Обърна се към него. Той направи още една ненужна стъпка и застана съвсем близо до нея. Толкова близо, сякаш се канеха да танцуват.
	— Завръщам се в Англия, тъй като причината, поради която толкова дълго стоях надалеч, вече не съществува. А и най-неочаквано се появи причина да се върна.
	Тонът на Колфийлд бе много интимен и Джес веднага се запита дали някоя жена не го примамва да се върне обратно.
	Тя кимна:
	— Ще се опитам да ви бъда толкова полезна, колкото и вие на мен.
	— Благодаря ви. — Поколеба се, сякаш се чудеше дали да добави още нещо. В крайна сметка предпочете да си замълчи и с жест я подкани да продължат разходката си. — Доколкото разбрах, искахте да обсъдим превозването на продукцията ви от „Калипсо“?
	— Каквито и задължения да има „Калипсо“, сега те стават мои и бих искала да съм наясно с тях. Това е всичко, което исках да кажа. Мога да наредя на иконома си да обсъди въпроса с вас. Моля, не ми обръщайте внимание.
	— Искам аз да съм човекът, който ще ви даде отговорите, които търсите. Можете да се обръщате към мен за всичко, което ви е необходимо.
	Джес хвърли поглед към него и забеляза, че е съсредоточил цялото си внимание върху нея.
	— Сигурно сте много зает човек. Не искам да ви се натрапвам и ненужно да отнемам от времето ви.
	— Няма такава опасност. За мен ще е огромно удоволствие да изпълня всяко ваше желание.
	— Много добре — каза тя тихо.
	— Усещам у вас известно недоволство. — В тона му се появи известна острота. Топлината в гласа му изчезна.
	Както преди много години, и сега Колфийлд някак успя да подтикне Джес да говори по-откровено, отколкото тя предполагаше, че е възможно.
	— Благодарна съм за вниманието ви, господин Колфийлд, но трябва да ви уверя, че съм уморена от подобна деликатност. Не съм направена от стъкло и няма да се разбия на парчета, ако някой не се погрижи за мен. Отчасти организирах това пътуване, за да се отделя от тези, които настояват да се държат с мен така, сякаш всеки миг ще се счупя.
	— Нямам представа как да глезя една жена — отвърна той кисело. — Ако това бе целта ми, със сигурност щях да се проваля. В интерес на истината на няколко пъти съм се срещал с иконома ви и ми се струва, че трудно би могъл да е напълно откровен с една жена. Искам да се запознаете с всички факти. Ще мога да съм сигурен, че имате доверие в способностите ми да се погрижа за интересите ви, само ако лично ви покажа договорите и условията в тях и ви обясня онова, което не ви е ясно.
	На лицето му заигра дяволита усмивка.
	— Искам да ви изложа на показ. А не да ви предпазя.
	Джес изви леко устни. Беше чаровен по неговия си лукав начин.
	— Става късно — отбеляза Колфийлд, когато отново приближиха до стълбата към каютите. — Позволете ми да ви съпроводя обратно до стаята ви.
	— Благодаря. — С изненада установи, че й е много приятно в компанията му.
	Когато стигнаха до вратата й, в тясното пространство той направи нещо, подобно на поклон.
	— Желая ви лека нощ, лейди Тарли. Приятни сънища.
	Тръгна си, преди тя да успее да отговори, и остави след себе си усещане за празнота.


>	Глава 3

	Майкъл Синклер, виконт Тарли, се озова пред семейната къща на Регмънт на Мейфеър точно трийсет минути след началото на двучасовия период, в който лейди Регмънт приемаше посетители у дома. Слезе бързо от коня, преди да е променил решението си, и подаде юздите на лакея, след което се изкачи бързо до входната врата, като прескачаше по две стъпала наведнъж. Успя да потисне желанието да оправи още веднъж вратовръзката си, която бе вързал на скромен двоен възел. Беше изключително притеснен. До такава степен, че се бе колебал коя жилетка ще изглежда най-добре под тъмносиньото му сако. Беше го облякъл специално за нея, защото бе споменала веднъж, че синият цвят много му отива.
	Не след дълго лакеят съобщи за пристигането му и го въведоха в гостната, където вече имаше около половин дузина посетители. Хестър седеше точно в средата, в едно дълбоко кресло с цвят на масло. Изглеждаше крехка и красива както винаги.
	— Лорд Тарли — поздрави го тя и му подаде ръка, без да става от мястото си.
	Майкъл мина с бърза крачка по ориенталския килим и целуна слабата й бледа ръка.
	— Лейди Регмънт. Денят ми става по-светъл, когато започне във ваше присъствие.
	Когато си тръгнеше оттук, удоволствието му щеше да избледнее, сякаш е напуснал огряно от слънце място и е потънал в дълбока сянка. Майкъл искрено вярваше, че тя е създадена за него. До такава степен, че никога не си бе помислял, че е възможно да се ожени за друга. Като младеж си представяше, че би било идеално, ако братята Синклер се оженят за сестрите Шефилд и заедно водят хармоничен живот. Но Хадли имаше по-големи планове за дъщерите си и положението на Майкъл като втори син в семейството го бе поставило в неблагоприятно положение, така че за подобен брак дори не можеше да се мисли.
	Никога не бе имал шанс тя да е негова.
	Като че ли тази мъка не му бе достатъчна, та към нея бе добавена и обидата, че на Хестър — също както и на сестра й — дори не й бе позволено да изкара цял сезон в обществото. Бе сгодена почти веднага след представянето й в двора.
	— Мислех, че сте ме забравили — каза му Хестър. — Измина цяла вечност от последното ви посещение.
	— Никога не бих могъл да ви забравя.
	Макар че имаше нощи, в които се молеше това да се случи.
	Хестър направи знак и секунда по-късно усърден лакей премести тапицирания с дамаска стол точно до нея. Останалите гости отговориха на поздрава на Майкъл с усмивки и възторжени поздравления.
	— Моля, заповядайте — изрече Хестър и му посочи стола. — Разкажете ми всичко, което ви се е случило от последния път, когато разговаряхме.
	Майкъл се настани до нея и впи жаден поглед в прекрасното й лице. Златистата й коса бе фризирана в модна прическа. Беше облечена в красива розова рокля, а вратът й бе украсен от камея, закачена на плътна черна панделка.
	— Дойдох да ви успокоя. Джесика е в добри ръце. Алистър Колфийлд се съгласи да се грижи за нея по време на пътешествието й. Той самият живее в Ямайка от няколко години и отлично познава обществото, както и нравите на хората.
	— Господин Колфийлд, казвате — каза Хестър и леко смръщи вежди. — Не съм сигурна, че тя го харесва особено.
	— Мисля, че чувството е взаимно. Правило ми е впечатление, че малкото пъти, когато съм ги виждал заедно, и двамата изглеждаха смутени. Те обаче са възрастни хора, а и Джесика има нужда от напътствия в област, с която господин Колфийлд е добре запознат. Освен това тя иска да продаде плантацията си, а имотът на Колфийлд граничи с нейния. Това ще й даде стимул и възможност да приключи с продажбата възможно по-бързо и да се прибере обратно при вас.
	— Вие сте невероятно умен човек, милорд. — В прекрасните зелени очи на Хестър се появи топлота. — Обожавам това ваше качество.
	Остра болка се появи в гърдите му при последните й думи.
	— Заслугата не е изцяло моя. Възможността сама се появи, а и Колфийлд прояви желание да помогне на сестра ви. Аз просто се озовах в точния момент на точното място и се възползвах от тази възможност.
	— Вие сте дар божий — каза тя, но усмивката й угасна. — Джесика вече ужасно ми липсва, а замина само преди ден. Но вижте каква егоистка съм. Тя положи огромни усилия да го скрие, но беше ясно, че иска да замине. Всъщност очакваше пътуването с нетърпение. Трябва поне да се опитам да се радвам за нея.
	— Това е причината, поради която минах да ви видя днес. Знам колко сте близки с нея и как ще страдате от отсъствието й. Искам да знаете, че… междувременно, докато тя се върне, аз съм изцяло на ваше разположение, в случай че имате нужда от нещо.
	— Винаги сте толкова внимателен с мен. — Протегна ръка и нежно едва за миг докосна неговата.
	Хестър му се стори твърде меланхолична и това го обезпокои.
	— Но — продължи тя — вие имате достатъчно много нови задължения, за да трябва и аз да ви натоварвам.
	— Вие не можете да ме натоварите. За мен е чест да съм на ваше разположение всеки път, когато ви потрябвам.
	— Един ден може да съжалявате за тези си думи — подразни го развеселено Хестър. — Сигурна съм, че ще измисля начин да ви тормозя и да ви напомня за тях.
	В думите й нямаше никакъв подтекст, но неговите не бяха така невинни.
	— Направете най-лошото, на което сте способна — предизвика я той дрезгаво. — Готов съм да ви докажа, че ще се справя с всичко.
	Хестър се изчерви и бледите й бузи поруменяха.
	— Милейди. — Икономът се приближи със сребърен поднос, на който бе поставена украсена с панделка кутийка. Постави подаръка пред нея.
	Една от гостенките на Хестър, маркиза Грейсън, започна да я подкача за тайния й обожател и за това колко много ще ревнува Регмънт, тъй като всички знаеха колко собственически се отнася той към жена си. Все трепереше над нея, а подобно държание вече не беше на мода.
	Хестър отвори първо картичката, която придружаваше подаръка, и я остави на страничната облегалка на стола си. Майкъл забеляза, че пръстите й треперят, докато отваряше кутийката. В нея имаше обсипана със скъпоценни камъни брошка, очевидно много скъпа. Забелязал измъчения й поглед, той погледна бързо към картичката, която не бе добре затворена. Не можа да разчете изписания със замах текст, но думите „прости ми“ бяха съвсем ясни. Това го накара да стисне зъби и отприщи порой от въпроси в съзнанието му.
	— Е? — подкани я лейди Бенкот. — Не ни карай да умираме от любопитство. Какво има в кутийката и кой я изпраща?
	Хестър постави подаръка в нетърпеливата ръка на графинята.
	— От Регмънт е, разбира се.
	Докато брошката преминаваше от ръка на ръка и всички изразяваха възхищението си от нея, Майкъл си помисли, че широката усмивка на Хестър изглежда доста пресилена. Тя определено бе твърде бледа и това го разтревожи.
	Извини се и си тръгна, не можеше да понесе чувството, че нещо в нейния свят не е наред, а той няма никакво право да се намеси.


	Вече бе късен следобед, а Джесика все още не се беше появила на палубата.
	Само силата на волята възпираше Алистър да не закрачи нервно напред-назад. Ако тя беше решила да го избягва по време на пътешествието им, това само щеше да затрудни ухажването му, но той не беше от мъжете, готови с лекота да приемат поражението. Възнамеряваше да спечели доверието й по време на пътуването и щеше да намери начин да го стори. Сигурно имаше начин да се сближи с Джесика. Трябваше просто да открие ключа към нея. Снощи си помисли, че може би откровеността е най-прекият път към сърцето й, но вероятно се бе заблудил.
	Стиснал планшира, той се наведе и се загледа във водата. Не можеше да не забележи, че в момента океанът бе добил съвсем същия сив нюанс като очите на Джесика.
	Боже, тя наистина беше неустоима.
	Спомни си как предната вечер бе влязла в капитанската каюта за вечеря. Като че ли въздухът се промени и той почувства присъствието й. Тежък и топъл, погледът й се плъзна по гърба му, сякаш Джесика го е погалила с ръка. Предварително бе подготвил всичко така, че когато тя влезе в каютата, да го завари прав, без връхна дреха и зает. Искаше да го възприеме като мъжа, който в момента беше — културен и образован. Изискан. Появата му трябваше да бъде първият оръдеен залп от бавния и внимателен процес на нейното прелъстяване.
	В действителност обаче тя му бе нанесла не по-малко жесток ответен удар. Бе застанала пред него с вдигната руса коса, светлата й кожа бе безупречна като най-фин порцелан, а слабото й някога тяло бе узряло и тя се бе превърнала в истинска жена… Едри, високо вдигнати гърди. Тънка талия. Дълги крака, които Алистър умираше от желание да усети как се увиват около бедрата му. В нея имаше вродена уязвимост, която предизвикваше най-низките му и първични инстинкти.
	Искаше да я обладае. Да я притежава. В един напрегнат момент от предната вечер, когато Джесика осъзна кой стои пред нея, изражението й я издаде. Както преди седем години, така и сега, тя бе привлечена от него. Ако действаше предпазливо, може би щеше да успее да използва това срещу нея.
	— Добър ден, господин Колфийлд.
	По дяволите! Дори гласът й извикваше похотливи мисли в съзнанието му. Беше изискан и сдържан също като държанието й. Искаше му се да промени стегнатия й изказ и да я накара да заговори по-гърлено. По-меко. Искаше му се да чуе как изговаря името му, прегракнала от стонове на удоволствие.
	Пое дълбоко въздух и се обърна към нея:
	— Лейди Тарли, изглеждате ми отпочинала. Добре ли спахте?
	— Да, благодаря.
	Изглеждаше не само отпочинала, а и невероятно красива. Облечена в тъмносиня рокля и с изискано чадърче в ръка, тя се движеше по палубата на кораба като истинско привидение. И без да откъсва очи от нея, знаеше, че всички други мъже наоколо са запленени от Джесика. Беше идеална във всяко едно отношение.
	Тя се приближи до него, застана до планшира, сложи облечена в ръкавица ръка на дървото и се загледа в безкрайния океан край тях.
	— Влюбих се в плаването от първия път — изрече бързо. — Човек се чувства така свободен и едновременно спокоен, когато пред него няма нищо, което спира погледа му. Макар че не бих искала да съм чак толкова изолирана, ако съм сама на такъв прекрасен кораб и с такъв голям екипаж наоколо, нищо не би могло да помрачи радостта ми. Лорд и лейди Мастерсън сигурно много се гордеят с успехите ви.
	Алистър обикновено настръхваше при споменаването на титлата на баща му и сега се опита да се отърси от напрежението, като раздвижи раменете си.
	— Гордост не е най-точната дума. Но те определено съзнават какви усилия полагам.
	Джесика го погледна. Беше нервна и напрегната — личеше си както от бързия й говор, така и от факта, че бе прехапала долната си устна. Нито един от двамата не бе споменавал и дума за случилото се преди толкова много години в горите на имението „Пенингтън“, но споменът беше като клин, забит между тях. И ставаше все по-осезаем тъкмо защото се стараеха да не говорят за него. На Колфийлд много му се искаше да отвори темата. Господи, колко му се искаше! Толкова много въпроси искаше да й зададе.
	Вместо това насочи разговора към тема, която бе безопасна и за двамата.
	— Съгласен съм с вас. Океанът е като празен лист за писане. Възможностите и тайните му са безкрайни.
	Усмивката й беше прелестна.
	— Да, така е.
	— Как е семейството ви?
	— Добре. В момента брат ми е в Оксфорд, от което Хадли, разбира се, е много доволен. А сестра ми се е превърнала в много изискана домакиня. Ще ви бъде изключително полезна, когато се завърнете в Англия.
	— Тя се омъжи за граф Регмънт, ако не греша.
	— Да, запознах ги в навечерието на сватбата си и това запознанство доведе до женитба по любов, колкото и старомодно да звучи.
	— Беше забележителна нощ — не можа да се въздържи Алистър.
	— А как е вашето семейство? — попита Джесика и се изчерви леко.
	— Както може да се очаква. Брат ми Алберт, сега вече лорд Бейбъри, все още няма наследник. Факт, който силно тревожи Мастерсън. Страхува се, че един ден може аз да наследя титлата „херцог“, което би сбъднало най-страшния му кошмар.
	Джесика го погледна строго:
	— Глупости! За всички е трудно, когато в семейството има проблеми със зачеването. Лейди Бейбъри навярно също страда.
	Съчувствието й явно извираше някъде дълбоко от нея, което напомни на Алистър, че след шестгодишен брак Джесика също не бе родила наследник. Затова бързо промени темата на разговора:
	— Не мога да си спомня по кое време на годината Тарли ви заведе в „Калипсо“, но сега там е поносимо горещо. Понякога вали следобед, но скоро след това изгрява слънце. На много хора това им допада, вярвам, че и на вас ще се хареса.
	Усмивката й нямаше за цел да го прелъсти, но му подейства тъкмо по този начин.
	— Справяте се удивително добре с неудобните теми.
	— Необходимо е при сключването на повечето сделки — отвърна той и я погледна. — Учудена ли сте? Или може би впечатлена?
	— Искате ли да бъда впечатлена?
	— Без съмнение.
	Джесика изви въпросително вежди:
	— Защо?
	— Вие сте истински образец на изтънчено поведение. Не е възможно човек да няма добро мнение за хората, получили вашето одобрение.
	Тя се усмихна иронично:
	— Приписвате ми по-голямо влияние, отколкото в действителност имам.
	Алистър се извърна леко с лице към нея и се облегна небрежно на планшира.
	— Тогава позволете ми да кажа, че за мен ще е огромно удоволствие, ако успея да спечеля вашето уважение.
	Джесика наклони чадърчето си и то закри лицето й.
	— Засега се справяте много добре.
	— Благодаря. Но не ми се сърдете, че ще се старая още по-усилено.
	— Вие и сега се стараете достатъчно.
	Въздържаният й тон изтри усмивката от лицето му и Алистър се намръщи.
	Този път Джесика смени темата на разговора:
	— Водата край острова все така бистра ли е, както си я спомням?
	— Прозрачна е като стъкло. Виждат се дори рибите в нея. А има и места край брега, където е съвсем плитка и човек може да стигне до рифа с газене.
	— Ще трябва да открия тези места.
	— Ще ви заведа там.
	Чадърчето й се повдигна.
	— Това едва ли влиза в задълженията, които сте поели пред Майкъл.
	— Нищо не би ми доставило по-голямо удоволствие.
	Щом го каза, Алистър усети, че дрезгавината в гласа му е разкрила твърде много. Не можа да се въздържи. Представил си я бе как гази във водата мокра и палава, вдигнала полите си достатъчно високо, за да се видят изящните й голи глезени. А може би и добре оформените й прасци…
	— Мисля, че за днес стоях на слънце достатъчно дълго — заяви Джесика и отстъпи назад. — Беше ми много приятно да си поговорим, господин Колфийлд.
	Алистър изправи гръб.
	— Ще бъда тук през следващите няколко седмици — отвърна закачливо той, — в случай че отново решите да постоите на слънце с мен.
	— Ще го имам предвид — отвърна Джесика през рамо, докато се отдалечаваше грациозно.
	Лекият намек за флирт, който долови в гласа й, го зарадва. Беше малка победа, но той отдавна се беше научил да се възползва от всичко възможно.


>	Глава 4

	Докато се наслаждаваше на още една неочаквано приятна вечеря в капитанската каюта, Джесика непрекъснато хвърляше поглед към Алистър Колфийлд, седнал срещу нея на масата. Не можеше да спре да се възхищава на мъжа, в който се бе превърнал. С лекота отстояваше позициите си срещу всяващия страхопочитание и много по-възрастен от него капитан. Лекарят на кораба — мъж, който й представиха като Морли — също се отнасяше с уважение към него, при това извън рамките на отношенията между работодател и подчинен. Изглежда, че и двамата по-възрастни мъже се възхищаваха на Алистър и зачитаха мнението му. Колфийлд от своя страна разговаряше с тях като с равни, което силно я впечатляваше.
	Както и предишната вечер, Джесика се стремеше да насочва разговора към теми, които господата обичаха. В момента обсъждаха търговията с роби — въпрос, по който знаеше, че текат разгорещени дискусии в някои кръгове. В началото Колфийлд се въздържаше да разкрие мнението си, както и да обясни начина, по който си осигурява работна ръка в плантацията. Но когато Джес прояви интерес, той задоволи любопитството й. Спомни си как някога се подиграваше на лекотата, с която той се отклонява от общоприетото благоприличие, но сега започваше да цени тази негова черта. Нито баща й, нито Тарли бяха дискутирали проблеми, свързани с бизнеса или политиката, в нейно присъствие. Готовността на Колфийлд да го направи я окуражи и тя доби смелостта да повдигне теми, по които никога досега не бе разговаряла.
	— Вярно ли е, че повечето плантации все още разчитат предимно на робски труд? — попита Джесика. Съзнаваше напълно, че отмяната на търговията с роби съвсем не означава отмяна на самото робство.
	— Също както при пиратите — започна капитанът и подръпна брадата си, — закон, приет на сушата, с нищо не променя навиците на търговците. Патрулиращите кораби са все още твърде малко.
	— Пиратите проблем ли са за вас, капитане?
	— Те са бедствие за всички кораби, но с гордост мога да заявя, че нито един кораб под мое командване не е бил превзет от пирати.
	— Разбира се, че е така — съгласи се Джес толкова убедено, че по лицето на капитан Смит се разля широка усмивка.
	Джесика се обърна към Алистър, като предварително се подготви за въздействието му върху нея. Но усилията й бяха напразни. Влиянието, което красотата му оказваше върху женските сетива, не намаляваше с времето и към него трудно можеше да се привикне.
	— „Калипсо“ също ли разчита на робски труд?
	Алистър кимна:
	— Така е с повечето плантации.
	— Включително и вашата?
	Колфийлд се облегна на стола си. Сви устни, преди да й отговори, като че ли трябваше добре да обмисли думите си, преди да ги изрече. Джес оцени благоразумието му, до този момент не смяташе, че той разполага с това качество.
	— От гледна точка на бизнеса, робският труд е най-рентабилен. Но ако питате за личното ми мнение, предпочитам за мен да работят свободни хора по свое собствено желание.
	— Опитвате се да избегнете въпроса ми.
	— Не използвам робски труд в „Су ла Лун“ — отговори Алистър и впери поглед в нея. Очакваше с интерес реакцията й. — Наемам свободни хора. Повечето са китайци и индианци. Вярно е, че при мен работят и малко негри, но всички те са свободни хора.
	— „Под луната“ — повтори Джес, превела си името на плантацията му. — Колко прекрасно.
	— Да — кимна той и се усмихна загадъчно. — Сантиментален съм, признавам.
	Тръпки полазиха по ръцете на Джес. Стори й се, че той отново има предвид онази нощ в горите на „Пенингтън“. Но ако наистина бе така, то отношението му далеч не беше такова, каквото очакваше. Тонът му беше топъл и дружелюбен, а не подигравателен или изпълнен с неприлични намеци.
	Но защо тази изпълнена с похот случка имаше такова сантиментално значение за него?
	Колфийлд вдигна чашата до устните си и продължи да наблюдава Джесика. В хладните му сини очи се четеше възхищение — тя го усещаше върху кожата си, както би усетила слънчевите лъчи.
	Джес се замисли за собственото си отношение към случилото се. Без съмнение бе заварила Колфийлд да върши нещо неприлично и дълго време бе мислила за онази нощ само в този аспект. И въпреки това в онзи момент, когато погледите им се срещнаха, имаше и… друго. Не можеше нито да го разбере, нито да го обясни, и това я плашеше. Ако друг й бе разказал случката, Джес щеше да се възмути от дъното на душата си и нямаше да намери нищо положително в ситуацията. Но това се бе случило на нея и последвалият разговор с Тарли бе променил живота й завинаги. Онова, което бе видяла, я бе подтикнало да осъзнае непознати й дотогава нужди. Желанието, което се бе зародило в нея, й бе дало сили да каже на бъдещия си съпруг от какво се нуждае. Благодарение на това последвалите шест години семеен живот бяха прекрасни. Може би и Алистър бе спечелил нещо? Надяваше се един ден да успее да събере смелост да го попита.
	— Защо Тарли е продължил да използва робски труд, щом е имал и други възможности? — продължи да разпитва Джес. Трябваше да намери нещо не толкова лично, върху което да се съсредоточи.
	— Не си мислете лошо за него — отвърна Алистър. — Тарли не ръководеше лично управлението на плантацията, имаше надзирател и управител за целта. Те се занимават с подробностите и се стремят в най-голяма степен да защитят интересите на работодателя си.
	— Работят в интерес на печалбата.
	— Двете са едно и също, нали? — Колфийлд се наведе към нея и я погледна право в очите. — Надявам се да оцените това. Идеалите са нещо прекрасно, но няма да ви нахранят, облекат и стоплят.
	— Но вие използвате други начини — възрази Джес.
	Никак не й беше приятна мисълта, че роклите й, бижутата, каретата с два коня, както и много други луксозни вещи, са закупени с парите, спечелени от робски труд. Много добре знаеше какво е да си безсилен, оставен на чуждата милост и прищевки.
	— Останалите ми бизнес начинания ми дават малко по-голяма свобода.
	— Значи според вас идеалите се купуват с пари? Хората, които имат достатъчно средства, могат да си позволят да имат идеали, а тези, които нямат, на практика трябва да ги продават срещу печалба.
	— Не звучи никак романтично, но за съжаление е вярно — отвърна Алистър така, сякаш се извиняваше.
	Значи такъв беше той. Младият мъж, който бе готов да приеме всеки облог и да обслужи всяка дама срещу заплащане. По-рано се питаше как ли се е променил, но сега разбра, че си е същият. Просто бе добил малко повече лустро, което да прикрие недостатъците му.
	— Много поучително — измърмори Джесика и отпи необичайно голяма глътка вино. Веднага щом стана възможно, се извини и се отправи към каютата си. Премина по коридора толкова бързо, колкото благоприличието й позволяваше.
	— Джесика.
	Дълбокият глас, с който Алистър произнесе името й, я остави без сили. Стигна до вратата на каютата си и едва тогава спря и се обърна към него.
	— Да, господин Колфийлд?
	Както и предишната вечер, той изпълваше цялото пространство в тесния коридор.
	— Нямах намерение да ви тревожа.
	— Не се съмнявам, че е така.
	Макар да изглеждаше съвсем спокоен, неочакваното нервно движение, с което прокара ръка през гарвановочерната си коса, подсказваше съвсем друго.
	— Не искам да съдите Тарли за решенията, които е вземал, за да ви осигури средства. Мъжът ви просто се възползваше от предоставените му възможности.
	— Не сте ме разбрали правилно — отвърна равно Джесика.
	Почувства се развеселена — нещо, което отдавна не й се бе случвало. Беше убедена, че също като Бенедикт Алистър няма да я укори, че изказва мнението си без задръжки.
	— Не виня здравия разум, прагматичното отношение или дори алчността, зад която стоят добри намерения. Погрешно сте ме разбрали, ако смятате, че това ме тревожи. Знам достатъчно добре как да защитавам интересите си, дори ако това накърнява по-възвишените ми идеали. Бих могла обаче с ваша помощ да преразгледам договора за „Калипсо“, така че да имам необходимите средства да наема на работа свободни хора. А може и да стигна до извода, че в дългосрочен план ще се окаже по-изгодно да купя свой собствен кораб и да си наема екипаж, за да освободя определени парични потоци. Навярно трябва да се замисля и как да повиша производството на ром. С други думи, бих могла да намеря средства, които да ми позволят да имам идеали, ако желая.
	На слабата светлина на газените лампи очите му светеха.
	— С право ме укорявате, милейди. Бях останал с впечатлението, че възнамерявате да продадете „Калипсо“ и че въпросите ви се отнасят към миналото, а не към бъдещето.
	— Хмм… — изсумтя тя скептично.
	— Веднъж вече ви подцених — призна Колфийлд и сключи ръце зад гърба си, — но това беше много отдавна.
	Джесика не можа да се въздържи и попита:
	— Какво ви накара да промените мнението си?
	— Вие — заяви той и я дари с прословутата си дяволита усмивка. — Когато бяхте изправена пред избора да избягате или да останете, предпочетохте второто.
	В гърдите си Джес усети остра болка и внезапно изгуби смелост. Понечи да отвори вратата, но се обърна и преди да влезе в каютата, каза през рамо:
	— А аз никога не съм ви подценявала.
	Алистър се поклони елегантно:
	— Съветвам ви да не започвате да го правите сега. Лека нощ, лейди Тарли.
	След като влезе в каютата си, Джес се облегна на затворената врата и се опита да успокои препускащото си сърце.
	Както винаги Бет бе подготвена и веднага й подаде мокра кърпа. Джес я допря до бузите си и по погледа на камериерката си разбра, че знае всичко. Обърна се с гръб към нея и разкопча роклята си.
	Един човек, който виждаше през нея, й бе напълно достатъчен за вечерта.


	Хестър току-що бе поставила последното бяло перо във вдигнатата си коса, когато съпругът й влезе полуоблечен в будоара й. Връзката му висеше незавързана около врата, а жилетката му бе разкопчана. Влажната му коса и липсата на набола брада ясно показваха, че Регмънт току-що се е окъпал и избръснал. Несъмнено беше красив мъж: косата му бе с цвят на мед, а очите — светлосини като яйце на червеношийка. Двамата заедно бяха необикновена двойка, цялата окъпана в златисто — той пръскаше наоколо безкрайното си копринено очарование, а нейната сдържаност и безупречно поведение я обгръщаха и пазеха като наметало.
	Регмънт направи знак на камериерката на Хестър, Сара, която приглаждаше и най-малките гънки по новата синя рокля на господарката си, за да я приготви за обличане.
	— Надявах се, че ще облечеш розовата рокля с дантела. Стои ти невероятно, особено в комбинация с перлите на майка ми.
	Хестър срещна погледа на прислужницата си в огледалото и й кимна. Трябваше да отстъпи пред желанието на съпруга си. В противен случай можеше да последва спор, който предпочиташе да избегне.
	Камериерката бързо и сръчно смени двете рокли. След като положи розовата на леглото, Регмънт й направи знак да си тръгне. Сара пребледня и се огледа притеснено, но бързо напусна стаята — без съмнение се боеше, че ще последва най-лошото. Настроенията на Регмънт се сменяха в строга последователност, но насилието никога не се подчиняваше на разума.
	Когато останаха сами, той обхвана с ръце раменете на жена си и допря нос до чувствителното местенце зад ухото й. Започна да мачка кожата й, Хестър трепна и се отдръпна и Регмънт го забеляза. Спря и погледна мястото, което бе докоснал.
	Хестър го наблюдаваше в огледалото, чакаше на изразителното му лице да се появи разкаяние. В това отношение бе съвсем различен от баща й. Хадли никога не съжаляваше за действията си.
	— Получи ли подаръка ми? — прошепна Регмънт и нежно погали синината, която загрозяваше дясното й рамо.
	— Да — отвърна Хестър и посочи тоалетката пред себе си. — Благодаря. Брошката е много красива.
	— Красотата й бледнее в сравнение с твоята — заяви мъжът й и погъделичка с устни ухото й. — Не те заслужавам.
	Хестър често си мислеше, че двамата напълно се заслужават един друг. Заради всички онези случаи, когато Джес се бе застъпвала за нея и поемала върху себе си гнева на баща им. После това се бе превърнало в нейно задължение, след като сестра й намери временна утеха в щастливия си брак. Най-трагичната ирония беше, че в началото Хестър си мислеше, че между Регмънт и нея съществува изключителна близост тъкмо защото като деца бяха расли в семейства, в които насилието е обичайна практика. Двамата разбираха белезите, които носеха от онова време, и качествата, които детето развива, за да може да оцелее в такава среда. Но Хестър бе осъзнала, че и други черти се оформят в характера на тези, които са страдали от съвсем малки. В душата им оставаше отпечатък, който по-късно се проявяваше по начин, незабележим за околните. Както се казва, крушата не пада по-далече от дървото.
	— Как мина денят ти? — попита.
	— Беше дълъг ден. И през цялото време си мислех само за теб. — Регмънт я накара да се обърне и тя се подчини. Завъртя се внимателно на столчето пред тоалетката, така че огледалото остана зад гърба й. Мъжът й коленичи пред нея и обхвана с ръце прасците й. Положи глава в скута й и каза: — Прости ми, мила.
	— Едуард — въздъхна тя.
	— Ти си всичко за мен. Никой не ме разбира така добре. Загубен съм без теб.
	Хестър докосна влажната му коса и прокара пръсти през нея.
	— Не си на себе си, когато пиеш алкохол.
	— Така е — съгласи се Регмънт и потърка буза в насиненото й рамо. — Очевидно не мога да се контролирам. Нали знаеш, че никога не бих те наранил съзнателно?
	Не държаха алкохол в нито една от къщите си, но той лесно намираше начин да си набави. Всички смятаха, че Регмънт има много весело пиянство — ставаше много забавен и общителен. Докато се прибереше вкъщи при нея, където го обладаваха всички демони, които го мъчеха.
	Хестър усети как сълзите му мокрят ризата и бельото й и преминават през тях.
	Регмънт вдигна глава и я погледна със зачервени очи.
	— Можеш ли да ми простиш?
	Ставаше й все по-трудно да му отговаря на този въпрос. Като цяло той беше идеален съпруг. Мил и грижовен. Глезеше я с подаръци и непрекъснато й доказваше любовта си, като й изпращаше любовни писма и й осигуряваше любимите лакомства. Слушаше внимателно, когато Хестър говореше, и помнеше всичко, от което се бе възхитила. Тя съвсем наскоро се научи да внимава какво казва пред него — ако споменеше, че харесва нещо, съпругът й бе готов на абсолютно всичко, за да й го набави. Но на моменти Регмънт се превръщаше в истинско чудовище.
	Една част от нея все още бе лудо влюбена в прекрасните спомени от началото на брака им. Но едновременно с това Хестър мразеше мъжа си.
	— Любима моя — шепнеше Регмънт, докато плъзгаше ръце към връзките на кръста й, — позволи ми да се поправя. Позволи ми да те боготворя така, както заслужаваш.
	— Моля те. — Хестър стисна китките му. — Очакват ни на бала на Грейсън. Току-що ми направиха прическата.
	— Няма да я разваля — обеща Регмънт с онзи нисък, изкусителен тон, който едно време успяваше да я прелъсти и да я накара да се отдаде на плътското желание в каретата, в някоя ниша и на всяко друго място, където можеха да останат насаме. — Позволи ми.
	Мъжът й я погледна с премрежен поглед. Беше зачервен от страстта и твърдо решен да постигне своето. Когато ставаше въпрос за любовните му желания, не можеше да става и дума за отказ. На няколко пъти Хестър се бе опитала да му откаже, тъй като не можеше да понесе допира на ръцете и ласките му, но той се бе напил и изпаднал в такава ярост, че я беше накарал да съжалява за отказа си. След това я похищаваше, а за извинение му служеха многобройните оргазми, които изтръгваше от нея. В крайна сметка, разсъждаваше той, тя явно също го е желаела, след като е получила такова огромно удоволствие. Самата Хестър почти предпочиташе болката, причинена от юмруците му, пред унижението от собственото й предателско тяло.
	Регмънт смъкна дългите й гащи, провря ги през обутите й в чорапи крака и ги отстрани напълно. Едрите му ръце обхванаха коленете й и я накараха да разтвори крака. Дъхът му погали кожата от вътрешната страна на бедрата й.
	— Толкова си хубава — похвали я и я разтвори с нетърпеливи пръсти. — Толкова мека и сладка, розова като вътрешността на мидена черупка.
	Преди да й предложи брак, граф Регмънт беше известен женкар. Усвоил бе повече сексуални умения с ръцете, устата и члена си от всеки друг мъж. Когато приложеше уменията и таланта си върху тялото й, то винаги я предаваше. Независимо колко твърдо бе решила да се сърди на съпруга си в името на собственото си оцеляване и психическо равновесие, Регмънт винаги се оказваше по-упоритият от двамата. За него нямаше значение дали ще са необходими минути или часове.
	Сега отново доказа изключителните си умения, като започна да дразни клитора й с върха на езика си. Хестър напразно се съпротивляваше срещу удоволствието, като затвори очи, стисна зъби и вкопчи ръце в ръба на тапицираното столче. Когато неизбежният оргазъм я разтресе от глава до пети, от очите й бликнаха сълзи.
	— Обичам те — каза Регмънт пламенно.
	Какво говореше за нея фактът, че изпитва удоволствие от допира на същия мъж, който й причинява болка? Може би заветът на баща й се проявяваше много по-ясно в личния й живот, отколкото в социалния.
	Регмънт поднови сексуалната си атака, принуди я да се облегне назад и да се разкрие по-пълно пред него. Докато вкарваше езика си в нея, съзнанието й се оттегли в едно тъмно кътче, което нямаше нищо общо с тялото й. Беше съвсем нищожна утеха. Но при все това незаменима.


>	Глава 5

	— Вдигайте платната!
	Бет погледна нагоре и през процепите на тавана видя суматохата, неочаквано настъпила на палубата над тях.
	— Господи, какво е това?
	Джесика остави книгата настрани и се намръщи. Беше средата на следобеда и тя бе останала в каютата си, за да поразсъждава върху все по-нарастващото привличане, което изпитваше към Алистър Колфийлд. Изучаваше го бавно и предпазливо, но това нейно увлечение започваше да я плаши. Колфийлд нямаше нищо общо с живота, който тя бе възпитана и обучена да води. Можеше да ги свърже единствено мимолетно забавление. Привличането помежду им би могло да се окаже много опасно, като се има предвид, че най-ценното, което Джес притежаваше, бе безупречната си репутация.
	Не че някога би могла да стане нечия любовница, дори и да притежаваше необходимото безразсъдство. Опитът й във флиртуването и прелъстяването беше съвсем ограничен, почти несъществуващ. Беше обещана на Тарли още преди да я представят в двора. Нямаше представа как да се справя с тайни сексуални връзки. Колко от срещите между любовници ставаха в изправено положение в горски беседки? Колко тайни любовници се разминаваха на обществени места, без да се погледнат или да се усмихнат един на друг, без да проявят каквото и да е чувство? Как бе възможно такива взаимоотношения да не бъдат долни и евтини? Не можеше да си представи, че няма да се почувства използвана, ако се замеси в подобна лекомислена афера.
	Тропотът в коридора и бързо раздаваните команди засилиха тревогата на Джес и усещането, че нещо не е наред. Чу се шум от нещо тежко, което моряците търкаляха по палубата.
	— Оръдия ли са това? — попита Бет и ококори очи.
	Джес се изправи:
	— Стой тук.
	Отвори вратата и видя, че в целия кораб цари хаос. Коридорът бе задръстен от моряци, които се бутаха един друг. Някои се качваха горе на палубата, други слизаха надолу.
	— Какво става? — извика силно, за да я чуят.
	— Пирати, милейди.
	— Боже мой! — прошепна Бет, която надничаше зад рамото на Джес.
	— Капитанът ме увери, че досега нито един кораб под негово командване не е бил превзет от пирати.
	— Тогава защо е тази паника? — попита камериерката й.
	— Подготовката не е признак на поражение или страх. Не би ли предпочела пиратите да видят, че сме готови да окажем съпротива?
	— Бих предпочела да не ни виждат изобщо.
	Джесика посочи към касата с бутилки кларет:
	— Пийни си. Връщам се след малко.
	Излезе в коридора и се озова между щуращите се напред-назад моряци, остави се да я понесе вълната, която се движеше нагоре, и скоро се озова на палубата. Завъртя се и се огледа, за да види пиратския кораб, но наоколо нямаше нищо друго, освен безкраен океан. На щурвала обаче забеляза нещо, което я остави без дъх — Алистър управляваше кораба и той самият много приличаше на пират. Беше свалил връхната си дреха и стоеше разкрачен на квартердека, а на стегнатото му бедро бе препасана къса сабя. Вятърът развяваше тъмната му коса и издуваше широката ленена риза; излъчването му бе опасно и безразсъдно.
	Гледката я прикова на място, сърцето й запрепуска.
	Алистър я видя и по лицето му пробяга гняв. Поклати глава, но все едно й направи знак да се приближи. Джес си проби път през неспокойната тълпа и стигна задъхана до него. Когато се приближи достатъчно, той я хвана за китката и я дръпна към себе си.
	— Тук е прекалено опасно. — Гласът му се извиси над останалия шум, без да му се налага да крещи. — Слезте долу и стойте далеч от страничните отвори.
	Джес отново погледна към океана и извика:
	— Не виждам пирати. Къде са?
	Преди да отгатне намеренията му, той я бе придърпал пред себе си. Сега Джес бе притисната между щурвала и тялото му.
	— Прекалено близо — отвърна Алистър.
	Да, той наистина беше прекалено близо.
	— Какво правите?
	— След като възнамерявате да разговаряте с мен при такива опасни обстоятелства — заяви той, долепил устни до дясното й ухо, — ще се наложи да ви пазя.
	— Не е необходимо. Ще отида…
	Чу се силен гръм и тя подскочи. Секунда по-късно във водата зад тях падна гюле и вдигна пръски към небето.
	— Твърде късно е. — Колфийлд стоеше неподвижно зад гърба й, тялото му беше твърдо като камък, но камък, затоплен от слънцето. — Не мога да рискувам да ви пусна.
	Джес усещаше шумното му дишане в ухото си и с всеки негов дъх по гърба й плъзваха тръпки. Изглеждаше невъзможно да се възбуди пред очите на толкова много непознати, но не можеше да отрече, че зърната на гърдите й са настръхнали и болезнени от хладния повей, който преминаваше през муселинения корсаж на роклята й.
	Алистър сви ръка в лакътя си и притисна Джесика още по-плътно до себе си. Гърдите й изскочиха и Джес усети зад гърба си неоспоримото доказателство, че тялото му реагира на допира с нейното.
	Единственото, което я разделяше от Алистър Колфийлд, прословутия нехранимайко, известен с неуважението си към моралните норми на обществото, бяха няколко слоя плат. А на Джес й се искаше между тях да няма абсолютно нищо. Липсваше й усещането за силно мъжко тяло върху нейното, в нейното…
	Беше изминала само година и един лекомислен млад мъж я беше превърнал в развратница.
	„Боже мой… една година. Датата.“ Замръзна на място, изведнъж проумяла значимостта на деня и месеца. На следващия ден щеше да се навърши точно година, откакто Тарли бе починал. А ето какво правеше тя в този момент — притискаше задните си части към мъж, който не можеше да има почтени намерения към нея, и си мислеше, че от седем години не се е чувствала така… изпълнена с живот. Струваше й се, че желанието, което изпитва, е истинско предателство. Тя беше вдовицата на прекрасен мъж, който й бе осигурил сигурност и спокойствие, за каквито не би могла и да мечтае. Мъж, който я бе обичал истински. Защо тогава се чувстваше толкова свързана с този женкар зад гърба си? И защо изпитваше към него привличане, каквото никога не бе чувствала към милия си съпруг.
	Алистър усети промяната в дишането й и попита:
	— Какво има, Джесика?
	Моряк, застанал вдясно, точно до нея, изкрещя нещо и я откъсна от мислите й. Грубият му глас проеча в здравото й ухо и я накара да осъзнае цялата суматоха наоколо. Всеки вик и писък, всеки удар и тропот отекваха в тялото й.
	Чу се нов трясък и следващото гюле падна съвсем близо до тях.
	Паниката нарастваше. Джесика се опита да се освободи от ръцете на Алистър, който я притискаше към себе си.
	— Пусни ме! — извика. Колфийлд веднага отпусна ръце и тя се затича.
	— Джесика!
	Дишаше учестено, докато тичаше сред трудещите се моряци и издадените напред шпилове. Не бе изпитвала такъв пристъп на паника от времето, преди да се омъжи за Тарли. Започнаха да я засипват спомени: баща й крещи… майка й плаче… шум от разбито стъкло… свистене на пръчка… изстрел на пушка… собственото й отчаяно хлипане… Сцените от миналото й се сляха със суматохата край нея и се превърнаха в огромна преграда от звуци и усещания, които Джесика не можеше да възприеме. Шумът връхлиташе единственото й здраво ухо и тя започваше да губи равновесие и почва под краката си. Стремежът да бърза я правеше безразсъдна. Джесика се блъскаше в моряците наоколо и отчаяно искаше да се озове на сигурно място в каютата си възможно най-скоро.


	Алистър спа неспокойно и се събуди преди изгрев. Отиде на палубата и се зае за работа заедно с моряците. Имаше нужда от отдушник за насъбралата се в него енергия, която не му даваше мира.
	Предната вечер Джесика бе отказала да вечеря в капитанската каюта. Слънцето вече бе изгряло, а тя все още не се бе появила.
	Какво го прихвана, та я стисна така силно? Малкият напредък, който бе постигнал, откакто отплаваха, бе провален от вчерашното му необмислено държание.
	Съзнаваше, че вината за това е изцяло негова. Вятърът духаше в лицето му, наоколо цареше суматоха — това бе накарало кръвта му да закипи още преди Джесика да се появи на палубата. А след като я видя там, го обзе неудържимо желание да я обгърне с ръце и никога да не я пусне.
	Искаше да я последва, когато избяга, но не можеше да остави щурвала. Беше много разочарован, когато не я видя на вечеря. Джесика умело оживяваше разговора на масата с остроумието си. Прямотата й беше прекрасна и Алистър с удоволствие я наблюдаваше с каква лекота пленява останалите мъже на масата.
	Точно обмисляше дали да отиде да я потърси, когато прислужницата й се появи на палубата. Тъмната й коса беше покрита с боне, на раменете си бе метнала плътен вълнен шал. Махна с ръка на Милър, който я зяпна като лудо влюбен младеж, след което приближи до планшира и се загледа във водата.
	Алистър прекоси разстоянието между тях и я поздрави.
	В отговор тя направи бърз реверанс.
	— Сър.
	— Надявам се, че господарката ви е добре. Миналата вечер ужасно липсваше на всички. Ако има нещо, от което се нуждае, моля, не се колебайте да се обърнете към мен.
	Прислужницата се усмихна окуражително.
	— Уви, нищо не може да се направи. Днес се навършва точно година, откакто негова светлост, съпругът й, почина.
	— Значи годишнината от смъртта на Тарли е причината да не се чувства добре? — попита Алистър и се намръщи.
	Вчера следобеда Джесика бе напуснала палубата така бързо… без съмнение той самият също бе отговорен за страданието й.
	— Сър, мисля, че тя има нужда да остане известно време сама. Освободи ме и каза, че смята да си легне рано. Утре ще е по-ведра.
	Алистър кимна отсечено и се извърна. Беше стиснал зъби така силно, че изпитваше болка.
	По дяволите, ревнуваше от мъртвец! От толкова години му завиждаше. От момента, в който проследи Джесика в гората на имението „Пенингтън“ и я видя как прелъсти безкрайно благовъзпитания виконт Тарли, как го накара да задоволи страстта й, която той самият бе разпалил у нея. Алистър бе събудил плътското желание в нея, но Тарли имаше правото да го задоволи. Мисълта, че историята навярно се е повторила предния ден…
	Дали не я бе накарал отново да закопнее за Тарли, когато я притисна към себе си, а пищното й тяло се отпусна на неговото?
	Изръмжа тихо, отиде до стълбата и се спусна надолу. Стигна до вратата на каютата й, огледа се, за да се увери, че наоколо няма никого, и направо влезе вътре.
	Закова се на място. Мозъкът му отказа. Гледката го порази до такава степен, че му трябваше известно време, за да се сети да затвори вратата. Но след малко се усети и бързо поправи грешката си. Хвърли бегъл поглед към коридора и се успокои, че никой друг не е станал свидетел на гледката, която го разкъсваше на парчета отвътре.
	— Господин Колфийлд — измърка като котка обектът на неговите желания, — никой ли не ви е учил да чукате, преди да влезете?
	Един дълъг, слаб и съвсем гол женски крак се подаваше от ръба на медната преносима вана. Джесика беше зачервена от горещата вода и от голямото количество изпит кларет… ако съдеше по заваления й говор, пълната липса на благоприличие и бутилката на стола до нея. Косата й бе вдигната небрежно нагоре и й придаваше вид, сякаш току-що е станала от леглото. Изглеждаше точно така, както си я представяше в най-страстните си сънища. Беше повече от доволен да види пищната й фигура разголена. Кожата й имаше цвят на праскови и сметана, гърдите й бяха по-едри, отколкото си представяше, а краката й — по-дълги, отколкото смееше да мечтае.
	Решението му да натовари на кораба по-голямо количество вода за къпане се бе оказало направо гениално.
	Докато той се опитваше да си възвърне способността да говори, Джесика повдигна вежди и попита:
	— Искате ли чаша вино?
	Алистър приближи самоуверено до стола с болезнено възбуден член. Взе бутилката и отпи направо от нея. Беше останало съвсем малко. Колкото и да бе добро виното, не успя да притъпи желанието му, което стана още по-силно — от тази позиция можеше да види всеки сантиметър от тялото й.
	Отметна глава назад, а тя го изгледа с премрежен поглед.
	— Държите се забележително спокойно, докато наблюдавате как се къпе една дама.
	— А вие се държите забележително спокойно, докато ви наблюдават.
	— Често ли ви се случва подобно нещо? — попита Джесика.
	Обсъждането на бивши любовници никога не бе разумно. Алистър определено не възнамеряваше да го прави сега.
	— А на вас?
	— За първи път ми е.
	— Поласкан съм.
	Алистър застана до един от столовете край масата и се зачуди какво да прави. Тази територия му бе напълно непозната. Предния ден я бе притиснал твърде много и твърде рано. Днес не можеше да си позволи да допусне подобна грешка. И все пак пред него бе една гола, замаяна от алкохола и изгубила всякакви задръжки жена, за която бе копнял от години. Дори светец трудно можеше да се въздържи, а бог му е свидетел, той изобщо не беше такъв.
	Седна и забеляза касата с кларет до крака на леглото. Количеството вино говореше, че понякога тази жена иска да потъне в забрава. Тревожеше го мисълта, че е била толкова привързана към Тарли. Как можеше да се състезава с призрак? Особено с мъртвец, който приживе е задоволявал прищевките й така добре.
	— Подготвяте се за общата вечеря ли? — попита я с възможно най-небрежен тон.
	— Няма да присъствам на вечерята. — Джесика отпусна глава на ръба на ваната и затвори очи. — А вие не би трябвало да присъствате тук, в каютата ми, господин Колфийлд.
	— Алистър — поправи я. — Тогава ми кажете да си тръгна. Макар че би трябвало да има някой до вас, който да ви помага. Тъй като сте освободили камериерката си за вечерта, ще се радвам да я заместя.
	— Разбрали сте, че съм сама, и веднага сте дотичали тук. Постъпили сте безразсъдно, прибързано и…
	— Искам да ви се извиня за неудобството, което изпитахте вчера.
	Джесика въздъхна. Алистър зачака да му обясни държанието си, но вместо това тя каза:
	— Репутацията ми е много важна за мен.
	Не го каза направо, но той разбра намека й, че за него не е така.
	— Доброто ви име е изключително важно и за мен.
	Тя отвори едно сиво око.
	— Защо?
	— Защото е важно за вас.
	Преценяващият й поглед можеше силно да го смути, ако той не бе твърдо решен да бъде напълно откровен с нея. Джесика кимна и отново затвори око.
	— Приятно ми е да усещам погледа ви върху себе си — каза с неочаквана прямота. — И това доста ме притеснява.
	Той скри усмивката си зад ръба на бутилката. Явно, когато пиеше, Джесика ставаше откровена.
	— Приятно ми е да ви гледам. Винаги е било така. Съмнявам се, че мога да го променя. Не само вие изпитвате привличане към мен.
	— Това привличане няма място нито в моя живот, нито във вашия.
	Алистър изпъна крака и каза:
	— Но сега не живеем обичайния си живот. И ще бъде така поне в следващите няколко месеца.
	— Ние с вас сме съвсем различни. Навярно смятате, че парализата, която ме бе обхванала онази нощ в гората на „Пенингтън“, издава по-интересни черти на характера ми, но мога да ви уверя, че няма нищо подобно. Тогава се почувствах объркана и унижена, нищо повече.
	— И все пак ето ви сега тук. Предприела сама далечно пътешествие. И то по свой избор, а не по необходимост. Това ми се струва много интересно. Тарли ви е завещал източник на солиден доход. Защо е решил така непоколебимо, че не само трябва да се погрижи за вас, но и да ви направи изключително богата? С тази своя постъпка ви е дал възможност да поемете в посока, която сама изберете. И в същото време ви е тласнал да се занимавате със сериозен бизнес. С едната ръка ви закриля, а с другата ви побутва да навлезете в изцяло нов свят. Което също ми се струва много любопитно.
	Джесика допи остатъка от виното в чашата си и я остави на стола, на който допреди малко стоеше бутилката. Седна във ваната, обгърна колене с ръце и погледна към вратата.
	— Не мога да бъда ваша любовница.
	— Никога не бих поискал това от вас.
	Алистър облегна ръка на масата и съсредоточи погледа си върху мократа къдрица, залепнала за гърба на Джесика. Членът му беше твърд като камък и пулсираше, а заради тясната кройка на панталоните му това личеше ясно.
	— Не искам уговорки. Не искам да бъда обслужван от вас. Това, което желая с цялото си сърце, е вашата готовност, вашите нужди, вашите желания.
	Тя извърна големите си сиви очи към него.
	— Искам аз да ви служа, Джесика. Искам да завършим онова, което започнахме преди седем години.


>	Глава 6

	Алистър виждаше, че Джесика обмисля предложението му.
	— Не мога да проумея как изобщо провеждам този разговор с вас — каза тя накрая, — и то не кога да е, а точно днес.
	— Затова ли Тарли ви завеща „Калипсо“? Искал е да ви запази само за себе си? За да нямате причина да се обърнете към друг мъж, който да се грижи за вас?
	Джесика извърна глава и положи буза на свитите си колене.
	— Тарли бе прекалено мил човек и никога не би проявил такъв егоизъм. Каза ми да бъда щастлива. Да се влюбя отново. И този път сама да направя избора си. Но съм убедена, че имаше предвид женитба, а не любовна афера с мъж, който си губи времето и развратничи.
	Алистър стисна здраво чашата си, но благоразумно замълча.
	— Мъжете имат много по-голяма свобода — промълви Джесика с дълбока въздишка.
	— Ако търсите свобода, защо ви е да се омъжвате повторно?
	— Нямам намерение да го правя. Защо ми е такъв брак? Не ми е необходима финансова издръжка и след като не мога да имам деца, няма какво да предложа на мъжете с подходящо обществено положение.
	— Финансовите съображения са много важни, разбира се. Но какво ще кажете за нуждите си като жена? Завинаги ли ще се лишите от ласките на мъжка ръка?
	— Някои мъже причиняват само болка.
	Алистър много добре знаеше, че е невъзможно думите й да се отнасят за Тарли. Разбирателството между тях бе явно за всички.
	— Кого имате предвид?
	Джесика се раздвижи. Хвана се за ръба на ваната и излезе от водата като Венера на Ботичели. Мокра и безсрамно гола. Прокара ръце по едрите си гърди, а после по корема, като наблюдаваше собствените си движения. Вдигна глава и се взря в очите на Алистър. Дъхът му спря. Тя имаше поглед на сирена. Изпълнен с жар, желание и копнеж.
	— Боже мой — въздъхна дрезгаво, — колко сте красива!
	Страстта бушуваше в него болезнено, беше като обезумял от желание да я просне под себе си и най-после да задоволи онзи страстен копнеж, който го преследваше от години.
	— Погледът ви ме кара да се чувствам наистина красива.
	Джесика прехвърли изящния си крак през ръба на ваната. Алистър веднага долови намека в примамливите й гъвкави движения. Изглежда, виното бе разпалило страстите й.
	— Мога да ви накарам да почувствате още много неща.
	Зърната на гърдите й бяха светлорозови и прекрасно издължени. Настръхнали от водата и хладния въздух, сякаш молеха за вниманието му. Алистър облиза с език долната си устна, дразнеше я съвсем съзнателно, като демонстрираше мислите, които го изгаряха отвътре. Можеше да й достави такова удоволствие, че да я докара до лудост. Сексът бе едно от нещата, с които бе търгувал, и беше дяволски добър в него. Само Джесика да му дадеше шанс, щеше да направи така, че никога повече да не пожелае друг мъж. Беше твърдо решен да го стори.
	Тя правилно прецени състоянието му и веднага долови намерението му, от което поруменя още повече. Погледна към кърпата и халата си, сякаш се питаше дали да се загърне с тях.
	Алистър с удоволствие би й помогнал, дори и само за да си възвърне здравия разум, като покрие тялото й. Но не можеше да помръдне. Напрегнал бе мускули до краен предел, а членът му висеше тежко.
	— Виждаш ли колко силно те желая — каза прегракнало.
	— Нямаш срам.
	— Щеше да ме е срам, ако не те желаех. Тогава нямаше да съм мъж.
	По устните й се появи лека усмивка и Джесика се протегна към сгънатата кърпа.
	— Значи е неизбежно и аз да изпитвам желание към теб. Всички други жени са податливи на очарованието ти. Би било странно, ако аз не съм.
	Усмивката ясно показа палавите му намерения.
	— Тогава единственият въпрос, който остава, е какво ще предприемеш по въпроса?


	Джес се спря, стиснала кърпата в ръце. Беше истинска лудост да стои съвсем гола пред Алистър Колфийлд. Не можеше да познае нито себе си, нито чувствата, които изпитваше — беше безсрамна, ненаситна и празна.
	Какво щеше да предприеме по въпроса ли? Фактът, че никога не се бе замисляла да предприеме каквото и да било, сам по себе си показваше колко е невежа в това отношение. Но сега, изправена пред избора да предприеме нещо или не, Джес установи, че притежава власт. Що се отнася до привличането, което изпитваше към Алистър, никога не се бе питала кой разполага с властта. Всъщност се бе чувствала твърде безсилна.
	Пусна кърпата и се обърна с лице към него.
	— Ако пожелая да ме докоснеш, откъде ще започнеш?
	Алистър остави бутилката на масата и се изправи, явно чувстваше известно неудобство. Стана й ясно защо, след като забеляза огромния възбуден пенис, изпънал предната част на бричовете му.
	— Ела тук — нареди й с онзи дълбок, плътен глас, който толкова много й харесваше. — Ще ти покажа.
	Джес се олюля, първите й стъпки бяха твърде несигурни. Не можа да прецени дали е заради изпитото вино, или е от нервност.
	Алистър Колфийлд беше невероятно красив. Неустоим. Изтегнат на малкия стол като грациозна пантера, излъчваше сдържана сила и овладяна ярост. Мускулите на бедрата му бяха ясно очертани и й напомняха за физическото му превъзходство, което винаги я бе впечатлявало. Не й беше никак трудно да си го представи надвесен над някоя жена… или над нея самата…
	По гърба й преминаха тръпки и тя си спомни ръцете му, стиснали здраво стълба в беседката.
	— Мога да те стопля — прошепна Алистър и се протегна към нея.
	И погледът му бе достатъчен, за да я стопли.
	— Опасявам се, че няма да мога да го понеса.
	— В какъв смисъл?
	— Във всеки един смисъл — отговори Джес, вперила поглед в издутата част на бричовете му.
	— Позволи ми да ти докажа, че грешиш — каза й Алистър и арогантно я повика с пръст.
	Джес погледна към чашата си и й се прииска тя да бе пълна.
	— Бутилката е тук, при мен — припомни й той. — Донеси си чашата и ще ти налея остатъка от виното.
	Реши да се откаже от виното, но да приеме всичко останало, което й предложи. Реши го само за миг и се спусна към Алистър, за да няма време да промени решението си, ако изтрезнее или здравият й разум надделее. Много добре осъзнаваше, че този мъж може да я накара да забрави всичко, освен него самия, затова се спусна към обятията му, но внезапно се подхлъзна на излъскания дървен под с мокри пети. Щеше най-позорно да се изтърколи на земята.
	Но Алистър Колфийлд се изправи и я хвана толкова бързо, че Джес дори не забеляза движението му. Единственото, което разбра, бе, че в един момент подът се приближи опасно близо до нея, а в следващия тя се озова притисната до едрото мускулесто тяло на Алистър.
	— Добре, че остави чашата си — подразни я. Дъхът му миришеше на алкохол, сините му очи бяха тъмни като сапфири.
	За миг Джес не знаеше какво да прави. Мирисът на кожата му и усещането за допира на телата им запълваха цялото й съзнание.
	Алистър седна и я настани в скута си.
	— Дявол да го вземе, как само накара коленете ми да омекнат.
	Вече на нивото на очите му, Джес бе като прикована от погледа му. Не се сещаше какво друго да каже, затова промълви:
	— Целият си мокър заради мен.
	— Сега е мой ред да сторя същото с теб.
	Двусмисленият му отговор я разсмя.
	Той я изгледа въпросително, вдигнал нагоре тъмна вежда.
	— Направи го отново.
	— Не е много разумно. Можеше доста да ме заболи, ако не беше реагирал така сръчно.
	Мисълта за сръчните му ръце предизвика очакван ефект у нея.
	— Нямах предвид падането — заяви сухо Алистър, — а смеха.
	Джес вирна брадичка.
	— Няма да го направя. Не се смея по команда.
	Алистър прокара върха на пръстите си по гръдния й кош. Тя се изви настрана и се засмя заради гъделичкането.
	Той спря така внезапно, както беше започнал.
	— Стига. Ако продължаваш да се въртиш така, ще стигнем твърде далеч, а не бих искал да се възползвам от теб, когато не си на себе си.
	Джесика усети, че възбуденият му пенис е притиснат твърде силно в бедрото й. Осъзна, че се е търкала доста енергично в него и кръвта нахлу в главата й, от което се почувства още по-замаяна.
	— Държим се много неприлично — промълви.
	— Всъщност не се държим чак толкова неприлично, но смятам да поправя тази грешка. Хвани ме здраво.
	Алистър се изправи, понесъл Джесика на ръце, прекоси стаята и стигна до леглото. Остави я на ръба и я накара да се отпусне назад, след което се изтегна до нея и подпря глава на ръката си.
	Промяната в позицията веднага й подейства — кръвта й закипя, здравият разум я напусна. Тук, на леглото, усещаше голотата си по-осезаемо, отколкото когато стоеше гола пред него. Скръсти ръце пред гърдите си.
	Алистър се усмихна топло, личеше си, че много се забавлява. Прокара пръст нагоре към лакътя й и по цялото й тяло преминаха тръпки.
	— Не би ли предпочела да докосваш мен вместо себе си?
	Идеята й се видя много примамлива.
	— Къде?
	— Където пожелаеш.
	Джес въздъхна дълбоко, вдигна ръка и я постави на бузата му. Заради късния час кожата му беше груба от наболата брада. Това й хареса. Усети как топла вълна залива тялото й, преди още да е осъзнала какво прави.
	Усмивката изчезна от устните му и на лицето му се изписа напрежение. Джесика се стресна. Дръпна се рязко от него.
	— Очевидно не знам какво е правилното държание в подобна ситуация.
	Той си пое рязко въздух и сложи обратно ръката й на бузата си.
	— Подобни ситуации по принцип са неправилни.
	— Не са и романтични — изтъкна Джес. — Затова ще се постарая да те докосвам само с намерение да се възползвам от теб.
	Алистър легна по гръб и се разсмя. Продължи да се смее и когато отново се обърна на една страна. Веселото му настроение беше заразително и тя също се усмихна.
	— Справяш се невероятно — каза й накрая, а около очите му все още личаха бръчици от смях. — Това е най-неромантичното изказване, което съм чувал някога.
	Джес се почувства глупаво, но разбираше, че той приема тази нейна черта. Беше чудесно някой да те окуражава да бъдеш самата себе си.
	Алистър се протегна и сложи ръка на бузата й, точно както бе направила тя преди малко. Нежността на жеста му я изненада и изпълни с радост.
	— Така харесва ли ти? — попита я.
	— Много е мило.
	— И аз така си помислих, когато ме докосна по същия начин. Искаш ли да се споразумеем да правим това, което и на двамата ни се струва естествено?
	Джес наведе глава, облиза устните си и понечи да го целуне. По погледа му разбра, че той усети какво възнамерява да направи. Застана съвсем неподвижно. Очакваше я. Наблюдаваше я. Остави я да поеме инициативата, но когато устните им се докоснаха, взе нещата в свои ръце. Обхвана главата й, намести се така, че да му е удобно, разтвори устни под нейните и дори не се опита да прикрие ненаситното си желание.
	Джес ахна, щом се отпусна на него, понеже ръката й загуби опора. Устните му бяха едновременно твърди и меки, уменията му — очевидни, но сдържани. Докато целувките на Тарли бяха изпълнени с уважение, тези на Алистър бяха пропити от плътско желание. Имаше нещо много порочно и упадъчно в начина, по който я целуваше. Одобрителните му стонове, пристъпите на неочаквана страст, последвани от близане с език, сякаш се опитваше да долови вкуса й, както и нежните движения на устните му, я подлудяваха и я караха да мечтае за повече.
	Тя изви глава настрани и се опита да получи онова, което искаше. Колкото и да бе невероятно, той й позволи да го стори. Не я възпираше с ръката, която бе поставил отзад на тила й. Мачкаше врата й, сякаш не можеше да се въздържи да не я докосва, но се опитваше да държи ръцете си върху по-безопасни части от тялото й.
	Като че ли би могла или би имала желание да се съпротивлява, ако той реши да опознае тялото й по-добре.
	Извърна се и си пое въздух, беше започнала да се задушава. С нежен натиск Алистър плъзна ръка по-надолу. Джесика усети пръстите му първо по гърба си, а после и между краката.
	— Алистър… — Малкото му име се изплъзна от устните й със забележителна лекота.
	Колфийлд реагира на мига и моментално я завъртя така, че тя отново се озова легнала по гръб. Беше се надвесил над нея. Докато я целуваше по устните, плъзна ръка по цялото й тяло, погали я по талията и се спря на бедрото й. Стисна го силно — това не й причини болка, а й показа силата на страстта му. Джес се възбуди, почувства женската си власт над него и способността си да го прелъсти. Прокара пръсти през гъстите му черни кичури, стискаше косата му и я дърпаше, за да му покаже, че страстта, която изпитва, не е по-малка от неговата. Бавните дълбоки прониквания на езика му в устата й така добре имитираха това, което Джесика искаше да се случи между тях, че усети как се овлажнява и затопля между краката. Чувствителната плът на вагината й започна да набъбва и да пулсира.
	Джес се изви и притисна болезнените си гърди в бродираната му копринена жилетка. Алистър стисна още по-силно бедрата й и я притисна надолу.
	— Спокойно — каза й напевно и я погали, сякаш се опитваше да успокои дива кобила. — Държа те.
	— Не още — прошепна задъхано Джесика, имаше чувството, че тялото й не й принадлежи. — Не е достатъчно.
	Алистър плъзна устни към бузата й, след това се насочи към ухото й.
	— Позволи ми да се погрижа за теб.
	— Моля те.
	Прокара устни по врата й, смучеше я леко, колкото тя да го усети, но да не й остави белези. Ненаситното движение на устата му по кожата й я възбуждаше и мъчеше сладостно. Джесика стискаше здраво косата му и изпъваше крака в очакване, когато целувките му попадаха върху ключиците й. Милувките му я замайваха повече, отколкото виното, което бе изпила, но в същото време изостряха сетивата й. Това бе възможно най-добрата и най-лошата форма на лудост.
	— За какво ме молиш? — попита Алистър и дъхът му мина по твърдото като камък зърно на гърдата й. Наблюдаваше я, докато леко дразнеше зърното с език. Мрачно удовлетворение проблесна в погледа му, когато тя извика и се притисна до раменете му.
	Джес попипа мекото кадифе на връхната му дреха и това й напомни, че той е напълно облечен, а тя съвсем гола. Контрастът й се стори възхитителен. Караше я да се чувства безсрамна и невъзмутима — две определения, които никога не бяха използвани по неин адрес досега.
	— Моля те, докосни ме.
	— Къде?
	— Знаеш по-добре от мен — извика тя и се опита да притисне главата му до гърдите си, но не се оказа достатъчно силна.
	— Ще го направя — обеща й тихо. — Ще опозная тялото ти по-добре от всеки друг, по-добре, отколкото ти самата се познаваш. Но засега все още се уча. Кажи ми какво харесваш и как го харесваш.
	Джес изви рамене и съвсем явно и без притеснение поднесе зърното на гърдата си към устата му.
	— Тук. Още.
	Алистър оголи зъби с такова плътско удоволствие, че само глупак би си помислил, че се усмихва. Обхвана гърдата й с ръка и я стисна толкова силно, колкото да я накара да пожелае още.
	— С ръка ли?
	— С уста.
	Изпитото вино й даваше смелост, но въпреки този изкуствено придобит кураж тя затвори очи, за да не се почувства уязвима.
	Миг преди устните му да я докоснат, усети влажния му дъх. От устата й се изтръгна такъв груб и жаден звук, че Джес не можа да повярва, че е дошъл от нея. С език Алистър описа кръг около зърното й; засмука я така, че усещането я превзе изцяло, и вече изобщо не я интересуваше какви отчаяни звуци издава.
	Джесика вдигна крак, обви го около обутия му в ботуш прасец и се вмъкна с гъвкаво движение под него. Алистър Колфийлд бе влязъл под кожата й още преди седем години и сега задоволяваше страстта, която бе оставил след себе си.
	Откъсна от тялото й умелата си уста и остави Джес без дъх.
	— Не мърдай! — нареди й рязко. Лицето му бе зачервено, очите му светеха трескаво. Алистър се бе отдал на страстта също като нея.
	Джесика му се усмихна с лукава женска усмивка:
	— Накарай ме.


>	Глава 7

	Алистър беше като омагьосан от жената под себе си. Тя гореше така силно, че нямаше как да е същото ледено, сдържано момиче, което той навремето следеше с поглед. Изобщо не го интересуваше дали причината е във виното, или в страстта й към него. Беше ужасно благодарен за това. И все пак, ако тя не престанеше да се търка в него, волята му да се въздържи щеше да го напусне и той щеше да я изчука здраво. А предпочиташе да предприеме тази стъпка, когато тя е напълно трезва и способна да разсъждава.
	— Да те накарам? — отвърна най-после, когато видя самодоволната й усмивка и усети, че тя пак се отърква предизвикателно в него. — И как предлагаш да го направя?
	Леката бръчка, която се появи между веждите й, разруши образа й на обиграна изкусителка. Подозираше, че Джесика няма никаква идея. Той обаче си бе наумил нещо страхотно.
	— Би могъл да ме изтощиш — каза тя най-накрая и прехапа долната си устна. Жестът издаде нетърпението, с което очакваше отговора му.
	Нямало да може да го понесе ли? Той подозираше, че след като задръжките й в леглото отпаднат, нямаше да му е лесно да поддържа интереса й. А бог му е свидетел, че изпитваше ненаситен глад, що се отнася до нея. Мисълта го накара да се изпоти. Как, по дяволите, ще излезе от тази стая с подут до пръсване член?
	— Развържи вратовръзката ми — нареди й.
	— Ммм — измърка тя, явно мисълта да свали част от дрехите му й допадна. Протегна ръце към възела на врата му и започна да го развързва бързо, доколкото замаяността от алкохола й позволяваше.
	Мисълта, че тя с такова желание се зае да го разсъблича, много го зарадва. Не би могъл да избере по-подходящо място за любовната им афера от Ямайка, където горещината и влагата принуждаваха хората да носят възможно най-малко дрехи.
	Когато тя измъкна парчето плат, увито около врата му, Алистър стисна китката й и се ухили. Наведе глава и отвлече вниманието й със страстната си целувка. Пламенният й отговор за малко да разсея самия него, но той успя да обърне тялото й така, че да легне успоредно на дюшека, а не перпендикулярно, както допреди малко, и завърза вратовръзката си за таблата на леглото. Джесика не оказа съпротива дори когато той стисна китката й и я вдигна над главата й. Вместо това изстена, долепила устни до неговите, и засмука върха на езика му. Това му подейства толкова силно, че Алистър усети как на върха на пениса му се появи първата гореща капка сперма. Джес имаше вкус на вино, похот и грях и той желаеше да я изпие до дъно. До последната капка. Подозираше, че дори да го направи, пак няма да утоли жаждата си за нея.
	Едва когато затегна възела около нежната й китка, тя осъзна какво става. Ахна, отдели устните си от неговите и изви глава, за да види какво е направил. Алистър застана на колене, хвана другата й китка и я завърза, преди тя да успее да възрази.
	— Какво направи? — извика Джесика, сивите й очи бяха широко отворени от възбуда, но в тях се долавяше и страх.
	— Накарах те да легнеш, без да мърдаш, както ме предизвика. Би трябвало да знаеш как реагирам на предизвикателства.
	— Не съм сигурна, че това ми харесва — промълви Джес тихо.
	— Ще ти хареса.
	Нуждата го бе принудила да усъвършенства тънкото изкуство да доставя физическо удоволствие. Не беше в негова полза да задоволи дадена жена до такава степен, че тя да загуби интерес към него. Не ставаше въпрос само за задоволяване, това нямаше да му позволи да се задържи на гребена на вълната. Не, това, което трябваше да постигне, бе да накара жената да се пристрасти към ласките му и към невероятната издръжливост на члена му. Съвсем съзнателно бе работил над това умение, като си казваше, че се подготвя за Джесика. Че това няма да го съсипе в нейните очи, а ще го направи по-ценен. Самият той не бе напълно убеден в този аргумент, но не можеше да си позволи да мисли друго. Не можеше да допусне, че е възможно тя да го отхвърли заради миналото му.
	Алистър отново насочи вниманието си към гърдите й. Можеше да се закълне, че никога не е виждал по-хубав бюст. Гърдите й имаха идеален размер за слабата й фигура, подчертаваха тънката й талия и съответстваха на пищната извивка на бедрата й. Каква загуба, че според последната мода роклите бяха с висока талия и прави, безформени поли. През цялото време си бе представял, че тя има великолепен бюст, но това, което откри, бе истинско съкровище. Едва ли би могъл да стане безразличен към това прекрасно нещо, колкото и време да мине. Трябваше да направи всичко по силите си, за да я задържи на острова възможно по-дълго. Искаше да е сигурен, че когато тя си тръгне, той ще й се е наситил докрай. Не можеше да си позволи страстта, която не му даваше покой през последните години, да продължи да го преследва.
	Възседна я. Остана така за момент, за да се наслади на гледката на повдигнатите й гърди и плоския й корем. Чудеше се откъде да започне.
	— Алистър — прошепна Джесика, като се опитваше да се освободи от връзките.
	Опитът й да се освободи му се стори изключително възбуждащ. Като се добави и начинът, по който прошепна името му, изведнъж му стана изключително трудно да се въздържа в името на нейната трезвеност. Протегна ръка и намести възбудения си пенис в бричовете.
	Джесика замръзна на място, вперила поглед в движението на ръката му. Облиза долната си устна и той се запита дали някога е поемала мъжки член в устата си. Днес не беше моментът да я притиска за отговор, но някой ден…
	След като се настани удобно, доколкото бе възможно при обстоятелствата, Алистър реши да продължи похода си надолу по тялото й. Подпря ръцете си от двете страни на главата й и допря гърдите си до нейните. Постави коленете си така, че да остане надвесен над нея. Притисна я с бедра и настани болезнения си член между пищялите й.
	Подготви се за пиршество. Потърси и обгърна с уста зърното на другата й гърда, за което до този момент не бе имал удоволствието да се погрижи. Джесика изсъска, когато той започна да я смуче, и зърното й веднага настръхна под езика му. Беше толкова чувствителна и готова на мига да реагира. Звуците, които издаваше, докато той ближеше опънатата кожа на гърдата й, бяха неприлично прекрасни. Въпреки сдържаното й поведение сред обществото в леглото тя нямаше никакви задръжки и не се стесняваше да изрази удоволствието си на глас. Звуците, които издаваше, ниските стонове и тежкото й дишане му действаха като афродизиак.
	Ето това бе жената, която бе видял в горите на „Пенингтън“. Това бе любовницата, за която бе мечтал и копнял до болка.
	Обхвана другата й гърда с ръка и докато мачкаше набъбналата плът, изпитваше истинско мъжко задоволство. Тялото й с готовност реагираше на действията му. Сигурен бе, че мястото между краката й бе горещо и влажно, така че се смъкна надолу, за да види с очите си доказателството за страстта й. Искаше да я вкуси с език, да усети как трепери под устните му.
	С езика си изрисува кръг около пъпа й и тръпка разтресе слабото й тяло. Джесика имаше гъдел и той обожаваше това. Можеше да я накара да се разсмее, когато си поиска, което беше прекрасно. Смехът й бе топъл и гърлен. Прелъстителен. Малко ръждив, тъй като отдавна не се беше смяла, но той смяташе да поправи това. Принадлежеше на чувствената жена, която се криеше в нея, а не на хладната лейди Тарли — образец на аристократично високомерие.
	Джес потрепна, когато езикът му приближи тъмнорусите къдрици, които покриваха вулвата й.
	Алистър вдигна поглед и я погледна право в очите.
	— Обичаш да гледаш.
	— А ти обичаш да бъдеш гледан. Отдавна е ясно, че си ексхибиционист.
	Благовъзпитаният й сдържан глас, променен от тежкото дишане, го накара да се усмихне.
	— Само когато ме наблюдаваш ти.
	— Искам да те докосна.
	— Защо?
	— Как ще оставя спомен у теб, ако не оставя отпечатъка си върху кожата ти.
	В отговор Алистър плъзна бедро между нейните и разтвори краката й. Ако тя смяташе, че с това любовната им авантюра ще приключи, дълбоко се лъжеше. Но реши, че е по-добре да не й го казва с тези думи.
	— Някой друг път ще можеш да правиш с мен каквото си искаш.
	Преди да успее да му отговори, той вдигна крака й и преметна бедрото й през рамото си. Тя си пое рязко въздух, което още повече засили нетърпението му. Притворила бе очи, устните й бяха отекли от целувките му; беше задъхана и гърдите й се надигаха бързо. Провокира го смело, като вдигна бедра към устата му — действие, непознато за нея. Алистър завиждаше на Тарли и същевременно му се възхищаваше. Виконтът бе имал всичко, за което един мъж може да мечтае: беше известен и ценен в обществото, имаше старомодно щастлив брак и се радваше на удовлетворяващ сексуален живот с уважавана съпруга, за която хората вярваха, че стои над подобни долни страсти.
	Алистър можеше да й предложи много по-малко от Тарли. Като се оставят настрана парите и търговският му нюх, единственото друго, с което можеше да я впечатли, бяха страстта и уменията му в леглото. А може би и липсата на срам и готовността да се отнася с нея като с равна.
	Джесика вдигна и другия си крак и го постави на рамото му. Предизвика го мълчаливо.
	— Изкусителка. — Алистър разтвори нежните гънки на вулвата й и отърка бедра в леглото, за да облекчи непоносимото пулсиране в члена си, който оставаше напълно пренебрегнат. — Дори тук си идеална.
	Изостри езика си и го прокара по нежните гънки и процепи, преди да го придвижи около удължения връх на клитора й. Беше влажна, точно както се бе надявал. Копринените нишки на страстта бяха полепнали по нежната й като цвете кожа и издаваха, че е готова за възбуден пенис.
	— Да — прошепна тя. — Да…
	Алистър допря език до трептящия й отвор и простена, когато реакцията й стана още по-невъздържана. Изви глава и започна да ближе нежната пулсираща тъкан. Накъсаните й стонове го подлудяваха, караха го да ускори темпото, докато накрая започна да я чука яростно с език. Продължи да я ближе и смуче ненаситно; попиваше вкуса й и звуците, които издаваше. Джесика започна да го моли да я доведе до края, а после взе да му се заканва. Той продължи, докато я докара до онова състояние, при което бе готова да му обещае каквото поиска, само да прекрати мъчението.
	Такова обещание можеше да му е много полезно.
	Не спираше да ближе влажния й процеп. Залепи устни за клитора й и я доведе почти до края. Продължи нежно да смуче, като галеше с езика си чувствителното кълбо от нерви. Първите вълни на оргазма започнаха да я разтърсват и когато Джесика достигна връхната точка на удоволствието, той вкара два пръста в стегнатото й, дълго пренебрегвано тяло.
	Таблата на леглото се разскърца — Джесика се бореше да се освободи. Нежните мускули в нея се свиваха около пръстите му, които действаха в синхрон с устата му. Езикът му работеше безмилостно, атакуваше я без пощада, тласкаше я към нов оргазъм още преди първият да е отзвучал напълно. Тя изпищя и свърши отново, притиснала устни до ръката си, за да заглуши стоновете.
	Алистър изръмжа ниско, когато тя се разтресе. Желаеше да й достави удоволствие толкова силно, колкото самият той искаше да го получи. Вкара и трети пръст в стегнатата й вагина. Мисълта как плътно би могла да обгърне члена му го възбуждаше до краен предел. Допря леко със зъби твърдото снопче нерви и я доведе до трети оргазъм веднага след втория. Продължи да я чука безмилостно с пръсти, докато Джесика свърши пак. Искаше тя да желае единствено него.
	— Стига — помоли го с прегракнал глас и се отдръпна от ненаситната му уста. — Моля те…
	Алистър неохотно вдигна глава и извади мокрите си пръсти от трептящата й плът. Избърса устни във вътрешната страна на бедрото й, измъкна раменете си изпод отпуснатите й крака и стана от леглото.
	— Къде?… — започна Джесика, когато го видя да се изправя.
	— Не мога да остана. — Протегна се да освободи ръцете й и да си вземе вратовръзката.
	Когато възлите се разхлабиха и тя отпусна ръце до тялото си, Алистър забеляза, че Джесика примигва от болка, и разбра причината. Беше опъвала връзките при всеки оргазъм и сега мускулите я боляха. Започна да масажира раменете й, притискаше нежно, но твърдо болезнените мускули, за да намали неприятното усещане.
	— Не си тръгвай — помоли го.
	— Трябва.
	— Искам… — започна Джесика и преглътна. — Искам те.
	— Тъкмо това целях.
	Мили боже, мисълта, че ще си тръгне, докато тя го моли да правят секс, направо го убиваше. Но щеше да е много по-мъчително, ако на следващата сутрин се сблъска с нейното съжаление. Обхвана тила й с ръка и я целуна бързо и силно.
	— Великолепна си.
	Още преди Алистър да се изправи, тя го хвана за китката.
	— Защо трябва да си тръгваш?
	— Трябваш ми цяла и невредима. Не искам твоите самообвинения и лоши спомени да застанат помежду ни. — Зае се да завързва вратовръзката около врата си. — Помоли ме отново, когато си по-въздържана, и с най-голямо удоволствие ще изпълня молбата ти.
	Джесика се надигна и се облегна на лакът.
	— Ако останеш, ще ти платя колкото пожелаеш.
	Алистър замръзна. И да го беше поляла с ледена вода, желанието му нямаше да угасне така бързо. И нещо по-лошо — остра болка прониза гърдите му като нож, обхвана го безмилостно и той отстъпи от леглото. Залитна назад в желанието си да се отдалечи възможно повече от мъчителката си.
	Извърна се и набързо върза връзката си в нескопосан възел.
	— Лека нощ, Джесика.
	Беше истински късмет, че в този момент коридорът бе празен и никой не видя как Алистър избяга от каютата й.


	Минаваше полунощ, когато Майкъл изскочи от каретата си пред украсения с колони вход на впечатляващата триетажна сграда, в която се помещаваше клубът за джентълмени „Ремингтън“. Изкачи се по широките стъпала и стигна до двойната врата от матирано стъкло, която лакеите, облечени в ливреи в сребристо и черно, отвориха пред него. Докато подаваше шапката и ръкавиците си на очакващия прислужник, Майкъл забеляза цветната украса, поставена върху тежка кръгла маса в облото фоайе с куполовиден покрив. Лусиен Ремингтън отдавна бе признат за човек с безупречен вкус. Неговият клуб се ползваше с репутацията на най-изискания в Англия, което отчасти се държеше на готовността на собственика непрекъснато да променя интериора. Ремингтън не следваше модните тенденции, той самият поставяше стандартите.
	Точно пред Майкъл бе залата за хазарт — място, където се правеха какви ли не бизнес договорки. Оттам човек можеше да се качи по стълбите до салона за фехтовка, както и до стаите на множество прекрасни куртизанки. На долния етаж беше залата за обучение и тренировки по бокс. Вляво бяха барът и кухнята. Вдясно — офисът на Лусиен Ремингтън.
	Майкъл прекоси бяло-черния мраморен под на залата за хазарт, след това влезе по-навътре в големия салон. Миризмата на кожа и ароматът на тютюн му помогнаха да успокои нервите си, изопнати от вчерашното му посещение при Хестър.
	Докато погледът му не попадна на граф Регмънт.
	Той седеше в едно от шестте дълбоки кресла, подредени около ниската маса, и се смееше на нещо, казано от лорд Уестфийлд. Наоколо седяха още лорд Трентън, лорд Хамънд и лорд Спенсър Фолкнър. Тъй като Майкъл се познаваше добре с всички, освен с Регмънт, без притеснение зае едно от свободните кресла.
	— Добър вечер, Тарли — поздрави го провлечено Риджли и направи знак на един от прислужниците. — Да не би да търсиш спасение от дебютантките, тръгнали на лов за новата ти титла?
	— Сега вече разбирам колко тежък може да е сезонът за неженен благородник. — Майкъл поръча коняк на прислужника, а Регмънт последва примера му. Чашите на останалите мъже бяха пълни до половина.
	— Точно така! — съгласи се Уестфийлд и вдигна чашата си за наздравица.
	— По-добре да гонят теб, отколкото мен — обади се Спенсър. Той беше втори син в семейството и не беше чак толкова желана партия, а останалите мъже край масата си имаха съпруги.
	Майкъл изгледа внимателно Регмънт и се зачуди защо е тук и пиянства с приятели, вместо да си е вкъщи и да се опитва да се сдобри с Хестър. Видял бе колко е нещастна и му беше трудно да сдържа езика си. Ако тя му принадлежеше, по никакъв начин нямаше да помрачава живота й.
	Прислужникът се върна с две чаши коняк. Регмънт веднага отпи от своята. Ръката, с която държеше издутата чаша, привлече вниманието на Майкъл. Кокалчетата й бяха отекли и изранени.
	— Да не би да си участвал в юмручен бой напоследък? — попита го, преди да отпие от собствената си чаша.
	Доколкото Майкъл знаеше, лорд Регмънт беше веселяк и всички го харесваха. Жените го обожаваха заради златистите къдрици и красотата му, а и защото винаги бе усмихнат и чаровен, но Майкъл така и не можеше да го хареса. Този човек му изглеждаше твърде щастлив и безгрижен. До такава степен, че изглеждаше направо безхарактерен. Но навярно тъкмо заради тази негова веселост двамата с Хестър си подхождаха толкова. Навремето тя самата бе най-жизнерадостната и очарователна жена в обществото. Все още беше очарователна, разбира се, и за Майкъл винаги щеше да си остане такава.
	— Бокс — отговори Регмънт. — Прекрасен спорт.
	— Съгласен съм. Аз самият много го харесвам. Тук ли тренираш?
	— Доста често. Ако някога решиш да потренираме заедно…
	— Разбира се — каза Майкъл.
	Много му допадна мисълта, че така ще може да защити Хестър, дори и да бе единственият, който е наясно с мотивите. Ако се съдеше по наранените ръце на Регмънт, той сигурно предпочиташе да тренира без ръкавици, което в този случай напълно отговаряше на желанието на Майкъл.
	— Кажи кой ден и в колко часа и ще съм тук.
	— Ще наредя да ни донесат книгата за облози — извика лорд Спенсър и съзнателно привлече вниманието върху себе си.
	Регмънт се ухили.
	— Търсиш си повод за бой ли, Тарли? И аз съм имал такива дни. С удоволствие ще се отзова на предизвикателството.
	Огледа внимателно графа. Регмънт беше по-нисък от него и по-слаб, с жилава мускулатура, за която настоящата мода на вталени бричове и горни дрехи бе много подходяща. Майкъл имаше предимство заради височината и по-дългите си ръце. Намести се по-удобно в мекото кожено кресло и каза:
	— Бих предпочел срещата да е в ранния следобед. И двамата ще се забавляваме повече, ако сме си отпочинали и не сме пили.
	Донесоха книгата за залози на масата, което привлече още хора към тях.
	Изведнъж изражението на Регмънт стана необичайно сериозно и трезво.
	— Съвсем правилно. Тогава предлагам да се уговорим за същия ден точно след седмица. В три часа?
	— Чудесно.
	По устните на Майкъл заигра нетърпелива усмивка. Протегна се към книгата за залози и заложи на самия себе си от името на Алистър.
	Приятелят му би направил точно такъв залог, и то с най-голямо удоволствие.


>	Глава 8

	На следващата сутрин Джесика се събуди с нещо много подобно на мигрена. Лошо й беше — вкусът в устата й бе ужасен, в главата си усещаше силно, непрестанно пулсиране. Опита се с все сили да потисне гаденето, но не успя. Освен това все се връщаше мислено към болезненото място между краката. Изчерви се при спомена за случилото се предния ден, а след това потръпна. Как бе могла да си позволи подобна липса на дисциплина? И във възбудата си да направи такова грубо предложение на Алистър, което да го накара да напусне каютата й вбесен?
	Много добре знаеше отговора — Алистър Колфийлд имаше необикновено въздействие върху нея. Джесика не беше на себе си, когато бяха заедно, ставаше друга жена, не можеше да се познае. Беше й трудно да прецени дали тази непозната, в която се превръщаше, й харесва. Как можеше да се държи подобаващо, когато се чувстваше толкова объркана, смутена и виновна?
	Бет както винаги бе същински дар от бога. Уреди да й донесат кана топла вода, за да се измие, и чиния твърди бисквити, които значително облекчиха гаденето й. Вечерта Джес се почувства достатъчно добре, за да хапне нещо по-сериозно и да се изправи лице в лице с Алистър Колфийлд. Тъй като много добре знаеше какъв става, когато е гневен, предпочете да не се среща с него насаме. Затова реши да вечеря в капитанската каюта с останалите господа. Алистър упорито избягваше да я поглежда и да говори с нея, докато се хранят, затова Джесика прецени, че е взела правилното решение. Пропастта, която бе зейнала помежду им обаче, й причиняваше болка.
	Но може и да беше за добро. Ако Алистър бе изгубил интерес към нея заради държанието й, Джесика щеше да си спести вълненията, които я измъчваха, откакто бяха подновили познанството си. Онова, което бе поискал от нея — да бъде негова любовница, беше толкова далеч от собствената й представа за нея самата, че просто не можеше да го приеме. И все пак беше повече от очевидно, че той проби защитните й стени. Въздържанието, към което Джес се стремеше, трябваше да започне първо от него. И въпреки че й беше много неприятно, че трябва да го нарани, за да постигне целта си, и за двамата бе най-добре да се въздържат от по-нататъшни контакти.
	Джесика се извини още при първата отдала й се възможност. Мъжете се изправиха на крака, а Алистър каза:
	— Ще ми окажете ли честта да се разходите с мен по палубата, лейди Тарли? Може би чистият въздух ще ви облекчи.
	Успя да се усмихне нервно и прие предложението му. Излязоха от каютата, придружени от помощник-капитана, който бързо се отдалечи по коридора и ги остави сами.
	Джес спря пред вратата на каютата си.
	— Трябва да си взема шал.
	— Ето. — Алистър разкопча копчетата на връхната си дреха.
	Тя извърна поглед от гърдите му и възрази:
	— Един джентълмен никога не се показва само по риза.
	— Ти си единственият човек на борда, който би се обидил от това, Джесика — отвърна й заядливо Алистър, — а след случилото се вчера смятам, че няма смисъл да се придържам към общоприетите нрави.
	Сърцето й замря, когато видя строгото му изражение. В сините му очи проблясваше дяволски огън; решителният начин, по който бе стиснал зъби, показваше, че няма да й е лесно да го спре. Колко добре познаваше израза на едва сдържан гняв! Той никога не вещаеше добро.
	— Може би е по-добре да разговаряме друг път.
	— Има въпроси, които трябва да изясним. Колкото по-скоро, толкова по-добре.
	Въпреки опасенията си Джесика го послуша и се запъти към стълбата, която водеше към палубата. Усети топлина и тежест, когато Алистър наметна връхната си дреха върху раменете й. Уханието му веднага подразни сетивата й, сега то бе по-силно, с ясно доловим мъжки аромат. Алистър беше много мъжествен и тялото й реагира на ярките спомени от предната вечер.
	Изкачиха се по стълбите и стигнаха до палубата. Колфийлд спря на място, незасенчено от мачтата и такелажа. Обърна се към двамата моряци, които работеха там, и с властен и нетърпелив жест ги отпрати.
	Надвеси се над Джесика по начин, който едновременно я възбуждаше и тревожеше. Беше скандално красив. Огряна от сребърната луна, класическата му костна структура изглеждаше прекрасно. Алистър Колфийлд можеше да мине за статуя на античен герой, ако не беше изключителната му жизненост.
	— Не знам как да го направя — изпъшка Алистър и прокара ръка през косата си.
	— Кое?
	— Да се въртя като в танц около истината; да се преструвам, че нещата не са такива, каквито са, и да използвам правилата за благоприличие като щит.
	— Правилата за благоприличие наистина приличат на танц — съгласи се Джес тихо. — Задават поредица от стъпки, които трябва да се следват, и позволяват на двама души, коренно различни един от друг, да прекарат заедно известно време, като следват определена цел. Така пред тях се отваря широк път, който да следват заедно.
	— В момента не се интересувам от танци, нито искам двамата с теб да се държим като непознати. Защо остана?
	— Моля?
	— Не се опитвай да се измъкнеш. Защо остана в гората онази вечер?
	Джесика стисна реверите на дрехата му от вътрешната страна и се загърна по-плътно в нея. Не защото й беше студено, а понеже се чувстваше твърде разголена.
	— Ти ми каза да остана.
	— Така ли? — На устните му се изписа жестока усмивка. — Нима се подчиняваш на всяка моя заповед?
	— Разбира се, че не.
	— Защо се подчини на онази тогава?
	— Защо не? — предизвика го и вирна брадичка.
	Алистър я приближи.
	— Тогава беше невинна. Би трябвало да се ужасиш. Да избягаш.
	— Какво очакваш да ти отговоря?
	Той я стисна за лактите и я повдигна, докато тя застана на пръсти.
	— Мислила ли си за онази нощ оттогава? Сети ли се поне веднъж за нея, докато лежеше в леглото с Тарли? Споменът за нея преследва ли те?
	Джес бе смаяна колко близо до истината е Алистър.
	— Какво значение има?
	Колфийлд вдигна ръка, обхвана тила й и я придърпа към себе си. Джесика усещаше горещия му влажен дъх по устните си, докато той продължаваше да говори.
	— Спомням си всяка секунда, в която беше там. Как се надигаха гърдите ти, докато се задъхваше. Трескавия блясък в очите ти. Ръката ти, притисната до гърлото, когато се опитваше да потиснеш тихите си стонове…
	— Наоколо има хора! — прошепна ядосано Джес, разтреперена от страх и възбуда.
	Беше изненадана, че трепти от страст в отговор на грубото му държание. Не трябваше да приема с подобно вълнение грубите му действия. Ужасяваше се от мисълта, че част от нея може би е приучена съзнателно да търси такова отношение.
	— Не ме интересува.
	Джесика заговори бързо, разкъсвана от обърканите си мисли:
	— Грубото ти държание и липсата на добри обноски може да са достатъчни на някои жени, но на мен никак не са ми забавни, уверявам те.
	Алистър я пусна толкова бързо, че тя залитна.
	— За теб са повече от достатъчни, мила. В момента ме гледаш със същия ненаситен поглед като в онази нощ.
	Джес трепна. Мрачна, мъчителна сянка мина през лицето му, той се обърна и изруга тихо.
	— Опитвах се да забравя онази нощ, но беше невъзможно — каза й през рамо.
	Тя откъсна очи от гърба му и извърна лице към хладния влажен вятър.
	— Защо този спомен те измъчва толкова? През всичките тези години не съм казала на никого.
	— За което съм ти безкрайно благодарен.
	С периферното си зрение Джесика забеляза, че той вкарва ръце в джобовете на сатенените си панталони.
	— Оттогава непрекъснато ме избягваш. Защо, ако случилото се изобщо не те интересува? — попита я Алистър.
	— Знаех за теб нещо, което не би трябвало да знам. Чувствах се неудобно.
	— Аз те карах да се чувстваш неудобно — поправи я той. — И все още е така.
	Съзнателно или не, Джесика се почувства преследвана. Долавяше необузданото му желание и то я плашеше. Може би не толкова заради неговата готовност да съгреши, колкото заради нейната собствена.
	Алистър я заобиколи и застана пред нея така, че изпълни целия й взор.
	— Колкото по-сдържано се държиш с мен, толкова повече нараства решителността ми да достигна до теб. Да, наистина знаеш за мен нещо, което никой друг не знае. И това не би трябвало да ни раздалечава, а напротив — да ни направи по-достъпни един за друг.
	— Колкото съм достъпна в момента, докато разговарям с теб така откровено?
	— Толкова достъпна, колкото беше снощи, само че без въздействието на алкохола. Макар че преди седем години с теб нямахме намерение да преминем границите, все пак го направихме. И вече няма връщане назад. Казах ти да останеш и ти не избяга. Тогава с теб споделихме момент, който нямаше нищо общо с живота ни преди или след това. Ти се обгърна с обществените норми за благоприличие и правила за поведение, както се загръщаш с шала си, но ние с теб сме отвъд тези ограничения. Съдбата ни събра заедно и аз нямам намерение да й се противопоставям.
	Възможността съдбата да е предопределила двамата да станат любовници й подейства успокояващо. Сякаш някой й бе отнел способността да взема решения и я бе освободил от отговорността за неизбежните последствия.
	Джесика си пое дълбоко въздух и каза бързо:
	— Съжалявам за онова, което казах снощи, преди да тръгнеш. Исках да останеш…
	— Аз проституирах за пари — прекъсна я Алистър грубо. — Трябва да ти обясня защо.


	Щом го изрече, Алистър почувства огромно облекчение, последвано от силно напрежение. С все сили се стремеше никога да не разголва истинската си същност пред околните.
	Джесика наклони глава и светла къдрица се спусна по рамото й. Стисна още по-здраво реверите на дрехата му и около плътните й устни се образуваха ситни бръчици. Съвсем наскоро бе загубила съпруга си, когото дълбоко бе обичала, и въпреки това Алистър я бе принудил да загърби чувствата си, за да задоволи егоистичната си потребност да я притежава. Дори в момента светлосивата й рокля показваше, че не се е отказала напълно от траура. На Алистър му беше ужасно неприятно да се сеща за онзи мъж, с чието безупречно поведение и висок морал не можеше да се сравнява.
	— Разкажи ми — опита се да го убеди Джесика. — Обясни ми така, че да те разбера.
	Алистър заговори, преди да е имал време да размисли:
	— По настояване на майка ми Мастерсън ми даде парче земя в Ямайка. Имотът можеше да се похвали единствено с нищожния си размер и със съвсем оскъдната си реколта. Към него нямаше нито роби, нито постройки, нито машини. Майка ми се погрижи негова светлост да ми даде и един кораб и той успя да намери най-жалкия плавателен съд, който съм имал нещастието да видя някога. Пред мен се отваряше възможност да стана състоятелен човек, но ми липсваха средствата да закупя всичко необходимо, за да постигна успех.
	Джесика въздъхна дълбоко:
	— Не мога да си представя да се изправя пред такова сериозно изпитание, ако знам, че цялото ми състояние зависи от изхода на начинанието.
	— За щастие, никога няма да се изправиш пред подобно изпитание. Но може би ще успееш да разбереш защо бях решил да продавам уменията си и да спечеля парите, които ми бяха необходими, за да преуспея.
	— И тогава стана известен с това, че си готов да приемеш всеки облог.
	Алистър кимна.
	— Залагах на конни надбягвания и на всичко, което ми попадне. Всичко, което носеше печалба и ми позволяваше да противопоставя способностите си на нечии други. Освен това имах късмета жените да ме харесват.
	— Ти си невероятно красив — съгласи се Джесика. — Но тогава беше толкова млад…
	— И все пак бях достатъчно възрастен, за да разбера, че не мога да си позволя да имам идеали — добърши напрегнато Алистър.
	Не му отне дълго време да вземе решението. Ако трябваше да е безскрупулен, за да оцелее, нямаше никакви угризения да направи необходимото.
	— В някои отношения младостта ми беше преимущество. Бях буен, енергичен и далеч не толкова разсъдлив. — Последните думи прозвучаха по-предизвикателно, отколкото му се щеше, но Алистър целият бе настръхнал. Притесняваше се, че за нея миналото му ще се окаже напълно непреодолима пречка.
	— В началото ми харесваше. Всичкият онзи секс, и то с разкрепостени жени, които много добре знаеха какво искат. Първия път, когато ми предложиха скъп подарък, останах изненадан. Сега осъзнавам, че по този начин някои от тях са изкупвали вината си, че се чукат с мъж на половината от годините им. Тогава обаче гледах на това като на игра. Какво можех да измъкна от тях в замяна на нещо, което ми доставяше огромно удоволствие? Освен това научих невероятни тайни за женското тяло. Как да разбирам какво искат жените, как да ги изслушвам и да ги докарвам до лудост. Цяло изкуство е да знаеш как да доставяш удоволствие и аз реших, че мога да го усъвършенствам, както сторих с другите си умения.
	— Очевидно си бил много прилежен ученик — прошепна Джесика.
	— Жените говорят много — продължи Алистър мрачно. Не можеше да прецени как приема тя до болка откровените му разкрития. — Особено за нещата, които им доставят удоволствие. Както при всичко останало, колкото по-голямо е търсенето на дадена стока, толкова по-висока цена можеш да й поискаш. Разбрах как бих могъл да се възползвам от това и реших, че би било глупаво да се откажа от какъвто и да е източник на доходи, като се има предвид положението, в което се намирах. След известно време вече няма значение какво е отношението ти към това, което вършиш. Научаваш се да контролираш тялото си преди всичко.
	— Ами… — На Джесика й трябваше цяла вечност, за да успее да каже още нещо, най-накрая продължи: — Аз съм пълна глупачка. Никога не ми мина през ума, че е възможно да не си… се наслаждавал на акта. В крайна сметка лейди Трент е доста красива…
	— Някои от тях бяха красиви, други не. Някои бяха красиви само отвън. Но когато продаваш нещо, то спира да ти принадлежи. Губиш правото да отказваш или да отхвърляш каквото и да било и ако искаш да получиш добри препоръки и да останеш в бизнеса, не можеш да си позволиш да имаш претенции и да създаваш трудности. Щом разбрах, че съм се превърнал в стока, използвана по предназначение, вече изобщо не изпитвах удоволствие от това, което вършех. Превърна се в работа, не по-различна от всички останали, макар и доста доходоносна.
	— Ами семейството ти? Те не можеха ли да…
	— Взех проклетия кораб и земята, която ми бяха дали. Не бях достатъчно горд, че да ги отхвърля. Повярвай ми, ако имаше към кого да се обърна за помощ, щях да го направя.
	Алистър чакаше Джесика да го попита защо не е могъл да се обърне към Мастерсън и се чудеше какво да й отговори. Тя вече знаеше за тъмното му минало повече, отколкото някога би искал да сподели с когото и да е. Да сподели тайните си с нея — единствения човек, когото харесваше с цялата си душа, беше истинско мъчение за него. Искаше да бъде мъжът, когото тя желае най-много от всички, но изобщо не можеше да отговори на високите й стандарти.
	— Значи си направил това, което е трябвало — заяви тя с такава убеденост, че го изненада. — Разбирам необходимостта да сториш нужното, за да оцелееш при трудни обстоятелства.
	Алистър не можеше да повярва колко лесно Джесика прие разкритието, което бе направил. Пристъпи към нея, не искаше помежду им да има никакво разстояние.
	— Можеш ли да ме приемеш въпреки това? Можеш ли да пренебрегнеш миналото ми? Колкото и да ми се иска да не е така, ако се докосна до теб, ще те опетня. Но и ще ти доставя удоволствие. Ще те боготворя. Нищо не искам така силно, както желая теб.
	— Приемам те, Алистър. Наистина — каза Джесика и с мъка си пое въздух. — Но останалото…
	— Продължавай — подкани я грубо.
	— Аз не съм по-добра от онези жени, които са те използвали за свое собствено удоволствие.
	Очите й бяха огромни и тъмни, по красивото й лице бе изписано страдание.
	— Искам да имам право да те командвам — продължи тя. — Също като лейди Трент. И то не водена от съображения за сигурност, а защото се възбуждам, когато мисля за това.
	Кръвта нахлу в члена му така бързо, че му се наложи да промени позата си. Прямотата й го възбуждаше, както и представата как тя използва тялото му, за да задоволи нуждите си.
	— Джесика.
	Тя неочаквано се раздвижи, заобиколи го и стигна до планшира. Постави ръка на полирания парапет и го стисна с такава сила, че кокалчетата й побеляха.
	Алистър я последва, застана плътно зад нея и я обгърна с ръце. Гърбът й бе болезнено изправен, тялото й — обзето от огромно напрежение. Той наведе глава и допря устни до дясното й слепоочие. Трябваше да успее да й покаже, че безпокойството й издава по-дълбоките й чувства към него.
	— Очакваш да ти се подчинявам ли? Мисълта, че можеш да ме принудиш да те обслужвам, възбужда ли те?
	— Не! — възкликна Джесика и преглътна с мъка. — Искам да правиш всичко с желание, но ти ме объркваш. Трябва да имам контрол…
	— Мислиш, че аз разполагам с контрол ли? Това, което става между теб и мен, е всичко друго, но не и безопасно. И никога няма да бъде. Трябва да приемеш привличането между нас такова, каквото е, с всичките му недостатъци и трудности. Трябва да вярваш, че си заслужава, независимо от цената, която ще се наложи да платим.
	— Не мисля, че ще мога.
	— Опитай.
	Джесика се извърна и го погледна:
	— Извини ме за нетактичността ми. Исках само да останеш. До такава степен, че говорих, без да се замисля.
	Алистър стисна една блестяща златиста къдрица и я потърка между пръстите си.
	— Никога не се извинявай за това, че ме желаеш. Но нека да ти изясня нещо. Дойдох при теб без маски и преструвки. Не можеш да имаш Лушъс. Никога. Този мъж вече не съществува, а и за теб никога не е съществувал.
	По онова време беше решил да използва второто си име от съображения за сигурност. Така предпазваше себе си, а и се дистанцираше от низостта да приема пари срещу секс. Да дава на жените неща, които не можеха да получат другаде, без да се изложат на риск от скандал или подигравки. Някои го искаха само заради лицето и тялото му, но много от тях желаеха нещо съвсем различно. Искаха любовник, за когото се знае, че е готов да приеме всеки облог… всеки риск… Мъж, готов да направи всичко срещу пари. Чувстваха се по-малко покварени, след като знаеха, че са си купили правото да бъдат толкова развратни, колкото си искат.
	— Разбирам — кимна Джесика.
	Алистър допря челото си до нейното. Натъжаваше го мисълта, че тя желае една негова страна, която той никога не би искал да й покаже.
	— Знаеш ли какво, ти никога не си го имала. Онази нощ, в момента, в който те видях, бяхме само ти и аз. Лушъс обслужваше лейди Трент. Аз бях с теб.
	Джесика въздъхна дълбоко:
	— Добре. Не го искам. Сега разбирам, че когато ти предложих да ти платя, всъщност исках да получа него. Макар че ти беше този, който… ме докосна. Съжалявам.
	Очите й бяха ясни и широко отворени, изпълнени с тъга и съжаление. Може би и с известно състрадание, а това бе последното нещо, което Алистър искаше тя да изпитва към него.
	— Ще ти дам всичко, което пожелаеш. Безплатно. Трябва само да ми кажеш.
	Мушна ръце под връхната дреха, която й бе заел, и обхвана ханша й.
	— Разкажи ми подробно за какво мечтаеш — продължи.
	— Не! — Ужасът в иначе сдържания й глас го накара да се усмихне. — Неприлично е.
	Наведе се още по-ниско и близна ухото й.
	— Нужно ни е доверие — напомни й, а тя потръпна. — Аз ти доверих истината, която ме представя в най-лошата ми светлина…
	— Не те укорявам за нищо.
	— Това означава много за мен. Позволи ми да ти се отблагодаря. Кажи ми какви са желанията ти.
	— Не трябва да показваме, че сме толкова близки — каза Джесика и се озърна наоколо. Беше забелязала нечие присъствие на палубата. — Не сме сами.
	— Може ли да дойда при теб довечера?
	Наложи се да чака безкрайно дълго отговора й, но така и не го получи. Вместо това тя ставаше все по-неспокойна, подръпваше връхната дреха, която й беше дал, и пристъпваше от крак на крак. Алистър се отдръпна от нея, страхуваше се, че я притиска твърде много, и то твърде рано.
	— Каютата ми е през две врати от твоята, на отсрещната страна на коридора — каза й. — Можеш да дойдеш при мен.
	Джесика го погледна с широко отворени очи.
	— Никога не бих могла да го направя.
	Той се усмихна. Може би наистина нямаше да го направи, но той щеше да я очаква цяла нощ и това щеше да е неговата награда.


>	Глава 9

	Както всяка сутрин през последните две седмици Хестър се събуди от непреодолимата нужда да повърне. Изтърколи се от леглото, отиде със залитане до гърнето и го стори. В следващия един час до зазоряване това се повтори още няколко пъти.
	— Милейди — прошепна камериерката й, — приготвила съм ви малко слаб чай и препечена филия.
	— Благодаря.
	— Ако кажете на негова светлост, че очаквате дете — осмели се да продължи Сара тихо, — той може би ще промени държанието си.
	Хестър погледна прислужницата си със замъглени от сълзи очи, дишаше тежко от усилието.
	— Не казвай на никого.
	— Докато не получа разрешението ви, милейди, няма да обеля и дума.
	Хестър притисна мокра кърпа до челото си и остави сълзите да се леят свободно. В първите години от брака си копнееше за дете, което да допълни щастието й с Едуард. Но понякога бог е милостив, когато отказва благословията си. Когато наяве излязоха тъмните страни от характера на мъжа й, тя започна да използва гъби, напоени с алкохол, за да се предпази от бременност. Не можеше да позволи в този дом да се появи невинно дете. След всичко, което бяха преживели като малки двете с Джесика, как би могла да изложи собственото си дете на такъв риск?
	Но Регмънт не беше от мъжете, които сдържат похотта си до обичайните вечерни часове, и съдбата си бе наумила друго.
	— Само да беше тук, Джес — прошепна Хестър. Копнееше егоистично за съчувствието и разбирането, с които сестра й щеше да я изслуша и да й даде съвет.
	Предполагаше, че е enceinte, още преди сестра й да замине, но не можа да реши как да сподели новината с нея. Джесика бе дълбоко разстроена, че не можа да роди деца на мъжа си. Невъзможно бе Хестър да страда заради бременността си, когато подобна новина би донесла безкрайна радост на сестра й.
	Хестър с мъка се изправи на крака, а Сара й помогна отново да си легне. Регмънт спеше в собствената си стая, потънал в блажено неведение.
	— Моля ви, кажете съвсем скоро на негова светлост — прошепна камериерката и подреди възглавниците.
	Хестър затвори очи и въздъхна дълбоко.
	— Предполагам, че част от проблема му съм аз самата, и не знам как да се справя с това. Защо всички мъже в живота ми трябва да се борят с демоните си?
	Но когато Хестър видя Едуард на масата за закуска няколко часа по-късно, съпругът й изглеждаше напълно безгрижен. Усмихваше се ведро и беше в добро настроение. Целуна я по бузата, когато тя мина покрай него, за да седне на мястото си.
	— Херинга и яйца? — предложи й, преди да иде до редицата покрити плата, оставени на бюфета.
	Стомахът й запротестира.
	— Не, благодаря.
	— Не се храниш достатъчно, мила — смъмри я съпругът й.
	— Хапнах малко препечен хляб в стаята си.
	— Но въпреки това дойде да закусваме заедно — констатира с щастлива усмивка. — Прекрасна си. Как мина вечерта ти?
	— Нищо особено, но си прекарах приятно както винаги.
	Хестър почти се ужасяваше от моментите, когато с мъжа й общуваха съвсем нормално. От преструвката, че всичко в живота им е наред; че злобата не я дебне в тъмното; че той е прекрасен съпруг, а тя — доволна съпруга. Беше все едно да се взираш в кутия, за която си сигурен, че рано или късно ще се отвори, и да не знаеш дали изненадата вътре е ужасяваща, или не. Това очакване бе истинско мъчение.
	Извърна се и обходи с поглед стаята. Всички техни приятели хвалеха дома им заради ярките му весели цветове — като светлобежовите и яркосини вертикални райета, които Хестър бе избрала за трапезарията, например. Купили бяха къщата в града малко преди сватбата си. Така искаха да поставят ново начало и за двама им; да заживеят на място, където не ги дебнат призраци от миналото. Но сега вече знаеше, че това са били напразни надежди. Призраците от миналото бяха с тях… вътре в тях и двамата щяха да ги носят със себе където и да отидат.
	— Снощи с Тарли пийнахме по едно — заяви Регмънт, докато се хранеше. — Дойде в клуба, явно опитваше се да се отърве от дебютантките. Предполагам, че напрежението от преследването започва да му се отразява зле.
	Хестър вдигна поглед. Незнайно защо сърцето й ускори ритъм.
	— Така ли?
	— Спомням си много добре онези дни. Ти ме спаси в много повече отношения, отколкото предполагаш, любов моя. Ще се опитам да помогна на Тарли, като му дам възможност да се освободи от напрежението. Разбра, че проявявам интерес към боя с юмруци, и се съгласи да се състезава с мен.
	Мили боже! Хестър отлично знаеше колко бързо се движи Регмънт и колко безразсъден може да бъде. Съпругът й не понасяше загубите, които изостряха и без това силното му чувство за несигурност.
	— Ще се състезавате помежду си? — попита напрегнато.
	— Имаш ли представа какви са уменията му в този спорт?
	Хестър поклати глава:
	— На младини се упражняваше с Алистър Колфийлд. Само това знам. Някога бяхме близки, но след сватбата ни го виждам много рядко.
	— Тогава това ще е един лесно спечелен облог.
	— Може би е редно да му предложиш да се бие с някой не толкова подготвен противник?
	— Да не би да се страхуваш за него? — ухили се мъжът й.
	— Джесика има много високо мнение за Майкъл Тарли — отговори уклончиво Хестър.
	— Доколкото разбирам, всички имат. Няма защо да се тревожиш, любов моя. Уверявам те, че всичко е само за забавление. — Погледна към един от двамата лакеи, които стояха в очакване. — Лейди Регмънт ще закусва препечена филия с масло и конфитюр.
	Хестър въздъхна, примири се да хапне нещо, въпреки че нищо не й се ядеше.
	— Изглеждаш ми бледа тази сутрин — отбеляза съпругът й. — Добре ли спа?
	— Доста добре — отвърна Хестър и се протегна към един от вестниците до лакътя й.
	Не беше сигурна защо, но й стана много неприятно, че Майкъл ще се бие с Регмънт. Особено ако мотивът бе нежеланието му да си избере подходяща съпруга. В това отношение тя можеше да му помогне повече от мъжа си. Хестър знаеше почти всичко за жените от висшето общество — от най-уважаваните възрастни дами до последните дебютантки. Може би Майкъл щеше да приеме помощта й.
	Би се почувствала много по-добре, ако го види доволен от съдбата си. Той определено заслужаваше да бъде щастлив.
	Регмънт остави сребърните прибори върху празната си чиния.
	— Ще ми е много приятно, ако мога да те придружа в парка този следобед. Кажи ми, че нямаш други планове.
	Дори и да имаше, знаеше, че трябва да ги отмени. Когато Едуард искаше да му отдели от времето си, очакваше тя да го направи. В крайна сметка му беше съпруга. Беше негова. Притежаваше я безвъзвратно, докато смъртта ги раздели.
	Хестър вдигна поглед от вестника и успя да се усмихне:
	— Чудесно предложение, милорд. Благодаря.
	Може би днес щеше да успее да му сподели новината, че очаква дете. Навън, под лъчите на слънцето, заобиколени от благородниците, които Регмънт толкова искаше да впечатли, можеше да се окаже идеалното място и време двамата да поставят ново начало на брака си.
	Надяваше се да е така. Да стане чудо. Не можеше да си позволи да загуби надежда. Нямаше друг изход.


	Малко след един часа Милър почука на вратата на каютата и предаде на Джес молбата на Алистър да отиде при него на палубата.
	Като се стараеше да не обръща внимание на нервността и несигурността си, тя последва младежа нагоре по стълбата и излезе на откритата палуба. Последният й разговор с Алистър, проведен на лунна светлина, беше напрегнат. Поканата да го посети в каютата му се въртеше в съзнанието й часове след като се разделиха. Разбира се, Джес не можеше да я приеме и според нея той много добре го знаеше. И все пак предложението му си оставаше като хвърлена ръкавица. Една част от Джесика — онази, която Алистър бе предизвикал да върши лудории — я окуражаваше да се отдаде на удоволствието, но разумът надделя над лекомислието.
	Какво ли искаше да й каже Алистър? За относително краткото им познанство вече бяха изживели множество моменти на изгаряща страст. Сега съзнанието й бе изцяло заето от мисли за него — нещо, което не й се бе случвало с никой друг. Джес не разбираше как този мъж бе успял напълно да я превземе физически, а след това да завладее и мислите й, но ето че го беше направил. Алистър я беше оставил сама реши какво да предприеме, но едновременно с това ясно й бе показал, че няма намерение да се откаже от нея. Но тя се съмняваше, че съществува нещо, което Алистър Колфийлд е пожелал и в крайна сметка не е получил.
	Когато се обърна към кърмата, соленият въздух я удари с все сила и събуди сетивата й. Оживена и нетърпелива, Джес забави крачка, когато видя голямо одеяло, опънато на пода на палубата. Всеки от четирите му края бе затиснат от щайга с гюлета. Отгоре му бяха нахвърляни възглавници, а сред тях имаше плитка кошница, пълна с храна.
	Пикник. Насред морето.
	Алистър я чакаше от другия край на одеялото. Беше облечен безупречно: светлобежови панталони, затъкнати в лъснати високи ботуши; раирана бежова жилетка и кафява връхна дреха. Вятърът бе разрошил косата му и тя изглеждаше така, сякаш Джес току-що е прокарала ръце през нея.
	Помисли си, че никога не е виждала по-красив мъж. В красотата му имаше нещо екзотично и завладяващо. Както и твърде опасно.
	Беше неустоим. Искаше й се да го разсъблече напълно, за да може да се наслади на силното му тяло, без дрехите му да й пречат. И не можеше да устои на тези мисли точно сега, когато желанието, което изпитваха един към друг, бе толкова очевидно.
	Алистър Колфийлд изглеждаше много впечатляващо, застанал на палубата на този прекрасен кораб и заобиколен от мъжете, които работят за него. Сега той по нищо не напомняше за онзи нехранимайко, който с готовност приемаше всеки облог и живееше на ръба. Но Джес знаеше, че него все още го има, макар и скрит под безупречната външност на Алистър. И я изкушаваше с палавите си обещания, които бе сигурна, че ще спази.
	— Милейди — поздрави я Алистър с поклон.
	— Господин Колфийлд.
	Огледа се наоколо и видя, че дузината мъже, които работеха наблизо, бяха извърнали внимателно поглед от тях.
	Алистър й направи знак да седне и Джес се отпусна на колене. Той седна до нея, извади самун хляб от кошницата и го разчупи на две. Добави парче сухо сирене и круша, разделена на четири. Сложи храната върху голяма салфетка и я подаде на Джесика, която я прие с усмивка.
	— Доста щедра порция, като се има предвид, че сме на кораб.
	— Много скоро ще закопнееш за по-голямо разнообразие.
	— Някой би помислил, че организирането на пикник на палубата на кораб е форма на ухажване — заяви Джес, а от тона й личеше, че го дразни съвсем съзнателно. — Определено може да се приеме като романтичен жест.
	— Целта ми е да ти доставям удоволствие.
	По лицето му се разля опасна усмивка и Джесика усети, че я побиват тръпки. Колко лесно умееше да очарова жените този мъж. Правеше го когато си пожелае, като разговаряше със съвсем лек тон, а в думите му нямаше никакво напрежение. Тя не можеше да разбере дали целта на обичайния светски разговор бе да успокои нервите й, или да я накара да жадува за присъщата му страст.
	Алистър отхапа залък хляб с идеалните си бели зъби и някак си успя да превърне дори дъвченето в нещо възбуждащо. По всичко личеше, че не го прави нарочно, което напълно отговаряше на убеждението й, че той е дълбоко чувствен по природа.
	Джес отхапа малко парче от сиренето и се загледа в безкрайната синева на океана. Слънцето блестеше над водата и макар че денят бе хладен, според нея беше прекрасен. Онази тревога, която преди изпитваше в присъствието на Алистър, се бе превърнала в друго усещане. А то й беше приятно, защото я караше да се чувства жива.
	Възпитана бе да поддържа известна дистанция между себе си и околните. Не й беше трудно да я наложи посредством начина си на говорене и държанието си, така че повечето мъже лесно се отказваха да я ухажват, след като видеха, че не постигат напредък. Алистър обаче бе приел държанието й като предизвикателство и нямаше да й позволи да се отдръпне. Не че тя изпитваше особено желание да го направи. Искаше да бъде точно тук — на мястото, където се намираше в момента, и да изживее приключение с мъж, известен с порочния си нрав.
	Освен това не бе забравила какво бе направил с тялото й. Споделяла бе подобни интимни ласки и с Тарли, без на следващата сутрин да й е трудно да седне срещу него на масата за закуска. Установи, че когато е с Алистър, се изчервява често, и то без предупреждение. Омекваше и се сгорещяваше цялата само от близостта му. Някак си той успяваше да я докосне по-интимно дори от собствения й съпруг. Как бе възможно?
	— Спа ли добре снощи? — попита той и отново привлече вниманието й.
	Джес поклати глава.
	— Значи ставаме двама.
	Алистър се излегна на одеялото, подпрял глава на дланта си. Наблюдаваше я с блестящите си сини очи, които виждаха твърде много. Те го караха да изглежда по-възрастен и разкриваха у него мрак, който не би трябвало да присъства в душата на толкова млад човек.
	— Кажи ми какво се случи в деня, когато избяга от щурвала? От какво избяга? От мен ли?
	Джес сви притеснено рамене.
	— Имаше толкова много шум и хаос. Почувствах, че… губя равновесие.
	— Загубата на слух в лявото ухо допринася ли за това усещане?
	Джес го погледна, вдигнала високо вежди. Сега, като се замисли, той винаги й шепнеше в дясното ухо.
	— Значи си забелязал?
	— Майкъл ми каза — отвърна Алистър с мила усмивка.
	Джес никога не обсъждаше тази тема. Толкова негодуваше срещу възможността да обсъжда с него недъга си, че без да иска, се насочи към други теми, които иначе би избегнала.
	— Не съм бягала от теб.
	— Наистина ли?
	— Тарли почина само преди година.
	Алистър вдигна подигравателно вежди.
	— И ти почиташ паметта му с целомъдрие? Колко дълго продължи това?
	— Очевидно точно дванайсет месеца — отвърна Джесика сухо.
	— Срамуваш се от желанието, което изпитваш към мен. Това няма да ме разколебае.
	Срам. Това ли беше правилната дума? Не, не изпитваше срам. По-скоро беше объркана. Възпитана бе да живее в определен свят, по определени правила. Любовната авантюра с Алистър я пренасяше в съвсем различен свят. Спомни си аналогията, която бе направил с танца, и си каза, че в този случай тя самата не знае правилните стъпки и непрекъснато се препъва. Беше строго обучена да не допуска подобно нещо и сега й беше изключително трудно да се откаже от тези уроци, научени с много усилия.
	— Не е необходимо човек да има любовна афера, за да се наслаждава на секса — започна Джесика. — Може и да е старомодно, но е напълно възможно и достойно за уважение човек да намира удоволствие в брачното ложе.
	— Да не би да предлагаш да се оженим? — Гласът му прозвуча опасно ниско и остро.
	— Не! — извика Джес и трепна от резкия тон, който си позволи да използва. — Никога няма да се омъжа повторно. За никого.
	— Защо не? Първият ти брак беше щастлив — отбеляза Алистър и се протегна за парче круша.
	— Между нас с Тарли имаше особена близост. Той знаеше от какво имах нужда, а аз знаех какво се очаква от мен. Успявахме да слеем двете неща в едно хармонично цяло. Съмнявам се, че отново ще имам такъв късмет.
	— Значи за теб е важно да отговориш на очакванията.
	Джесика се взря в него. Както винаги в очите му имаше искрица, която я предизвикваше да извади наяве неща от себе си, за чието съществуване дори не подозира. Сега я провокираше да изкаже на глас мисли, които рядко й идваха наум дори когато е сама.
	— Ако отговаряш на очакванията, можеш да постигнеш хармония.
	Алистър наклони глава и се замисли.
	— За да цени хармонията, човек трябва да познава липсата й.
	— Може ли да разговаряме за друго?
	Настъпи дълго мълчание, след което той каза:
	— Както искаш.
	В продължение на няколко минути Джес просто ядеше от хляба си и се опитваше да събере мислите си. Защо непрекъснато й се струваше, че той вижда вътре в нея? Не беше честно, след като самият Алистър представляваше такава загадка.
	— Ти сам ли избра бизнеса, с който да се занимаваш?
	— Да, защо?
	— Спомена, че имаш плантацията и кораба от баща си. Питам се дали не си тръгнал по пътя, който Мастерсън е избрал за теб.
	Той сведе поглед към ръцете си.
	— Не исках нищо от него, но разбирах, че щедростта му означава много за майка ми. Предложих отглеждането на захарна тръстика, защото е доходно начинание. Пък и знаех, че на Мастерсън ще му допадне да се занимавам с нещо, което ще ме държи далеч от него. В продължение на много години му създавах само неприятни емоции.
	Джес си спомни, че преди много време бе казала нещо подобно на Хестър за Алистър, и съжали за жестоките си думи. Беше си съставила лошо мнение за него предварително, защото бе решила, че няма нито амбиции, нито усет за бизнес. Пренебрегнала го беше само защото бе четвъртият син в семейството. А и се беше ядосала, когато сестра й изказа възхищението си към него. Сега вече можеше да си признае. Въпреки че Хестър го бе похвалила съвсем между другото, Джесика бе започнала да ревнува, като че ли се опитваше да запази територията си.
	— Някои бащи са съвсем добронамерени, въпреки че изразяват чувствата си малко по-грубо — опита се да го успокои. — Методите им може да не са най-правилните, но намеренията им са похвални.
	Не вярваше това да се отнася до нейния собствен баща, но това не означаваше нищо.
	— Защо си мислиш, че разбираш от тези неща? — попита я Алистър тихо, но предизвикателно. — Ти винаги си била съвършена. А аз може да съм всичко друго, но не и съвършен.
	— Съвършенството, ако държиш да го наричаме така, не се постига без усилия.
	— При теб, изглежда, е така — каза той и вдигна ръка, когато Джесика се опита да му възрази. — Чувствата на Мастерсън са насочени към майка ми. Той прояви такава щедрост към мен само заради нея. Благодарен съм му за всяка дреболия, която е правил за мен заради майка ми. Въпреки че не таим топли чувства един към друг, не мога да не се възхищавам на любовта, която изпитва към нея.
	— Защо не се разбирате?
	— Когато ти ми разкриеш своите тайни, и аз ще ти кажа моите. — Алистър й се усмихна ослепително и това донякъде смекчи отказа му да говори. — Ти си тайнствена жена, Джесика. В моя полза ще е да се постарая да не губиш интерес към мен.
	Джес дъвчеше замислено. Неговата вяра, че тя е необикновена, я караше да мечтае да е такава наистина. Обучението, през което беше преминала, бе толкова строго и жестоко, че бе напълно сигурна, че всичко в нея, достойно за внимание, отдавна е повехнало и умряло.
	Но Алистър я караше да се пита дали не греши. Да се чуди какво би било да е равна на привлекателен мъж като него. Мъж, който притежава такава мрачна чувствителност и ярка красота, че жените са готови да плащат за привилегията да го притежават, било то и за съвсем кратко.
	Остави въображението си да се развихри и да й създаде интересно минало, което би я направило значима в неговите очи.
	— Предполагам, че мога да ти разкажа за времето, което прекарах в плен на един махараджа — започна.
	— Така ли? — Лукаво пламъче блесна в очите му. — Моля те, разкажи ми.


>	Глава 10

	Привличането, което Алистър изпитваше към Джесика, нарастваше с всеки изминал ден и той се боеше, че следобедният пикник може да го обрече окончателно. Какво разкриваше за нея измислената й история? Самият факт, че й бе хрумнало да разкаже подобно нещо, говореше достатъчно — тя имаше въображение, беше склонна към приключения и готова за закачки…
	Но той и преди знаеше, че тя крие черти от характера си. Беше успял да зърне и друга нейна страна. Навярно тъкмо това сходство — усещането за близост с друга душа, която се прикрива зад маска, за да оцелее — го привличаше най-силно към нея. В каква невероятна жена щеше да се превърне тя, щом приеме и се възползва от множеството си скрити качества.
	Джесика се извърна и той вече не можеше да вижда лицето й.
	— Пътувах с едно бедуинско племе. Прекарвахме буци сол с камили, когато ни нападна вражеско племе.
	Какъв екзотичен декор за жена, която всички считаха за истинска английска лейди. И при това в положението на дама, изпаднала в беда. Тази история започваше да му харесва.
	— И какво правеше в Сахара?
	— Исках да избягам от зимните студове.
	— Изплаши ли се?
	— В началото. Нямах представа какво могат да направят с жена на такова враждебно място. Заведоха ме в един оазис и ме вкараха в палатката на някакъв шейх.
	Пленница. Историята ставаше все по-пикантна.
	— Завързаха ли те?
	— Да. — В гласа й се долови издайническа нотка. — Китките ми бяха вързани.
	Алистър се усмихна вътрешно. Колкото и разпалено да твърдеше Джесика, че иска тя да ръководи сексуалната им връзка, май бе твърде вероятно да желае от време на време и тя да бъде контролирана. Доста провокативна мисъл.
	— Какъв беше шейхът?
	— По-млад, отколкото очаквах. Привлекателен.
	— Как изглеждаше?
	Джесика го погледна и се усмихна загадъчно.
	— Приличаше на теб.
	— Прекрасно — измърмори Алистър. Стана му много приятно, че и той участва в измислената й история.
	Може би щеше да се окаже, че Тарли няма роля в нея, но трябваше да чуе докрай разказа, за да е сигурен. А може би безгрешният й съпруг щеше да се появи като герой и да я освободи от лапите на похотливия шейх.
	— Какво каза шейхът, когато те видя?
	— Той беше човекът, който ме отвлече. Хвърли ме на коня си и ме отведе далеч от всичко, което ми беше познато и близко.
	Аналогията с действителността му се струваше твърде очевидна, макар безкрайният океан да бе заменен от безбрежни пясъчни дюни. Излегна се по гръб. Сложи възглавница под главата си и се загледа в ясното синьо небе.
	— Имаше храна и мехове с вино — продължи Джесика. — Земята бе застлана с килими, по които бяха пръснати възглавници. Покани ме да се излегна там. Почти както правим с теб в момента. Свали превръзките от китките ми, но аз все още се боях много.
	— Защо? Ако съдя по думите ти, явно не е бил лош човек.
	— Та той ме отвлече! — възрази тя и от тона й стана ясно, че се забавлява.
	— Не мога да го виня, че е избягал с теб. Не всеки ден човек попада на такова съкровище насред пустинята.
	Алистър също умееше да прави аналогии.
	— Значи човек просто трябва да вземе това, което иска, така ли?
	— Ако не наранява никого, защо не?
	Джесика се разсмя, а той обожаваше този звук.
	— Непоправим си.
	— Да, държа се така възможно най-често.
	— Опасявам се, че и шейхът беше като теб. Според мен бе доста симпатичен, но и много упорит. Въпреки многобройните ми предупреждения, че в моя свят господстват строги правила, за които той няма понятие, и че ще се сблъскаме с големи трудности, това изобщо не го интересуваше.
	— Този шейх ми харесва все повече.
	— Така и очаквах — заяви тя и спря, за да хапне нещо.
	— А ти какво направи?
	— Ти си ужасен слушател! — оплака се Джесика. — Остави ме да разкрия подробностите, когато преценя, че трябва. За мое най-голямо щастие, шейхът се държеше по-добре от теб в това отношение.
	— А на него какви подробности му разкриваше?
	— Защо настояваш, след като ти казах да не го правиш?
	Алистър я погледна и видя, че тя го изучава внимателно. При това не лицето, а тялото му, което много му хареса.
	— Упоритостта е добродетел.
	— По-скоро търпението, но както и да е. Не му разкривах подробности за себе си, а му разказвах истории.
	— За да го разсееш от страстните му намерения? Също като Шехерезада?
	— Може да се каже. — Джес сведе поглед към пръстите си, докато чоплеше хляба. — Какво друго да обсъждаме? Етикета във висшето общество, стратегиите в играта на шах? Подобни теми бързо отегчават един авантюрист.
	— Сигурен съм, че каквото и да си обсъждала с него, му е било интересно — обади се Алистър. — Дори и да си мълчала през цялото време, той се е наслаждавал и само да те гледа.
	Джесика изви устни.
	— С каква лекота ти се отдават ласкателствата.
	— Упражнявай върху мен собственото си умение да ласкаеш, когато ти се прииска. Макар че не мога да обещая, че ще запазя благоприличие, ако го правиш.
	— От кои твои качества искаш да се възхищават хората?
	— Няма значение, стига да е искрено.
	Алистър отхапа отново от крушата и установи, че в момента не иска да е никъде другаде, така че се почувства необичайно спокоен. Откакто се помнеше, все имаше усещането, че много неща го теглят едновременно в различни посоки. Винаги беше нащрек за нови възможности и начини да спечели пари. Вероятността да се провали никога не бе съществувала за него.
	Джесика се замисли и нацупи устни.
	— Аз бих искала да ми се възхищават за нещо, което наистина е моя заслуга. Още не се е случило, но се надявам нещата да се променят.
	— Обясни ми.
	— Какви заслуги имам аз за външния си вид? Родителите ми са отговорни за него. Какви са моите заслуги за поведението ми, след като не бих могла да се държа по друг начин, дори и да исках?
	— Не би ли могла?
	— Като малка нямах друг избор, а сега това поведение е така дълбоко вкоренено в мен, че не бих могла да си представя да се държа по друг начин.
	— Не си имала избор — повтори той. — Винаги имаме избор. Можем да правим каквото другите искат от нас или каквото самите ние желаем.
	Когато вдигна поглед към него, сивите й очи бяха тъжни.
	— Зависи от последствията.
	Алистър се опита да разбере какво е причинило промяната в настроението й. Знаеше, че ако навлезе в тази тема, нагазва в дълбоки води. Както и че тя все още не е готова да го допусне там. И все пак не можа да устои на изкушението да опита.
	— Имах един приятел в „Итън“ — започна Алистър, — може би най-интелигентният човек, когото съм познавал. Това не се проявяваше толкова в учението, но той беше невероятно наблюдателен и имаше бърза мисъл. Само че всеки път, когато го хвалех за способността му да преценява възможностите и бързо да се възползва от тях, той веднага се опитваше да ме убеди, че не е така. Липсваше му самочувствие, а не можех да разбера защо. По-късно, когато се запознах с някои от членовете на семейството му, ми стана ясно, че те не ценят този начин на мислене. Затова и Бартън беше с ниско самочувствие. Родителите му очакваха от него високи оценки в училище, според тях всичко останало беше безполезно.
	— Мога само да му съчувствам.
	— Сигурен съм, че е така. Между вас има много общи неща. И ти като Бартън се опитваш да ме убедиш, че няма причина да имам високо мнение за теб. Но на теб не ти липсва самочувствие. Хората не са те подценявали както него. В твоя случай ти самата не цениш чертите, заради които околните ти се възхищават. Навярно защото си развила тези качества вследствие на известен натиск, както спомена преди малко. Откъде е идвал той? От страна на майка ти ли? Или се дължи на факта, че е трябвало да се състезаваш с останалите деца в семейството?
	Джесика му хвърли гневен поглед.
	— Винаги ли проявяваш такова любопитство? И ако е така, към всички ли е насочено? Или само към жените, които се опитваш да вкараш в леглото си?
	— Остра си като таралеж и също толкова трудна за хващане. Това страшно ми харесва.
	— Харесва ти предизвикателството — поправи го Джес. — Ако те преследвах аз, щеше да мислиш съвсем различно.
	— Опитай — предизвика я и я погледна в очите. — Нека го подложим на проверка.
	— Още едно предизвикателство. Или облог. Не можеш да им устоиш.
	Джесика сложи последната хапка хляб в устата си и се зае да подрежда възглавниците така, че да й е удобно. Когато се облегна леко назад, подпряна на лакът, той реши, че гледката е очарователна. Безгрижна елегантност и непринудена красота.
	Алистър предпочете да не спори за причините за интереса си и се върна към нещо, което бяха обсъждали по-рано:
	— И така, с какво смяташ да се занимаваш в бъдеще? Какви планове имаш?
	— Надявам се, че ще успея да управлявам „Калипсо“ добре — отвърна Джесика и отхапа внимателно от крушата. — И да докажа, че мога да се справя с тази задача.
	— Няма с какво да се справяш. Тарли е назначил чудесен надзирател и много способен управител, а е подписал и изключителен договор за транспортиране на стоката, ако не звучи нескромно да го кажа. Всичко работи като добре смазана машина и няма да ти се наложи да полагаш каквито и да е усилия.
	Сянка премина по лицето на Джесика и Алистър осъзна грешката си. Всъщност го безпокоеше възможността тя да не се нуждае от него. Можеше да се окаже точно така, ако реши да не продава плантацията. Но това не беше причина да разбива надеждите й. Тя искаше сама да се занимава и да се справи с мащабна задача, с каквато никога до не се бе залавяла. Без значение дали това ще затрудни достъпа му до нея, той бе решен да я подкрепя в смелото начинание. Бог му беше свидетел, че искрено й се възхищава.
	— Това не значи, че не могат да се направят някои нововъведения — поправи се бързо. — Винаги има място за подобрения.
	Тя го изгледа с благодарност и разбиране. Правилата на прелъстяване все още бяха нови за нея, но тя напълно съзнаваше, че той отстъпва, защото я ухажва.
	— Надявам се, че е така. Бих искала поне да спомогна плантацията да работи все така безпроблемно.
	— А ти казваш, че около теб няма нищо интригуващо…
	Джесика сведе поглед към ръката си и към големия сапфир, който я украсяваше.
	— Е, може би има нещо съвсем малко — призна Джесика. — Поне от твоя гледна точка.
	— Ничия друга не е от значение.
	Алистър би й избрал рубин. Червеното щеше да подхожда на вътрешния й огън, който тя така упорито се опитваше да намали.
	— Можеш ли… ще ми помогнеш ли? — попита и вдигна поглед към него с премрежени от гъсти мигли очи. — Ти си започнал от нищото. Навярно знаеш всичко за производството и търговията със захарна тръстика.
	Обля го вълна на облекчение и триумф, последвано от друго, по-меко и по-топло чувство.
	— Разбира се. Щом се настаниш удобно и се ориентираш в ситуацията, ще се постарая да разширя познанията ти. Не бих искал да ти се натрапвам твърде рано, но ако имаш въпроси или затруднения, за мен ще е чест да ти помогна.
	— Благодаря ти.
	Известно време двамата се храниха в дружеско мълчание. Алистър беше изключително доволен да сподели храната и прекрасния ден с нея, но забеляза, че колкото по-дълго мълчи той, толкова по-спокойна е тя. Затова се запита колко близко допуска хората до себе си Джесика. Въпросите, чиито отговори отбягваше, бяха много повече от тези, на които отговаряше. Дотук бе разбрал само, че е възпитавана с по-груби методи, а „последствията“ при неподчинение са били достатъчно сериозни, за да я накарат да възприеме модел на поведение, който не съответства на същността й изцяло.
	Погледна отново брачната й халка със сапфира и се запита до какво степен е познавал жена си Тарли. Повечето бракове между благородници бяха повърхностни връзки, в чиято основа стоеше намерението и на двамата никога да не провеждат дискусии, които биха разклатили брака им. Беше обичайна практика програмите на съпрузите да се планират така, че те да се срещат съвсем за кратко, а разговорите им никога да не се задълбочават особено. Обичайно включваха обсъждането на общ познат или на събитие, което са посетили.
	Дали в живота на Джесика имаше някой, на когото доверява всичко?
	— Едно време си имаше кученце — спомни си Алистър. — Винаги беше с теб.
	— Темперанс — каза замислено тя. — Почина преди няколко години. Ужасно ми липсва. Понякога се случва полата ми да докосне глезена по особен начин и за момент забравям, че я няма. Тогава имам чувството, че е до мен.
	— Съжалявам.
	— Някога имал ли си домашен любимец, към когото си бил привързан?
	— Брат ми Арън имаше куче порода бигъл, което много харесвах. Алберт имаше мастиф, който ужасно се лигавеше. А Андрю имаше териер на име Лорънс — беше истинска напаст и ние, разбира се, веднага се сприятелихме. За съжаление, когато Лорънс унищожи мебелите и килимите вкъщи, Мастерсън забрани в дома ни да се отглеждат животни. Такъв ми е късметът, нали съм най-малкият в семейството.
	Джесика се усмихна мило.
	— Предполагам, че щеше да разглезиш животното.
	Алистър искаше да разглези нея, да я обсипе с подаръци, да покрие голото й тяло с бижута…
	Прокашля се и каза:
	— Лейди Регмънт също ли обича животните?
	— Хестър е прекалено заета, за да отделя време за домашен любимец. Почти няма ден, в който програмата й да не е изцяло запълнена.
	Алистър си спомни колко жизнерадостна беше сестра й навремето.
	— Майкъл много харесваше това нейно качество. Той също обича да е в компанията на много хора.
	— Всички обичат Хестър — каза Джесика. Вятърът развя една плътна руса къдрица и тя я прибра обратно на мястото й. — Невъзможно е да не я обичаш.
	— Майкъл не можеше да откъсне очи от нея, когато двамата се намираха в една стая.
	— Тя е най-ярката светлина във всяка компания.
	Усети тъгата в думите й и попита:
	— Липсва ли ти?
	Джесика въздъхна:
	— Много. През последната година тя много се промени. Срам ме е да си призная, но не знам дали стана постепенно, или изведнъж. След като Тарли се разболя, нямах време да посещавам когото и да било.
	— В какъв аспект се е променила?
	Джесика сви безпомощно рамене.
	— Страхувам се да не е болна. Много отслабна и е твърде бледа. Понякога свива очи и устни така, сякаш изпитва болка. Но когато я моля да извика лекар, всеки път ме уверява, че нищо й няма.
	— Сигурен съм, че ако се случи нещо неприятно с Хестър, Майкъл ще се погрижи за нея, докато теб те няма. Можеш да си спокойна.
	— Сега, след като има толкова много задължения, се съмнявам, че има време да се погрижи дори за себе си. Горкият Майкъл. Има нужда от съпруга, която да поеме част от бремето му.
	— Цялото му внимание все още е съсредоточено върху сестра ти и според мен това е причината да не се е оженил още.
	Джесика отвори широко очи.
	— Да не би да казваш, че Майкъл изпитва нежни чувства към Хестър?
	— От години — отвърна Алистър сухо. Отлично знаеше колко натрапчиво и всепоглъщащо може да бъде подобно чувство.
	— Не — прошепна тя, — не мога да повярвам. Никога не е показвал, че изпитва към нея друго, освен приятелски чувства.
	— А ти наблюдавала ли си го внимателно, за да си сигурна?
	Известно време Джесика остана втренчена в него, след това се усмихна смутено.
	— Нямах представа.
	— Лейди Регмънт също няма и тъкмо в това е проблемът на Майкъл.
	— Сега си спомням, че тя го спомена веднъж, когато изброяваше какви качества иска да притежава бъдещият й съпруг.
	— Така ли? Какво е казала? Може би за него ще е известна утеха да разбере, че тя харесва нещо в него. Но от друга страна, това може и да му подейства зле, тъй като вече нищо не може да се направи.
	— Заяви, че високо цени приятния му характер. — В очите на Джесика блесна пламъче. — Но най-много се възхищаваше на твоята външност.
	— Колко ласкателно. Ти съгласи ли се с нея?
	— Излъгах я.
	Алистър вдигна учудено вежди.
	— В известен смисъл — поясни Джесика. — Казах й, че си твърде млад за мен, за да те преценявам по този начин.
	Алистър положи ръка на сърцето си.
	— Ха! Думите на прекрасната дама ме нараниха жестоко.
	— Глупости — присмя му се тя.
	— Младостта има своите предимства. Жизненост, издръжливост…
	— Неудържимост.
	— Която може да бъде прекрасна — вметна той, — когато е с мярка. Но щом признаваш, че си излъгала, значи още тогава си намирала външността ми за привлекателна. Защо не го сподели със сестра си?
	Изобщо споделяше ли нещо лично с когото и да било?
	— Не исках да окуражавам интереса й към теб. Не вярвам, че двамата бихте си подхождали. Хестър твърде бързо щеше да попадне в сянката ти.
	— Във всеки случай аз нямаше да се поддам. Изключително неразумно е да ухажваш едната сестра, докато страдаш тайно по другата.
	Джесика се изчерви.
	— Ти никога не си страдал за нищо. Не ти е присъщо. Освен това никога с нищо не показа, че въобще забелязваш съществуването ми.
	— Същото мога да кажа и за теб. Изглежда, че и двамата сме били наясно със съществуването на другия, но ти бе сгодена за Тарли по онова време, а аз наистина бях прекалено млад. Нямах представа какво искам да направя с теб, освен да извърша необуздано прелюбодеяние. А и нямах идея как да го постигна. Ти си такова съвършено, абсолютно чисто създание. Струваше ми се крайно неприлично и невъзможно да ти се нахвърля с цялата си младежка жар.
	Фактът, че Джесика не бе напълно скандализирана от прямотата му, както щеше да е само преди няколко дни, говореше, че започва да се чувства все по-добре в компанията му.
	— От това, на което станах свидетел в гората, ми се струва, че още тогава си имал доста добри умения и си знаел как да контролираш подобни ситуации.
	— Щях да се държа съвсем различно с теб.
	Джесика се изчерви още повече и сведе поглед към храната между тях.
	— Може би ако Майкъл бе изразил по-ясно чувствата си към Хестър, не че тя не е изключително щастлива с Регмънт…
	— Избягвам да разсъждавам върху отминали възможности. Животът е такъв, какъвто е. И без това е трудно да се справяме с него. Няма смисъл да си губим времето, като мислим за неща, които не можем да променим.
	Джесика кимна в съгласие, но разсеяният й поглед подсказваше, че мислите й са другаде.
	— Във всички свои действия ти се ръководиш от намерението си никога да не съжаляваш за взетите решения — измърмори тя. — Докато аз винаги съм предпочитала да не действам, за да няма за какво да съжалявам после.
	— Кой би могъл да каже чий подход е по-добър?
	— Бих искала да пробвам да бъда като теб. Поне за известно време.
	Алистър вдигна поглед към небето, за да смекчи натиска, който следващите му думи щяха да окажат върху нея:
	— Сега навярно е идеалният момент за това. Можеш да преоткриеш себе си, докато си далеч от дома си, и никой няма да разбере.
	— Ти ще знаеш.
	— Но няма да кажа на никого.
	Джесика му се закани с пръст — жест, който му се стори особено очарователен и закачлив.
	— Ти ми влияеш. Остава да видим дали въздействието ти ще ме направи по-добра, или ще бъде в мой ущърб.
	— Знам точно от какво се нуждаеш.
	— Наистина ли?
	— Да бъдеш свободна, без никой да те порицава — заяви Алистър и се изправи. — Такава възможност наистина съществува и аз ще ти го докажа.
	— Свободата и последствията вървят ръка за ръка.
	— Да, но порицанието последствие ли е, или просто нещо неприятно? Наистина ли те интересува какво мислят другите за теб, ако имаш възможност да не им обръщаш внимание?
	Джесика въздъхна шумно.
	— Започва да ме интересува какво мислиш ти за мен.
	— Аз съм луд по теб — призна Алистър и се протегна към бутилката вино, която се подаваше от кошницата. — И харесвам всичко в теб, което съм видял до този момент.
	— Не можем и двамата да пренебрегваме установените норми.
	— Не можем ли?
	— Някой трябва да е гласът на разума. Назначавам теб на тази длъжност.
	Алистър се засмя:
	— Наистина ли?
	— Ще си разменим ролите. Аз ще действам, без изобщо да се интересувам от последствията, а ти ще съблюдаваш благоприличието. Определено имаш нужда да се поупражняваш, щом възнамеряваш отново да станеш част от висшето общество, когато се върнеш в Англия.
	Алистър бе повече от заинтригуван от смелото й предложение.
	— Хайде — подкани го Джесика, — и двамата знаем, че си много добър в неспазването на правилата. Въпросът е можеш ли да ги спазваш? Можеш ли да се въздържиш от действие, цел или желание, защото знаеш, че ще предизвикаш скандал, ако продължиш да го преследваш? Можеш ли да подминеш появила се възможност, за да избегнеш порицание?
	— А ти можеш ли да нарушаваш правилата? — не й остана длъжен Алистър. — Можеш ли да продължиш да преследваш нещо, дори да знаеш, че то ще предизвика скандал? Можеш ли да рискуваш да бъдеш порицана, за да не изпуснеш дадена възможност?
	— Мога да положа усилие да го сторя — отвърна Джесика. Усмивката й бе по-ведра от всякога. — Да сключим ли облог, за да направим предложението ми още по-примамливо?
	— О, то и сега е доста примамливо.
	Размяната на ролите им предоставяше невероятно палави нови възможности.
	— Но както знаеш — продължи Алистър, — никога не отказвам предизвикателство. Двайсет гвинеи?
	Джесика подаде ръка.
	— Съгласна съм.


>	Глава 11

	— Каква прекрасна шапка! — възкликна лейди Бенкот.
	Хестър впери поглед в ужасното нещо върху главата на лейди Емили Шърман и се опита да разбере дали лейди Бенкот се шегува, или просто има ужасен вкус. Но тъй като жената бе известна с модните си тоалети, предположи, че по-скоро става въпрос за първото.
	— Има едно боне на витрината — изтъкна Хестър. — Мисля, че ще ти стои много добре, Ем.
	Отправи се към предната част на магазина и в този момент усети колко болезнено й липсва Джесика. Обикалянето по магазините като това, което бе организирала днес, винаги беше много забавно, когато присъстваше сестра й. Джес умееше да държи под контрол жените от типа на лейди Бенкот — упрекваше ги с внимателно подбрани думи, посочваше грешките им по най-фин начин и едновременно с това не им предоставяше възможност да й противоречат. Хестър много завиждаше на тази стоманена нишка в характера на Джесика. Тя самата не притежаваше силата на сестра си. Предпочиташе да убеждава, умееше бързо да разпръсва напрежението и да избягва конфликтите, независимо какво й струваше това.
	Хестър се протегна, за да вземе въпросното боне, кацнало върху поставка, но се спря, тъй като някой отвън привлече погледа й. Както обикновено на Бонд стрийт беше пълно с пешеходци, но вниманието й прикова един от тях.
	Мъжът беше висок и в отлична физическа форма, имаше бедра на ездач, а широките му рамене не се нуждаеха от подплънки. Тъмнозелената му връхна дреха и бричовете от еленска кожа бяха скромно украсени, но очевидно скъпи. Движеше се толкова самоуверено, че другите минувачи неволно му правеха път. Жените го гледаха с кокетни погледи, а мъжете се отдръпваха пред него.
	Мъжът като че ли почувства вперения в него поглед и се извърна към нея. Под периферията на шапката му Хестър зърна квадратна челюст, която би разпознала навсякъде.
	Майкъл. В нея се разля топлина, чувство, което не бе изпитвала от момента, в който Регмънт я удари за първи път. Като че ли нещо в нея се бе вледенило тогава и едва сега започваше да се разбужда.
	Мили боже! Кога бе успял да се превърне в такъв прекрасен представител на мъжкия пол?
	Кога приятелят й от детските години бе пораснал? Когато стана лорд Тарли, може би? Или преди това? Вече го виждаше толкова рядко, че не можеше да определи кога е станал така невероятно красив и представителен.
	И той като нея се спря — самотна неподвижна фигура насред морето от движещи се хора. Държеше се така изискано, така естествено. Имаше прекрасна стойка въпреки височината си. Нещо, което нейният съпруг, макар да бе няколко сантиметра по-нисък, никога не бе постигнал.
	Хестър отпусна ръка. Преди да се усети какво прави, се озова навън. Чакаше Майкъл, който с грациозни, но нетърпеливи движения се промъкваше през тълпата към нея.
	— Добър ден, лорд Тарли — поздрави го, когато стигна до нея. Учуди се, че гласът й прозвуча така твърдо и ясно, понеже се чувстваше замаяна и трепереше.
	Майкъл свали шапката си и изпод нея се показа гъстата му коса с цвят на шоколад. Поздрави я с поклон.
	— Лейди Регмънт, изключително съм щастлив, че тази сутрин пътищата ни се пресичат.
	Кой знае защо тези банални думи, изречени с равен тон, й доставиха огромно удоволствие.
	— Чувството е взаимно.
	Майкъл погледна през рамото й и се взря в магазина за шапки.
	— Излезли сте с приятелки?
	— Да.
	Което означаваше, че сега не би могла да разговаря с него за това, което й тежеше.
	— Трябва да ви видя веднага щом можете да ми отделите време. Има нещо, което бих искала да обсъдя с вас.
	— Какво е то? — попита Майкъл напрегнато. — Нещо не е наред ли?
	— Чух за облога ви с Регмънт.
	Той се изненада:
	— Няма да го нараня. Поне не прекалено много — увери я.
	— Не за Регмънт се тревожа. — Майкъл нямаше представа какъв страшен звяр може да разбуди.
	Усмихна й се широко, макар и с нежелание.
	Сърцето й замря и Хестър внезапно осъзна колко рядко Майкъл се усмихва в нейно присъствие. В обществото бе известен със сдържаното си поведение. Нейният чар действаше успокояващо на много хора, но не и на него.
	— Не мога да реша дали да се лаская от тревогата ви за мен, или да се обидя от това, че не вярвате в уменията ми, що се отнася до юмручния бой.
	— Не понасям мисълта, че може да пострадате.
	— Тогава само заради вас ще положа всички усилия да се предпазя. Но честно казано, в резултат на това мога сериозно да нараня съпруга ви.
	Винаги ли я бе гледал с такава топлота?
	— Регмънт е напълно способен да се защити.
	Майкъл се намръщи, когато чу думите й, и Хестър осъзна, че може да е разкрила повече, отколкото трябва. Опита се да отклони тревогата му, като смени темата на разговора.
	— Беше ми особено приятно, че ме посетихте онзи ден. Много бих се радвала да се отбивате у нас по-често.
	— Аз също, Хестър, стига да мога. — Гласът му прозвуча ниско и задушевно. — Ще се опитам.
	Двамата се разделиха. Когато влезе в магазина, Хестър трябваше да приложи цялата си воля, за да не го погледне през рамо. Можеше спокойно да отдели малко време, за да поговори с девера на сестра си. Но съвсем друго щеше да е, ако я видят как зяпа след него.
	Когато Хестър се върна при приятелките си, лейди Бенкот отбеляза:
	— Титлата много подхожда на Тарли.
	Тя кимна, знаеше мъката и отговорностите, които идваха с новото му положение.
	— Ако имаш повече късмет, Емили — продължи лейди Бенкот, — новото ти боне ще привлече вниманието му и ще си намериш страхотен жених.
	— Ще бъда много щастлива, ако стане — заяви Емили и свали още една ужасна шапка от прекрасните си гарвановочерни къдрици. — От доста време му се възхищавам.
	Хестър усети остра болка в гърдите, когато чу замечтания глас на приятелката си. Каза си, че трябва да е един от симптомите на бременността, а не нещо много по-сложно и невъзможно… като ревност, например.


	— Искал си да ме видиш.
	Майкъл вдигна поглед от бюрото си, когато майка му влезе в кабинета. Помещението бе просторно, но графинята на Пенингтън сякаш го изпълни с появата си. Елспет Синклер бе слаба жена, но силната воля и властно държание й придаваха огромна внушителност. Красотата и елегантността й допълваха силния характер.
	— Да. — Майкъл остави настрана перото и се изправи. Заобиколи махагоновото бюро, посочи с жест един от диваните и я изчака да се разположи. След това се настани срещу майка си и се усмихна леко. — Искам да те помоля за услуга.
	Елспет го изгледа остро. Загубата на обичния й син се отразяваше в дълбоките й тъмни очи, а тъгата я обгръщаше като наметало.
	— Знаеш, че е нужно само да кажеш какво искаш. Ще направя всичко по силите ми.
	— Благодаря.
	Майкъл се опита да събере мислите си, чудеше се как най-добре да изрази молбата си.
	— Как си?
	Майка му сплете пръсти в скута си и вирна брадичка. Край слепоочията й се забелязваха сиви кичури, но по лицето й не личеше и белег на остаряване. Беше красива и безукорно сдържана.
	— Опитвам се да стоя възможно по-далеч от теб, за да не ти се натрапвам, но трябва да призная, че се тревожа за теб. Не си на себе си, откакто Бенедикт почина.
	— Никой от нас не е на себе си — въздъхна Майкъл дълбоко и се отпусна в креслото.
	Отдавна трябваше да проведат този разговор. Майка му бе проявила забележителна сдържаност с дългото си изчакване, като се има предвид обичайният й стремеж да бъде информирана и за най-дребните подробности около членовете на семейството й. Пенингтън продължаваше да тъгува в имението им в провинцията, но Елспет бе пристигнала в Лондон преди няколко седмици и досега се опитваше да не се намесва в новия живот на Майкъл, доколкото е възможно. На пръв поглед изглеждаше заета с приятелките си и с обществени дейности, но Майкъл много добре знаеше истинската причина, поради която бе дошла. Да окаже подкрепа на единствения си жив син, докато той безуспешно се мъчи да запълни празнотата, зейнала след смъртта на брат му.
	— Ние всички приемахме Бенедикт за даденост в най-добрия и невинен смисъл на думата — започна Майкъл уморено. — На никой от нас и през ум не му минаваше, че един ден ще ни напусне и ще ни остави да се справяме без него.
	— Ти се оправяш много добре — изтъкна Елспет. — Напълно способен си да се справиш с новите отговорности по свой собствен начин. Не е необходимо да действаш точно като Бенедикт. Можеш да прокараш свой собствен път.
	— Опитвам се.
	— Полагаш големи усилия, за да влезеш в рамката, поставена от брат ти. Моля те, не мисли, че с баща ти очакваме подобно нещо от теб.
	Майкъл стисна устни.
	— Няма по-добър пример за подражание от Бенедикт.
	Майка му вдигна грациозно ръка към него.
	— Едвам те познах, когато пристигнах. Мрачните тонове на новите ти дрехи, почти пълната липса на украшения… Това не е в стила ти.
	— Вече не съм просто господин Синклер — отговори й Майкъл, сякаш се защитаваше. — Сега съм Тарли и един ден — ако е рекъл господ, след много време — ще бъда Пенингтън. От мен се изисква сдържаност и благоприличие.
	— Пълни глупости. От теб се иска да проявяваш здрав разум и да бъдеш щастлив. Способностите и личното ти мнение са много по-ценни за титлата, отколкото опитите да възприемаш робски позицията на брат си.
	— Здравият разум е лукс, който тепърва трябва да спечеля. В момента едва успявам да насмогна. Нямам представа как Бенедикт е изпълнявал всичките си задължения, но бог ми е свидетел, има моменти, в които огромното количество работа, която трябва да свърша, направо ме съсипва.
	— Трябва да разчиташ повече на помощта на управителите ни. Не е необходимо да правиш всичко сам.
	— Напротив, необходимо е да изуча всичко в подробности. Едва тогава ще мога да оставя друг да управлява имота вместо мен. Не мога да поверя отговорността за финансовата стабилност на семейството в ръцете на наемни служители само защото това би улеснило живота ми и би ми спестило труда да попълня пропуските в знанията си.
	Майкъл огледа кабинета. Чувстваше се като измамник в това помещение, което отразяваше най-дълбоката същност на брат му. Убитото червено и кафявото не бяха цветовете, които той самият би избрал, но не бе променил нищо, откакто се нанесе тук. Струваше му се, че няма право да се намира в кабинета, нито пък имаше желание да е тук.
	— За разлика от Бенедикт, не трябва да се тревожа поне за „Калипсо“, но все пак имам чувството, че едва успявам да избегна провала.
	Елспет поклати глава.
	— Все още не мога да реша дали брат ти постъпи добре, като завеща такава голяма отговорност на Джесика.
	— До края на живота й нищо няма да й липсва.
	— Сама по себе си дори годишната й издръжка е достатъчна, за да я направи много богата вдовица. Плантацията осигуряваше основната част от личния доход на брат ти, което не е случайно — тя отнемаше огромна част от времето и вниманието му. Вероятно бремето да управлява този имот ще се окаже твърде тежко за Джесика. Изпадам в ужас, като си помисля, че аз бих могла да се изправя пред такова изпитание.
	— Бенедикт го обсъди с мен, преди да напише завещанието си, и разбрах защо е взел такова решение.
	— Обясни и на мен тогава.
	— Обичаше я — отговори простичко Майкъл. — Твърдеше, че островът й въздейства по особен начин, че цялото й изражение и характер се променяли. А той искаше да насърчи тази промяна. Искаше тя да почувства силата, която собственото й богатство може да й даде, в случай че се наложи да продължи живота си без него. Твърдеше, че е твърде затворена и трябва да получи пълна свобода… или нещо от този род.
	— Предполагам, че го е направил с добри намерения, но тя трябва да е тук, при нас. Мъчно ми е, като си помисля, че е съвсем сама.
	Майкъл използва отворилата се възможност, за да насочи разговора към причината, поради която извика майка си.
	— Сестра й, лейди Регмънт, разсъждава по същия начин. И като стана въпрос за Хестър, стигаме до момента, в който ще те помоля за услуга.
	— Каква е тя?
	— Бих искал да задълбочиш приятелството си с нея. Привлечи я в кръга на приятелките си. Прекарвай повече време с нея, ако можеш.
	Елспет се учуди и вдигна вежди.
	— Тя, разбира се, е очарователна, но има голяма разлика в годините ни. Не съм сигурна, че интересите ни съвпадат.
	— Опитай.
	— Защо?
	Майкъл се наведе към нея и подпря ръце на коленете си.
	— Страхувам се, че нещо не е наред с нея. Искам твоето мнение. Ако съм прав, ти веднага ще го забележиш.
	— Защо проявяваш такъв специален интерес към лейди Регмънт? Заради Джесика ли?
	— Разбира се, ще ми е приятно да направя това, което Джесика очаква от мен — отвърна уклончиво. — Двете са много близки.
	— Това е много похвално и така трябва да бъде. И все пак не разбирам защо благосъстоянието на жената на Регмънт трябва да е твоя грижа. — От тона й се усещаше, че пита по-скоро от любопитство, отколкото от желание да спори. — Ако нещо изисква по-специално внимание, Регмънт ще се погрижи за него. А ти, от друга страна, имаш нужда от собствена съпруга, за която да се грижиш.
	Майкъл изпъшка, отпусна глава назад и затвори очи.
	— Всички само за това ли мислят, как да ме оженят? Клюкарските вестници са пълни със слухове за намеренията ми, а ето че вече не мога да намеря спокойствие и в собствения си дом!
	— Привлякла ли е вниманието ти някоя жена?
	„Разбира се — помисли си. — Както вече се досети, съм лудо влюбен в жената на друг.“
	Майкъл изправи гръб.
	— Достатъчно по този въпрос. Добре съм. Делата ни са в добро състояние. Няма причина да се тревожиш. Уморен съм и се чувствам неподготвен, но се уча бързо и скоро всичко това ще се превърне във втора природа за мен. Затова се успокой, моля те.
	Майка му се изправи и дръпна звънеца, а сатенената й рокля с прасковен цвят прошумоля при движението.
	— Имам нужда от чаша силен чай.
	На Майкъл му трябваше нещо доста по-силно.
	— И така — започна Елспет примирено, — кажи ми какво те кара да се тревожиш за лейди Регмънт.
	Не изпита почти никакво удоволствие, че майка му отстъпи. Защо Хестър се ужасяваше от предстоящото състезание по юмручен бой между двама цивилизовани джентълмени? Ясно си спомняше умоляващия поглед и изплашеното й изражение, когато го заговори днес. Беше притеснена.
	— Отслабнала е и е прекалено бледа. Изглежда твърде крехка, както във физическо отношение, така и във всяко друго. А това не й е присъщо. Винаги е била толкова жизнена… пълна с енергия и живот.
	— Мъжете рядко забелязват такива неща у собствените си жени, какво остава за чуждите съпруги.
	Майкъл вдигна ръка, за да предотврати следващите й думи.
	— Знам къде ми е мястото, а също и къде е нейното. Забележи, че поверявам това на теб. Помощта ти ще ми е от голяма полза, защото ще съм по-спокоен и ще мога да се съсредоточа върху собствените си проблеми.
	На вратата се появи прислужница с бяло боне и Елспет й нареди да сервира чай. После се върна обратно на мястото си, изпъна полата на роклята си и седна.
	— Двубоят ти с Регмънт, широко отразен във вестниците, изведнъж придобива нов смисъл. Изобщо не подхожда на новото ти държание да рискуваш да си навлечеш упрека на магистратите. Всъщност се надявах, че уговорката ви е знак за завръщането на стария Майкъл.
	— Привиждат ти се несъществуващи мотиви. А и в този двубой няма нищо, което да ми навлече проблеми с магистратите. Просто решихме да се поупражняваме заедно.
	Елспет го изгледа ядосано, както само една майка би могла.
	— Много добре виждам как през цялото време бъркаш в джоба за часовника си и потропваш с десния крак по пода. Все твои стари навици, които успя да потиснеш през последната година. Но когато мислиш и говориш за лейди Регмънт, те отново се появяват на бял свят. Тя има много силно въздействие върху теб.
	Майкъл прокара ръка през лицето си.
	— Защо вие, жените, непрекъснато отдавате значение на съвсем случайни жестове и събития?
	— Защото забелязваме дребните неща в живота, които мъжете подминават. Ето затова жените са по-умни от мъжете — заяви майка му и оголи идеално белите си зъби в твърде сладникава усмивка.
	Майкъл застана нащрек, много добре я познаваше и знаеше, че е намислила нещо.
	— Ще се погрижа за Хестър заради теб — обеща майка му с меден глас. — Но това си има цена.
	Така си и знаеше.
	— И какво ще ми струва?
	— Ще ми позволиш да те запозная с някои подходящи млади дами.
	— По дяволите! — изруга Майкъл. — Не можеш ли просто да го направиш от добри чувства?
	— Добрите ми чувства са насочени към теб. Работиш прекалено много, преуморен си и недооценен. Няма нищо чудно, че изпитваш влечение към човек, когото познаваш и с когото се чувстваш добре.
	Майкъл осъзна, че нищо няма да постигне, ако продължи да спори с нея, затова замълча и се изправи. Чаят определено нямаше да му помогне. Затова пък конякът на Бенедикт, който стоеше в библиотеката зад бюрото, щеше да му свърши добра работа. Приближи шкафа с книги и се наведе да отвори една от резбованите дървени врати в най-долната му част.
	— Добре направи, че си замълча — продължи тя, — защото трябва да ме изслушаш внимателно. Омъжих се за един мъж от рода Синклер и отгледах още двама, затова знам точно как си устроен.
	Напълни до половина чашата си с коняк, но след това я доля догоре.
	— Искаш да кажеш, че сме устроени по различен начин от другите мъже?
	— Някои мъже избират съпругите си с разума и преценяват положителните и отрицателните им страни съвсем аналитично. Други — като приятеля ти Алистър Колфийлд — реагират на физическото привличане. Но мъжете от рода Синклер избират с това тук. — Майка му докосна мястото над сърцето си. — А направят ли веднъж избор, нищо не може да ги разубеди.
	Майкъл изпи съдържанието на чашата си на две глътки.
	Елспет изцъка неодобрително с език.
	— Минаха години, преди баба ти да ме приеме истински. Смяташе, че имам прекалено упорит и необуздан характер за жена, но баща ти така и не се отказа от избора си.
	— Питам се защо ли е мислила така.
	— А Джесика… Обичам я като свое собствено дете, но в началото и аз имах резерви към нея. Тя е от хората, които човек никога не може да разбере докрай, но Бенедикт не позволяваше и дума да се каже срещу нея.
	— И беше много удовлетворен от брака си.
	— Дали? Защо тогава положи такива големи усилия и й остави това завещание, сякаш да я накара да покаже истинската си същност? В основата на любовта стои желанието да притежаваш любимия си изцяло — както тялото, така и душата му. Мисля си, че след време щеше да му стане неприятно, че тя не може да споделя докрай. Както и да е, техният брак вече не ме тревожи. В момента ти си този, който проявява интерес към неподходящ човек. Ти си този, който трябва да намери нов обект на вниманието си. Това е най-добрият начин да се възстановиш от болката на несподелената любов.
	— Имам по-сериозни проблеми за решаване.
	— Ако преди беше възможно да си останеш ерген, вече не е.
	Майкъл се загледа в чашата, която държеше, завъртя я напред-назад, така че да улови светлината, която навлизаше през големия прозорец. От всички задължения, които бе поел заедно с титлата на брат си, най-много му тежеше задължението да си намери подходяща съпруга и да я вкара в леглото си. Не искаше да се замесва в измама, която ще продължи до края на живота му. Само при мисълта за това се чувстваше отчаян и изтощен.
	— Погрижи се за лейди Регмънт — каза на майка си мрачно. — Давай й съветите, от които се нуждае, или я изслушвай търпеливо толкова дълго, колкото е необходимо. В замяна съм съгласен да ми потърсиш подходяща съпруга.
	Елспет се усмихна.
	— Съгласна съм.


>	Глава 12

	Джесика се разхождаше по палубата, хванала Бет под ръка. Океанският бриз беше силен и изпъваше платната, така че корабът се носеше бързо към крайната цел на пътуването им. И все пак на Бет й се струваше, че не се движат достатъчно бързо.
	— Океанът и този кораб вече почнаха да ми омръзват — оплака се тя. — А трябва да изтърпим още няколко седмици.
	— Не е чак толкова зле — възрази Джесика.
	Прислужницата я погледна със закачлива усмивка.
	— Е, на кораба има много красив човек, който да отвлича вниманието ви…
	— Никога не бих признала подобно нещо — направи се на невинна Джес.
	Взаимоотношенията й с Алистър бяха помогнали на Джесика да осъзнае силата на увлечението, което повечето жени изпитват в младежките си години. Подобно нещо не й се бе случвало до този момент. Твърде често мислеше за Алистър — както в будно състояние, така и по време на сън.
	— Припомни ми за твоя човек в Ямайка — помоли я Джес с надеждата, че така ще успее да се откъсне от собствените си мисли.
	— Ааа… за моя Хари ли? Много сладък и буен е. Бих казала, че доста си го бива.
	— Колко си палава — засмя се Джес.
	— Понякога — съгласи се Бет без капка срам.
	— Сладък и буен, така ли? Никой не ми е казвал, че трябва да ценя тези качества.
	— Вие и сама знаете достатъчно, за да оплетете най-красивия господин, който някога съм виждала — отвърна Бет. — Но разбира се, колкото по-хубав е мъжът, толкова по-трудно е за жената до него.
	— Така ли? Защо?
	— Хората се отнасят по-различно към красивите мъже. От тях се очаква повече, отколкото от останалите, и същевременно по-малко. Някои неща им се прощават, докато за други от тях се изисква повече — продължи Бет и погледна към господарката си. — Не искам да проявя неуважение, милейди, но мисля, че трябва да сте наясно.
	Джес кимна. Много добре го знаеше.
	— А резултатът — продължи да й обяснява Бет — са мъже, които имат по-голяма свобода на действие и по-малко се интересуват от последствията. На тях много често им се прощава. А пък ние, жените, така или иначе не можем да спрем да им обръщаме внимание, което твърде често ни наранява. Аз лично, ако трябва да избирам между двама мъже — единия красив и чаровен, а другия сладък и буен — бих избрала сладкия. Знам, че с него ще съм много по-щастлива.
	— Ти си мъдра жена, Бет.
	Прислужницата сви рамене:
	— Това е трудно научен урок. Макар че, честно казано, сигурно бих нарушила правилата си заради господин Колфийлд. Има красиви мъже, а има и такива, които направо те карат да настръхнеш цялата. Което е съвсем друго.
	— Да, той наистина въздейства така, нали?
	Затова беше дяволски трудно човек да му устои и да се замисли върху последствията, до които би довела връзката с него. Джесика все още не бе открила аргументите, които да оправдаят риска. Няколко часа удоволствие едва ли си заслужаваха.
	— Не се мръщете, милейди. В безопасност сте.
	Джес, която изобщо не се чувстваше „в безопасност“, погледна камериерката си с любопитство.
	— В какъв смисъл?
	— Твърде рано е. Вие все още тъгувате. Когато сърцето ни все още страда, намираме някого, който ни помага да забравим болката. Но един ден, когато вече нямаме нужда от забравата, го пускаме да си отиде. Когато този момент настъпи, ще се сбогувате с господин Колфийлд с благодарност и без съжаление. Така успяваме да преодолеем раздялата с мъжете си ние, жените.
	— Наистина ли?
	На Джес много й допадна мисълта, че няма опасност да се привърже по-дълбоко към Алистър Колфийлд. Едновременно я озадачаваше… и я караше да изпитва облекчение.
	— Ами… този, който се възстановява от загубата, не може да изпита болка, защото в процеса на излекуване сърцето образува черупка около себе си, също като мида. Докато стане достатъчно силно, за да е способно да обича отново. — Бет стисна ръката на Джес и продължи: — Аз на ваше място не бих се безпокоила много за господин Колфийлд, милейди. В него има нещо особено. От опит знам, че мъжете, които се държат по този начин, отдавна са си изградили предпазна черупка. Харесва им да са вътре в нея и нямат намерение да излязат.
	До кърмата притича дете. Неочакваната гледка така стресна Джес, че тя забрави какво искаше да каже. Момчето изглеждаше на не повече от единайсет години, имаше перчем от руси къдрици и по детски закръглени бузи. Тичаше към кормчията, когато някой подложи обут в ботуш крак пред него. Малкият се препъна, падна по лице и изпищя от болка.
	Ужасена от жестокостта, на която бе станала свидетел, Джес се ядоса. Гневът й се засили още повече, когато видя, че мъжът, който бе спънал момчето, го дръпна грубо и му удари шамар. След това продължи да му се кара, като използваше толкова груби думи, че тя самата се изчерви. Момчето трепереше, изправено пред необуздания гняв на възрастния, но изведнъж вирна смело брадичка.
	В този момент Джесика съвсем ясно си спомни как се чувства човек на негово място. Върна се отново в миналото, когато страхът и надигащата се паника я обземаха напълно и тя с ужас очакваше да получи следващия удар. Защото винаги имаше следващ удар. Безумната ярост, която обземаше хора като баща й и този непознат на кораба, подхранваше сама себе си и ставаше все по-силна, докато физическото изтощение на насилниците ги спреше да нанесат още по-голяма болка.
	Джесика не можеше да стои безучастна, пусна ръката на Бет и се запъти натам.
	— Вие, сър!
	Морякът беше така погълнат от това, което правеше, че не я чу. Джес извика още веднъж, този път по-високо, и така привлече вниманието на друг мъж от екипажа, който сбута първия по рамото, за да го накара да се обърне.
	Джесика се спря пред двамата.
	— Сър, не мога да приема такова отношение към дете. Има по-добри начини да наложите дисциплина.
	Мъжът я изгледа със студените си тъмни очи.
	— Това не ти влиза в работата.
	— Внимавай как се държиш с нейна светлост! — скара му се Бет, а той изръмжа нещо срещу нея.
	Джес отлично разпознаваше погледа. Кръвта на този мъж кипеше от омраза и той търсеше отдушник. Колко тъжно бе, че има толкова много мъже като баща й. Мъже, на които им липсват разумът и волята да се освободят от онова, което ги измъчва, без да нараняват околните. Знаеха единствено да изливат омразата си върху другите и бяха толкова морално пропаднали, че изпитваха удоволствие от това.
	— Не знаете как се управлява екипажът на кораб, ваша светлост — каза мъжът и й се усмихна подигравателно. — А докато разберете, по-добре оставете на мен да ви изуча как се оцелява в морето.
	Останалите мъже бавно взеха да се събират около тях и това още повече увеличи тревогата на Джесика.
	— Науча — поправи го тя, като се бореше с толкова силно нервно напрежение, че чак раменете и врата я боляха. — Обучението е еднакво във всички занаяти. Вие обаче не се справяте добре с него.
	Мъжът вкара ръце в джобовете си и започна да се люлее на пети и да се усмихва студено през гъстата си червена брада.
	— Когато на моряк му се каже да отиде да донесе нещо, по-добре да не забравя какво точно е то.
	— Но той е още д-дете! — възрази Джес. Гласът й изплющя и я удари като камшик. Несъзнателно се отдръпна едва.
	Нещо в нея се пречупи, когато осъзна, че безценното й и толкова трудно постигнато самообладание е толкова крехко и чупливо. Успяла бе да се самоубеди, че ако на тези години се изправи срещу насилник, ще успее да спре действията му — нещо, което не можеше да стори като дете. Вярваше, че вече е по-силна и ще съумее да каже онези тежки думи, които таеше в себе си от малка. Но ето че в момента стоеше тук със свит стомах и изправен гръб и цялата се тресеше от напрежение.
	— Момчето е преди всичко моряк. — Мъжът се протегна, хвана хлапето за косата и го дръпна силно. То се препъна и извика тихо. — Трябва да си изкарва прехраната и да не се пречка на другите.
	Джесика преглътна и се опита да потисне страха си.
	— Доколкото видях, вие препречихте пътя му.
	— Лейди Тарли. — Джес се обърна, когато чу гласа на Алистър.
	Моряците, които се мотаеха наоколо, му сториха път да мине и на кораба настъпи тишина. Цялостното му поведение предизвикваше внимание и уважение. Джес отпусна юмруците си, но после пак ги сви, завладяна от отчаяние. Не трябваше да се нуждае от присъствието на друг човек, за да е спокойна, но явно беше така, което я накара да се почувства слаба и безпомощна.
	— Да, господин Колфийлд?
	Алистър впери внимателен поглед в лицето й.
	— Имате ли нужда от помощта ми?
	За момент Джес се поколеба какво да отговори, но след това каза:
	— Може ли да поговорим насаме?
	— Разбира се — отвърна той и погледна насъбралите се хора. — Връщайте се на работа.
	Моряците бързо започнаха да се разотиват.
	Алистър посочи мъжа, който бе ядосал Джес.
	— Ти.
	Мъжът свали протритата си шапка.
	— Да, господин Колфийлд?
	Промяната, която настъпи в Алистър, бе поразителна. Сините му очи станаха толкова студени, че Джес потрепери. Спомняше си този хладен, безразличен поглед от младостта им, ледената безпощадност, която привличаше както жените, така и безразсъдните комарджии.
	— Внимавай как се отнасяш към младия моряк — предупреди го остро Алистър. — На своя кораб не допускам грубо отношение към деца.
	Силно възхищение и удовлетвореност обзеха Джес. Явно докато е приближавал, Алистър бе видял достатъчно, за да разбере какъв е проблемът. А мнението му по въпроса означаваше много за нея.
	Джесика протегна ръка към момчето и предложи:
	— Може би трябва да дойде с нас?
	Детето ококори широко очи, в тях имаше повече ужас, отколкото по време на побоя. Поклати глава силно и пристъпи към останалите мъже.
	За момент Джесика се обърка. Очакваше от него благодарност и облекчение. След това проумя какво става. Един от най-трудните уроци, които бе научила в детството си, беше, че отлагането на неизбежното в крайна сметка води до още по-голямо наказание.
	Очите й пареха от напиращите сълзи. Изпитваше жалост както към детето пред нея, така и към малкото момиче, което самата тя бе някога. Само бе направила живота на момчето още по-тежък.
	Без да чака Алистър, Джесика се обърна и тръгна към стълбата, която водеше към каютите. Усети ръката му на гърба си и очите й се замъглиха. Остави го да я води — беше му благодарна, че я отвежда от палубата. Двамата останаха сами зад затворената врата на каютата му.
	Въпреки разсеяността си и замъглените от сълзи очи тя веднага я позна по миризмата. Неподражаемият мъжки аромат на Алистър изпълни въздуха и Джес усети, че й става горещо.
	По размер и мебелировка помещението много приличаше на собствената й каюта, но на негова територия Джесика се чувстваше по-различно. Сетивата й се изостриха в предчувствие за плътско изживяване.
	Въздъхна дълбоко, стиснала ръце — бореше се сама със себе си. Не се бе освободила от баща си, както предполагаше. И сега вече знаеше, че никога няма да успее да го стори.
	— Джесика? — Алистър я заобиколи и застана пред нея. Тя усети дъха му. — По дяволите! Не плачи.
	Опита се да се дръпне настрани, но той я хвана и я притисна до силното си мускулесто тяло. Джес допря буза до мекия плат на дрехата му. Сърцето му биеше силно и равномерно.
	— Кажи ми какво има — подкани я Алистър.
	— Този мъж ми е изключително противен. Държи се долно и изобщо не съжалява за постъпките си. Много добре знам какъв е. Истинско животно. Най-добре да се отървеш от него.
	След думите й настъпи дълго мълчание, дишането на Алистър бе прекалено равномерно, за да е нормално. Вече го познаваше достатъчно добре и знаеше, че в момента преценява какво се крие зад тревогата й и каква е причината за нея.
	— Ще си поговоря с капитан Смит. Мъжът ще бъде освободен на пристанището. — Алистър погали извивката на гърба й.
	Джесика се изправи и се отдръпна. Този мъж предизвикваше у нея желание да се обляга на него не само във физическия смисъл. А и по много по-опасен начин…
	— Джес…
	Почувства се още по-объркана, щом чу свойското му обръщение.
	— Може би ще ти се отрази добре да поговорим за причините, поради които си толкова разстроена.
	— С теб ли? — попита с насмешка и в желанието си да се отбранява насочи неприязънта си към него. — Смяташ, че трябва да се разголя пред непознат?
	Алистър прие сърдития й тон толкова добронамерено, че тя се засрами.
	— Може би съм най-добрият ти избор — отвърна той спокойно. — Аз съм безпристрастен слушател, за чието тъмно минало знаеш много. И дори да бях склонен да разпространявам тази информация безразборно, което знаеш, че няма да направя, в момента се намирам далеч от всеки, който би могъл да я използва срещу теб.
	— Това е последното, което бих искала да обсъждам — заяви Джесика и се запъти към вратата.
	Алистър застана пред нея и скръсти ръце. Начинът, по който се опита да я задържи, развали още повече и без това лошото й настроение.
	— Възнамеряваш да ме задържиш ли?
	Красивата извивка на устните му бе неговото мълчаливо предизвикателство. Но за разлика от подигравателното отношение на моряка, поведението на Алистър й вдъхна сили.
	— В момента си много уязвима — каза й. — Ще останеш при мен, докато се почувстваш по-добре.
	Сети се за казаното от Бет преди малко. Значението, което Алистър влагаше, може и да беше съвсем различно, но думите му бяха почти същите. Благодарение на по-големия опит на прислужницата си Джес вече знаеше защо толкова я привлича изкушението Алистър Колфийлд. Но все още не можеше да разбере какво ще спечели той в замяна.
	— Защо се безпокоиш за мен?
	— Ти си ми любовница, Джес.
	— Все още не.
	— Сексът вече е само въпрос на формалност — каза й с тих и задушевен глас. — Това, което се случва между нас, винаги е било неизбежно. А аз не съм човек, който се задоволява с малко. Трябва да имам всичко. И доброто, и лошото.
	— Очакваш просто да излея всичко пред теб? — Думите й прозвучаха накъсано заради внезапно обзелия я копнеж. — Няма ли да ме направи това същата като онзи груб моряк? Да принудя друг човек да понесе бремето на личните ми тревоги?
	Алистър направи крачка към нея.
	— За разлика от момчето, аз мога да поема това бреме. Нещо повече, искам да го поема. Искам всяка частица от теб.
	— Защо?
	— Защото желанието ми към теб не знае граници, а ти също не трябва да се ограничаваш. По никакъв начин.
	На Джес й идеше да започне да крачи напред-назад, но благодарение на дългото си обучение се въздържа. Дамите не крачат нервно напред-назад. Не излъчват нищо, освен ведрост и спокойствие. Те съществуват, за да облекчават бремето на мъжете, а не да допринасят за него.
	И въпреки това Алистър Колфийлд — най-мъжественият от всичките й познати — беше единственият човек, с когото се чувстваше способна да сподели и най-мрачните сенки в душата си. Бе сигурна, макар да не знаеше на какво се дължи тази сигурност, че той няма да си помисли нищо лошо за нея, за разлика от другите, нито пък ще промени държанието си. Алистър познаваше тъмните страни на живота. Беше живял с тях, беше ги приел и този житейски опит, изглежда, го бе направил по-силен. Джесика все още се изумяваше, щом си помислеше колко амбициозен е бил, колко безскрупулно съсредоточен е бил върху целите си, колко готов е бил да загуби благоволението на обществото, за да преуспее и да стане самостоятелен.
	Бил е прекалено млад, когато вродената му чувственост и красота са го превърнали в обект на похотливите интереси на хора с нисък морал. Знаел е, че сам трябва да се погрижи за бъдещето си, така че се е опитал да извлече възможно повече преимущества от неблагоприятните обстоятелства. Но какво ли му е струвало това?
	— Джесика, защо ме гледаш така, за какво си мислиш?
	Беше вперила поглед в него, прехласната от тъмната му красота и опасността, която излъчваше. Нямаше необходимия опит, за да определи какво точно е онова особено нещо, за което Бет бе споменала, но беше жена и притежаваше всички първични инстинкти на нежния пол. Алистър излъчваше неподправена чувственост, която бе направо опияняваща. Когато не беше с него, ужасно много й се искаше да са заедно. През последната седмица задълбочаването на това желание я плашеше, тъй като много добре съзнаваше, че между тях не може да се получи дълготрайна връзка.
	Нейният свят беше друг, съвсем различен от неговия. За кратко пътищата им се бяха преплели, но скоро щяха пак да се разделят. Джесика не можеше да остане на Антилските острови завинаги, а той нямаше дълго да изтърпи лондонското общество, дори сега да твърдеше обратното. Не само желанието му към нея не знаеше граници. Алистър беше смел и дързък, силен и изпълнен с живот. Висшето общество, чийто морал тя самата въплъщаваше благодарение на обучението си, щеше много скоро да го задуши и отегчи.
	Не, тя нямаше опита на Бет, но Алистър — да. Той също бе споменал, че връзката им няма да продължи дълго. Щеше да започне и да приключи еднакво бързо. Между тях щяха да останат само най-нежни чувства и благодарност. Джес трябваше да се довери на здравия им разум.
	— Възхищавам ти се — отвърна.
	Алистър не помръдна, но Джесика усети как той замря.
	— След всичко, което знаеш за мен?
	— Да.
	Настъпи тежко мълчание.
	— Ти си единственият човек, който знае за миналите ми прегрешения и въпреки това ми казва подобно нещо.
	— Не се поколеба да бъдеш честен с мен. Трябва да си имал известна вяра, че съм широко скроен човек.
	— Имах своите съмнения — призна той напрегнато. — Но да, наистина вярвах, че е по-вероятно да пренебрегнеш греховете ми, отколкото да ме упрекнеш за тях.
	Нещо топло и нежно запълни празнотата, която Джесика усещаше в гърдите си доскоро.
	— Аз самата не вярвах, че съм способна на това.
	Не намираше думи да обясни какво усеща. Победоносното чувство в нея нямаше нищо общо с поражението, което бе изпитала, когато си тръгна от палубата. Струваше й се невъзможно две толкова различни емоции да следват така бързо една след друга.
	Разумът й не бе накърнен. Решението й не зависеше от друг, освен нея.
	Наистина, тялото й бе понесло щети, а страхът понякога светкавично обземаше съзнанието й. Но разумът й си оставаше незасегнат. Тя можеше да прецени Алистър, като излезе от строгите критерии, към които й бе втълпявано да се придържа. Въпреки огромните си усилия баща й се бе провалил, защото Джесика не разсъждаваше като него. В нея имаше кътчета, които не бе успял да достигне. Усещането за свобода, което това откритие й даде, бе изключително дълбоко и разтърсващо. И тъкмо Алистър го бе направил възможно. Ако не беше той, Джес навярно никога нямаше да се изправи пред този избор, който й донесе просветление. Никога досега пред нея не бе стояла възможността да приеме нещо, което за другите би било неприемливо. Такива решения бяха невъзможни за хора като Джесика.
	Алистър стоеше неподвижен като статуя и не помръдваше, докато нейният свят се преобърна наопаки.
	Разбра какво се крие отвъд красивата му външност — той все още не бе приел собствения си избор. Не и по начина, по който с готовност бе приел нея.
	Много внимателно развърза панделките на бонето си, свали го от главата си и го постави на стола. Отправи се към вратата, мина покрай Алистър, който се извърна да я погледне, но не я спря. Знаеше, че той ще я последва, ако реши да си тръгне, и си помисли каква щастливка е.
	Пусна овалното резе и чу зад гърба си как Алистър си поема шумно въздух.
	Джес отиде до леглото и седна внимателно на ръба му.
	Потръпна в трескаво очакване от похотливото изражение, което се появи на красивото му лице. Но то бързо изчезна и Алистър доби суров вид.
	— Във връзка с нашия облог — започна той и скръсти ръце на гърба си, — трябва да ти напомня колко нередно е присъствието ти в заключената ми каюта.
	На устните й се появи широка усмивка. До този момент не бяха имали възможност да играят обърнатите си роли, както се бяха договорили.
	— Приличам ли ти на човек, който се интересува какво е редно и какво не?
	— Замисли ли се какви могат да бъдат последствията?
	Да усети ръцете му по тялото си. Устата му. Грубите му, но умели действия, които й доставяха толкова удоволствие. Имаше нужда от тази близост. Изпитваше огромна обич към него и благодарност за промените, които бе предизвикал в живота й.
	— О, да, обмислих всички последствия.
	В очите му пламна огън, когато чу задъхания й отговор.
	— Би трябвало да ги изброя, за да съм сигурен, че ги разбираш.
	— Недей — спря го Джес. — Моля те, без игрички и облози. Не сега.
	— Кажи ми защо отстъпи така изведнъж.
	— А защо не?
	— Защо точно сега? Отправих ти покана да дойдеш в каютата ми и ти дни наред не й обърна внимание. Само преди секунди се опита да си тръгнеш. Какво предизвика такава бърза промяна? Искаш да забравиш ли? Допускаш, че сексът с мен действа също толкова добре, колкото виното? Трябва да те предупредя, че аз не съм от такава добра реколта като него.
	— Нямам желание да забравям каквото и да било. Всъщност бих искала да запомня всяка секунда от този ден.
	Алистър остана безизразен, но въздухът около него сякаш се раздвижи.
	— Чувствам те много близък — заяви Джесика. — Но не достатъчно. Ако се съблечем, значително ще променим нещата.
	— Не искам да си прекалено напрегната или пък наранена.
	— Не съм. Вече не.
	Вниманието към нея говореше толкова много за намеренията му. Ако искаше само секс, нямаше да се тревожи толкова защо тя му се предлага.
	— Не е ли достатъчно, че те искам? Трябва ли да има и друго?
	— Не съм готов да спра, както сторих предния път. Посред бял ден е. Ще минат часове и някой ще започне да те търси. Ако не друг, то поне камериерката ти и прислужникът ми ще разберат какво е станало. Може и да не са само те, ако се увлечем и някой ни чуе.
	Джесика го изгледа внимателно.
	— Опитваш се да ме разубедиш. Може би ти си този, който е променил решението си?
	Знаеше, че не е вярно, разбираше го от неприличния му поглед, но не можеше да разбере защо той разсъждава по този начин.
	— Искам те от толкова дълго — каза дрезгаво Алистър. — Вече дори не си спомням какво е да живея без този копнеж. Но ти трябва да осъзнаваш какво правиш. Искам добре да си помислиш коя си, къде си и кой съм аз. Помисли си какво ще стане, след като веднъж прекрачим границата. Помисли се как ще излезеш от тази каюта — разрошена и добре изчукана. Помисли си как ще седнеш срещу мен на масата за вечеря, заобиколена от други мъже, които в момента, в който те погледнат, ще разберат, че съм те чукал здраво в продължение на часове.
	Грубостта му я разтърси физически и Джесика с изненада установи, че се възбужда още повече — нещо, което никога не бе очаквала. Лицето й пламна. Пред нея не стоеше нежен любовник. А мъж, прочут с острия си ум, чийто език можеше да омайва и посича еднакво умело. Мъж, който би направил всичко, за да постигне онова, което иска.
	А сега искаше нея. Разклатеното й самочувствие доби сила от този факт.
	Алистър прекоси стаята и застана пред Джесика.
	— Трябва да знаеш какво правиш тук — повтори с твърд, груб глас. — Мога да чакам, докато си готова.
	— Не искам да чакам повече. — Изправи се бързо и посочи най-близкия стол. — Седнете, господин Колфийлд. Време е да бъдете мой.


>	Глава 13

	Алистър рязко си пое въздух и издиша бързо. Завъртя се на пета и отиде до стола. Спря за момент, за да свали връхната си дреха и да я остави на облегалката, след което седна.
	— Според споразумението ни, аз би трябвало да съм гласът на разума. Образец на благопристойност.
	Джес го наблюдаваше и се наслаждаваше на грациозната чувственост на движенията му. Наслаждаваше се и на мускулестия му гръб и с нетърпение очакваше да види Алистър без дрехи.
	— Както искаш, но няма да ме разколебаеш. Знам обаче, че никак не обичаш да губиш облози.
	Алистър подпря ръце на коленете си и зачака. Премреженият му поглед издаваше напрегнатото му очакваше. Джесика видя очертанията на възбудения му пенис и се задъха.
	— Не и в този случай. Бих дал цялото си състояние, за да преспя с теб. Загубата на облога ни е смешно малка цена, която бих платил с готовност за тази привилегия.
	От разгорещения начин, по който той й говореше, Джес усети, че корсетът я стяга все повече. Беше непоносимо. Искаше да се освободи от него, затова отиде до Алистър и се обърна с гръб.
	— Помогни ми.
	Пръстите му я докосваха съвсем леко, твърде леко, за да утолят жаждата й за него. Когато двете части на дрехата й се разделиха, Джесика усети, че започва да й става топло, почувства се леко опиянена. Ароматът на кожата му — екзотичната смесица от ухания, която бе само негова, изпълваше ноздрите й всеки път, когато си поемеше въздух. Знаеше, че той е не по-малко възбуден от нея, и копнееше да докосне голата му плът, да притисне нос и устни към нея.
	Алистър дръпна ръкавите от раменете й и Джес се измъкна от роклята, остави я да се свлече на земята. После се зае с корсета й, разхлаби връзките с умение, придобито от дългия опит. Самата тя с наслада бе наблюдавала това негово умение някога, спомняше си го ясно, сънуваше го. Той й помогна да прокара корсета покрай бедрата си и Джесика излезе от него с ново усещане за свобода и липса на задръжки.
	— Джес — прошепна Алистър. В следващия миг я обгърна и зарови лице във врата й. Обхвана гърдите й с едрите си ръце и започна да мачка болезнената плът силно, но в същото време нежно.
	Джесика отпусна глава назад, затвори очи и от устните й се отрони въздишка. Желанието да му се отдаде бе почти неустоимо, но тя успя да се въздържи. Ако му позволеше, той щеше да я обладае, а тя не желаеше това. Имал бе достатъчно много жени, които са очаквали от него да си свърши работата в леглото. Не искаше да прилича на тях — особено след грубите думи, които му бе наговорила вечерта, която прекараха заедно в каютата й. Искаше да му достави удоволствие и той да го приеме.
	Обърна се внимателно в ръцете му и застана между разкрачените му крака. Обхвана лицето му и притисна устни до неговите, очакваше той да я целуне така, че да се почувства привлекателна и желана. Алистър обви ръце около кръста й и я привлече към себе си.
	— Позволи ми да ти се наслаждавам — прошепна, допряла устни до неговите. — Миналия път ми отказа…
	— След седем години очакване не можеш да ме молиш да съм търпелив.
	Джес прокара пръсти през плътните му копринени коси.
	— След седем години какво са още няколко минути?
	Алистър сведе глава и изпъшка тихо, смело впери в нея изгарящ, страстен поглед. Джесика се удиви, че е способна да предизвика подобна реакция в сластолюбец като него, толкова красив и чувствен. Тя беше благородна дама, известна с хладното си поведение, а той излъчваше такава страст и похот, че я разтапяше само с поглед.
	Погали с върха на пръстите си тъмните му извити вежди. Те обграждаха невероятни очи с гъсти мигли, а формата им придаваше дяволит израз на лицето му. Погали с палци изваяните му скули и го задържа неподвижен, докато притисна устни до върха на аристократичния му нос.
	— Боже мой! — възкликна Алистър дрезгаво. — Ако смяташ да ме убиваш, моля те, прояви милост и го направи по-бързо. Не ме измъчвай.
	Джес се отдръпна и се зае да развързва вратовръзката му.
	— Още нищо не съм направила.
	— Подлудяваш ме.
	Алистър я хвана за бедрата и я притегли достатъчно близо до себе си, за да улови твърдото настръхнало зърно на гърдата й с горещите си устни. Издаде нисък, страстен звук и Джес се отпусна в ръцете му.
	Изгаряше я с устни дори през тънкия ленен плат на ризата й. Тя ахна и изви гръб, а вагината й се сви жадно и нетърпеливо. Хвана се за раменете му, за да се задържи, защото коленете й омекнаха. Езикът му се движеше по гърдата й с безжалостно умение и я караше да си спомня допира му от предишния път. Когато гърдата й натежа от желание, а зърното й набъбна и се зачерви, той отдръпна устни, за да окаже същото внимание и на другата. Джес усети горещите капки на собствената си възбуда, мястото между краката й се овлажняваше в очакване.
	— Искам те гол — простена. — Искам да те почувствам в себе си.
	Той я пусна и изпъшка тихо:
	— О, непременно, любов моя. Ще почувстваш всеки сантиметър. Никога не съм бил така възбуден. Ще те изпълня докрай, а ти ще свършваш отново и отново, и отново…
	Алистър бързо разкопча копчетата от слонова кост на жилетката си и я съблече. Когато се изправи на крака със силно, грациозно движение, Джес отстъпи назад с треперещи крака, усещаше тялото си като чуждо. Сякаш се бе превърнала в кълбо от усещания и желания — емоциите, които изпитваше, бяха толкова бурни, че би могла да избяга от страх, ако краката й не бяха натежали от похот.
	Седем години. Имаше чувството, че през цялото време е изпитвала копнеж по него някъде дълбоко в себе си и само е чакала докосването му, за да пусне на свобода това чувство. Сега то я заливаше на горещи вълни, обливаше кожата й и Джес вече усещаше тънката си риза и гащи като тежко бреме. Но не смееше да ги свали. Дори така бе прекалено уязвима, прекалено разголена. Не разполагаше с нито една от преградите, които бе свикнала да издига в своя защита — строгото поведение, хапливите забележки, безупречните си маниери. Не знаеше коя е жената, скрита зад онези защитни стени, и сега това я караше да се чувства открита и незащитена.
	Алистър, който дори не подозираше за бурята в душата на Джес, развърза връзката си и я хвърли настрани. В следващия момент свали ризата през главата си. Протегна се към копчетата на бричовете си, но тя го спря:
	— Недей — каза и преглътна трудно, вперила поглед в него.
	Колкото и елегантен да изглеждаше облечен, под дрехите си бе наистина забележителен представител на мъжкия пол. Равномерният тен, получен при допира на слънчевите лъчи до кожата му, издаваше колко често Алистър ходи без риза, а големите бицепси и релефните му коремни мускули бяха свидетели, че често се труди заедно с хората, които работят за него.
	Джес вдигна ръка да го докосне и несъзнателно направи крачка към него. Притисна длан до топлата му кожа и през тялото й преминаха тръпки. Сърцето й биеше силно. В Алистър имаше толкова сила и власт. Нетърпението му бе видимо и осезаемо, мускулите му — твърди и прекрасни. Тя изгаряше от страст, възбудена от мъжествеността му; трепереше от желание само при мисълта, че той ще насочи цялата си енергия към това да й достави удоволствие.
	Алистър стисна китката й.
	— Желая те болезнено.
	— Не само ти — прошепна Джесика и измъкна ръката си от хватката му, за да докосне широките му рамене. Погали ги с две ръце, след което се спусна надолу към бицепсите му. Стискаше го, но мускулите му не поддаваха под натиска й, сякаш бе направен от топъл мрамор. Искаше бавно, без да бърза, да го докосне целия, да допре нос до него и да поеме аромата му дълбоко в гърдите си. Желаеше го. В момента го желаеше повече от всичко на света. Имаше чувството, че страстта, която досега бе потискала, я е завладяла напълно. След като всичките й защитни стени бяха рухнали, от Джес не бе останало друго, освен страстта и копнежа по този мъж.
	Алистър стисна юмруци, когато тя спусна ръце към твърдите като камък мускули на корема му.
	— Овлажни ли се вече? Чувстваш ли се празна, понеже не усещаш члена ми в теб?
	Джес кимна и усети вагината си свита в очакване.
	— Остави ме да те изпълня — измърка той като олицетворение на изкушението. — Остави ме да ти го вкарам и да те накарам да свършиш…
	— Не още. — Обгърна го с ръце и се притисна до него. Отлагаше капитулацията си, защото първо искаше да почувства неговата. Прокара езика си по твърдото плоско зърно на гърдата му.
	Той издиша шумно и силно стисна бедрата й.
	— Още малко и ще те притисна до стената, тогава няма да имаш никакъв избор.
	— Къде е прословутата ти способност да се въздържаш, която демонстрира онази вечер?
	— Ти беше пияна. Още преди да започна, знаех, че няма да те имам. Сега… вече няма връщане назад. Само след секунди ще те обладая така, както съм мечтал толкова дълго време.
	— Алистър…
	— По дяволите, старая се да се държа като цивилизован човек! — изруга той и силно притисна устни до челото й. — Опитвам се да се въздържа да не те избутам на палубата и да се нахвърля върху теб като див звяр. Но аз съм просто мъж, при това с много недостатъци, и чудесно знам колко добре ще се получат нещата между нас. Няма да искам да спра, затова съм нетърпелив да започна.
	Джес замря, горещият й дъх докосваше кожата му; цялата се стегна, притисната от тежестта на очакванията му. Нямаше да го преживее, ако го разочароваше. Не можеше да позволи да се случи нещо подобно. Алистър очакваше да получи огромно удоволствие и тя бе твърдо решена да му го достави. Започна да разкопчава копчетата на бричовете му.
	Той протегна ръка към косата й и издърпа фибите, които крепяха прическата й.
	— Искам да усетя как косата ти докосва тялото ми. Искам да я стисна в ръце и да не ти позволя да мърдаш, докато те чукам силно и дълго.
	С треперещи ръце Джесика го обгърна и понечи да свали бельото му. Алистър изпъшка и се изви.
	— Толкова си горещ — прошепна, удивена от топлината му. Отстрани дрехите му, за да не й пречат, и го освободи. Алистър издаде нисък животински звук, когато тя взе в ръце натежалия му член.
	Джес си пое рязко въздух и впери поглед в прекрасния му нетърпеливо надигнат пенис. Навярно е трябвало да предположи, че всички части от него са еднакво прекрасни, но в това отношение бе твърде неопитна. Беше свикнала да бъде с един-единствен мъж и никога не бе очаквала, че ще има интимна връзка с друг.
	Започна да го изследва внимателно с очи и пръсти. Плъзгаше ги по извиващите се плътни вени, които преминаваха по цялата му дължина. Беше възбуден до краен предел. Макар и дръпнати нагоре в готовност, тестисите му бяха впечатляващи и огромни — сякаш доказателство за мъжествеността му, която личеше от високото му самочувствие и арогантно поведение.
	Джес се запита дали ще успее да го поеме. Членът му беше толкова плътен и дълъг, широк от главичката чак до корена.
	— Кажи нещо — подкани я Алистър дрезгаво. — Кажи ми, че го искаш.
	— По-добре да ти го покажа. — Облиза устни и се отпусна на колене.
	— Джесика!
	Накъсаният му остър възглас я развълнува дълбоко и я накара да забрави неудобството, което голите дъски под коленете й причиняваха. Алистър стоеше неподвижно, вплел ръце в косата й. Мъчително се опитваше да си поеме въздух, а коремът му блестеше от пот.
	Беше сигурна, че поне така ще успее да му достави удоволствие. Разтвори устни. Устата й се наля със слюнка и Джес пое едрия му член.
	— Боже мой! — изпъшка Алистър и се разтресе силно.
	Тя усети първите горещи капки сперма върху езика си. Простена, когато усети богатия му вкус, и го засмука силно — искаше повече от него.
	— Да… Джес. Да. — Алистър държеше лицето й в ръце и галеше с палци бузите й. — Мечтаех си за това. Толкова силно желаех да те усетя по този начин, че щях да се побъркам.
	Той размърда бедра и раздвижи члена си в устата й. Красивите черти на лицето му се изостриха от желанието, кожата се опъна по изваяните му скули, чувствените му устни се извиха в гримаса, която издаваше едновременно удоволствие и болка. Ако не я гледаше и не я докосваше с огромна нежност, Джесика сигурно щеше да се уплаши от неудържимото му желание.
	Пот изби по горещата й кожа. В съзнанието й се появи споменът за онова, което Алистър бе направил с нея онази вечер, за допира на пръстите и езика му по тялото си. Вътре в нея. Спомни си непоносимото върховно удоволствие. Искаше и тя да му достави такова, искаше и в него да остане незабравим спомен.
	Джесика стисна с една ръка мускулестото му бедро, а с другата обхвана скротума му. Алистър изруга задавено и изви тяло, докато тя поемаше тежестта на тестисите му и масажираше с пръсти опънатата им кожа. В същото време продължаваше да плъзга език по меката като кадифе главичка на члена му и да се придвижва по нежната част на обратната му страна.
	— Боже мой! — простена Алистър, а мускулите на корема му се свиха. — Смучи ме, Джес… поеми ме още по-дълбоко… да, точно така…
	Джесика стисна здраво плътната основа на пениса му и усети как Алистър потръпна и изруга. Беше неустоим, толкова възбуждащ и напълно отдаден на удоволствието. Тя стисна силно бедрата си, за да облекчи непоносимата болка, причинена от крайната възбуда на набъбналата й плът. Усещаше колко силно се е овлажнила вагината й и трептеше в нетърпеливо очакване. Но повече от всичко желаеше да завърши започнатото, не искаше нищо да я разсейва, за да види как Алистър се изпразва, да попие всяка промяна в изражението му, когато се предаде на оргазма. А той, изглежда, наближаваше. Джес сякаш се бе превърнала в съвсем различна жена, в неудържимо женствено същество, което не познава граници и ограничения, нито правила и закони, в истинска дива, първична природна сила.
	Алистър търкаше опънатите ъгли на устните й с груби палци. Беше отворила широко уста, за да може да го поеме, лекото неудобство, което изпитваше, я караше да осъзнае какво прави в момента. Никога не се бе чувствала така с Бенедикт. Съпругът й винаги бе мил и грижовен, сексуалните им отношения бяха изпълнени с нежност и внимание. Алистър бе груб и невъздържан в удоволствието си, което правеше секса с него още по-богат на преживявания. Никога не се бе чувствала толкова близка и обвързана с друго човешко същество.
	— Свършвам — прошепна той дрезгаво. — О, боже… имаш невероятна уста…
	Алистър задържа главата й неподвижна и взе от нея това, от което се нуждаеше. Започна да движи бързо бедрата си, а единственото, което тя можеше да направи, бе да ги стиска и да продължава да го смуче силно и трескаво, като отчаяно галеше с език главичката на члена му. Звуците, които той издаваше, безумните му стонове и възхвали, изречени с дрезгав глас, я докараха до ръба на оргазма.
	— Да! — изпъшка той, членът му се изду още повече и в следващия момент изстреля първия залп сперма върху езика й.
	Алистър свършваше със същата ярост и отдаденост, с която вършеше всичко останало. Отметна глава с изопнати вратни жили, извика гърлено и напълни устата й. Джес продължаваше да го обработва с ръце, изцеждаше го до капка, искаше да се наслади докрай на желанието му и с необуздан възторг проявяваше собственическото си чувство към него.
	Напрежението едва бе започнало да напуска Алистър, когато той я хвана под мишниците и я изправи на крака.
	— Джесика.
	Вдигна я на ръце и я занесе на леглото.


	След изживения оргазъм, който бе толкова силен, че коленете на Алистър омекнаха, той притисна Джесика плътно до себе си. Беше обладан от желанието да я доведе до същото първично състояние, до което го бе докарала тя. Чувстваше кожата си твърде тясна, твърде тънка и опъната. Косата му бе подгизнала от пот, която се стичаше по врата му. Устата му бе пресъхнала от дрезгавите стонове.
	Никога не си бе представял, че може да изживее такова удоволствие. Джесика бе смукала болезнения му член, като че ли умираше от желание да го вкуси; стенеше и го притискаше, сякаш не може да понесе мисълта, че той ще й откаже. Като че ли би могъл да го стори. Съмняваше се, че ще съумее да се отдръпне от нея, дори корабът да започне да потъва.
	Джес зарови ръце в косата му, извиваше сочното си тяло, долепено до неговото. Алистър я остави да седне на ръба на дюшека и издърпа ризата над главата й. Хвърли я настрани и съсредоточи вниманието си върху пълните й гърди, докато тя се опитваше да си поеме дъх. Обхвана ги с ръце и погали с палци твърдите им възбудени зърна. Джес се отпусна назад и се подпря на сгънати лакти. Прекрасното й лице бе зачервено, сивите й очи бяха съвсем потъмнели, почти черни. Гъстата й златиста коса падаше небрежно по раменете. Погледът й беше премрежен и очарователен. Тя без съмнение бе най-красивото нещо, което Алистър е виждал някога.
	— Благодаря ти — промърмори и я притисна назад, за да поеме зърното на гърдата й с устни.
	Липсата на егоизъм у Джес означаваше за него повече, отколкото би могъл да изрази с думи. Беше я желал толкова много и толкова дълго, а тя му се бе отдала изцяло, при това с невероятен ентусиазъм.
	Погали с език настръхналото зърно на гърдата й, подръпна го с устни и го засмука съвсем леко. Дразнеше я. Искаше да я накара да пожелае още.
	— Алистър — шепнеше Джесика едва-едва, готова всеки миг да се предаде.
	В нея вече не бе останало нито желание за съпротива, нито предпазливост. Не беше сигурен какво точно се е случило, за да се почувства Джесика толкова освободена в ръцете му, но по-късно щеше да има достатъчно време, за да разбере причината. Единственото, което искаше засега, бе да я накара да се разтопи в ръцете му, да чуе как тя произнася името му, докато свършва.
	Пусна любопитно пръсти между бедрата й и установи, че се е овлажнила достатъчно. Проникна в нея, като премина през копринените доказателства за желанието й и вкара два пръста в отвора й. Беше готова за него. Повече от готова. Влажна и топла, готова да бъде обладана. Започна нежно да движи пръстите си напред-назад, стисна зъби, когато усети мускулите й да се свиват около пръстите му. Засмука силно зърното на гърдата й и я пусна.
	Ръцете на Джес отмаляха и тя се просна по гръб върху тъмнокафявата завивка на леглото му като паднал ангел. Алистър се изправи, хвана коленете й с две ръце и ги разтвори широко.
	— Толкова си хубава — възхити й се и погледна с желание меката розова плът между бедрата й.
	За момент се замисли дали няма да е по-добре да свалят и останалите си дрехи, но бързо се отказа от идеята. Щяха да го сторят малко по-късно, след като спермата му я изпълнеше докрай и тя се отпуснеше, преситена от наслада.
	Хвана члена си с ръка и го насочи надолу така, че чувствителната му главичка да премине през нежните й като листенца устни. Усещането беше невероятно, като че ли не бе преживял страхотен оргазъм само преди минути.
	— Все още си твърд — прошепна Джес и се надигна на лакти.
	— За теб винаги. Смятам да те чукам цял ден — обеща й мрачно. — И цяла нощ.
	— Очаквам да ми докажеш издръжливостта си.
	— Това предизвикателство ли е, милейди? — попита я и оголи зъби в нещо, подобно на усмивка. — Знаеш как реагирам на предизвикателства.
	Вряза едрата глава на члена си в тесния й процеп и усети слабо съпротивление заради годината, която бе прекарала във въздържание. Джес ахна, когато той навлезе по-навътре и прониза опънатия й отвор. Алистър потисна животинския звук на удоволствие в гърлото си и се опита да се пребори с импулса да се нахвърли отгоре й, да се вреже дълбоко и силно в нея и да стигне чак до утробата й. Щеше да е прекалено прибързано, да й отнеме възможността да усети как я обладава. Искаше Джесика да почувства как вътрешността й се разтяга сантиметър по сантиметър, искаше тя да се гърчи, докато навлиза все по-навътре в нея, искаше тя да запомни последното спокойно движение, при което ще проникне в нея чак до тестисите.
	Затова я държеше разтворена пред себе си и започна бавно да навлиза в нея, вперил поглед в мястото между краката й. Изгаряше отвътре, докато се опитваше да си поеме въздух, беше концентриран изцяло в това да усеща сатенено меката й плът, докато тя трептеше и се извиваше под него. През тялото му преминаваха твърде много горещи емоции. Потта се спускаше по гърба и гърдите му — физическата проява на невероятния контрол, който Алистър упражняваше.
	— Толкова си стегната — процеди през стиснати от напрежение зъби. — Като юмрук… толкова гореща и стегната…
	Джес се движеше неспокойно под него, хапеше долната си устна, докато той влизаше и излизаше от нея, като с всяко бавно движение проникваше все по-дълбоко.
	— Моля те, побързай.
	Надвеси се над Джесика и впи зъби в рамото й. Достатъчно силно, за да й остави белег, но не и да разкъса кожата й. Тя изстена и се надигна към устата му — съвсем първично действие, подтикнато от жаждата и ненаситността на вагината й. Подканяше го да постави пениса си там, където му е мястото. Гол. Нямаше нищо, което да разделя най-чувствителните му части от нейните. През целия си живот Алистър нито веднъж не бе обладавал жена без предпазната обвивка на кондома. Само с нея бе готов да наруши правилата си. Джесика — жената, за която знаеше, че е обречена да бъде негова, още от мига, в който я видя за първи път.
	Премести ръце от краката й на леглото, подпря се на тях и започна да движи бедра в бавен, равномерен ритъм. Тя се възползва от неочаквано получената свобода, обви крака около него и го придърпа по-дълбоко. Ахна и извика името му, когато той вкара члена си докрай, чак до самия корен.
	Алистър остана неподвижен, опитваше се да се контролира. Мъчеше се да й даде възможност напрегнатото й тяло да свикне с пулсирането на огромния му твърд пенис. Джес впери поглед в него с широко отворени очи, които блестяха като прозорци към душата й. Нямаше и следа от леденото високомерие, с което бе известна в обществото. Гореше под него, около него; изкуственото й поведение и дистанцията помежду им бяха напълно изчезнали. Никога преди не бе виждал подобно изражение на лицето й, но то отразяваше съвсем точно и неговите чувства — беше дълбоко развълнуван и напълно открит пред нея.
	Когато Джесика се надигна и го целуна по стиснатата челюст, нещо в него се пречупи и го разтърси до дъното на душата. Копнежът по нея бушуваше у Алистър, подхранван от седемгодишното очакване да бъде точно там, където бе в момента. И все пак тя възпря необузданото му желание с една-единствена лека целувка. Беше опустошен от нежността й, изправена пред свирепото му желание. Притисна влажната си буза до нейната, зарови лице в нея и вдъхна мириса на секс и похот, както и аромата на любимата жена. Джесика му пасваше идеално, макар че бе тясна, точно както бе очаквал. Неговата красива, безупречна Джес. Жената, която с един бърз поглед усмиряваше цяла стая, пълна с бликащи от енергия хора. И все пак тялото й бе създадено така, че да го обгърне — него, мъжа, чиято съдба бе да доставя удоволствие на жените по възможно най-екстравагантни начини.
	Без да проявява излишно самочувствие, Алистър знаеше, че е щедро надарен от природата. Откакто бе установил какво удоволствие може да предложи на жените, използваше размера на члена си като преимущество.
	Но Алистър не бе създаден за тези жени, а за Джесика, точно както тя бе изваяна за него. Щеше да я накара да проумее това, каквото и да му струваше.
	Обходи с език линията на ухото й и усети как влажната й вагина се стегна около него.
	— Идеално — прошепна и я последва, когато тя се излегна на леглото. — Две части на едно единно цяло.
	Джес стисна горната част на ръката му и облиза долната си устна, описваше малки кръгове с бедра, сякаш подготвяше място за него.
	— Моля те — помоли го с онзи тих, гърлен глас, който го разбиваше.
	Алистър стегна мускулите си, постави длани на леглото и бавно извади члена си, като се наслаждаваше на усещането, че тя отказва да го пусне. Вкара го отново с известна трудност, трябваше да натисне, за да преодолее стегнатата й съпротива. Джес отметна глава и затвори очи, нещо, което не искаше да й позволи. Трябваше да остане с него и да види със собствените си очи как той ще премине през бурята, която усещаше, че наближава. Напрежението от неизбежния оргазъм стискаше тестисите му като в юмрук и пулсираше по цялата дължина на члена му; предупреждаваше го, че жената под него скоро ще го изцеди. Макар да знаеше, че тя може да го съсипе, Алистър не бе способен да се отдръпне от нея. Джесика безвъзвратно го бе уловила в примката си през онази далечна нощ, омагьосала го беше и нямаше връщане назад. За него вече не съществуваше друг избор. Трябваше да направи така, че и той да е единственият избор за нея. На всяка цена.
	Мушна ръце под раменете й, обхвана главата й и Джес вече не можеше да помръдне. Притисна устни до нейните, като наклони глава, за да навлезе по-дълбоко в устата й. Тя го обхвана през кръста и се надигна към него. Потта им се смеси и прилепи телата им, което направи действията им още по-непринудени и разгорещени. Алистър се движеше. Джесика се движеше заедно с него. Скоро установиха свой собствен ритъм. Тя впи нокти в гърба му, той я целуваше така, сякаш ще умре, ако отлепи устни от нейните. Движеше езика си напред-назад също като члена си — искаше да я подлуди и с двете, да я накара да се почувства обезумяла и отчаяна като него самия.
	Завъртя бедра, навлезе в нея с твърдия си като желязо пенис и се наслади на всеки нюанс от трескавата й реакция. Откри една точка, която я караше да потръпва под него, и реши да я разучи по-подробно, затова я притискаше отново и отново. Алистър изръмжа, когато тя достигна до оргазъм и отказа да пусне пронизващия я член с нежните мускули на вагината си. С неимоверно усилие успя да запази контрол, искаше да я наблюдава, докато преминава през това сладостно усещане, а после да се отдаде и на своя собствен оргазъм — по-силен от първия, който бе изпитал с нея.
	Забави тласъците си, плъзгаше се плавно навън-навътре и вдигна глава, за да види как я обзема удоволствието. Сега, когато тялото й бе силно овлажнено, движенията бяха много по-лесни. Погледът й бе премрежен, устните — подути. Прошепна името му: „Алистър“. И членът му набъбна още повече.
	— Ти не си… Все още…
	— Цял ден — припомни й и започна да се движи по-бързо. — Цяла нощ.
	Джес притисна пръсти в гърба му. Обви по-здраво крака около бедрата му.
	— Да, моля те.


>	Глава 14

	Джесика се събуди с усещането, че някой плъзга твърди пръсти напред-назад по ръката й. Лежеше по корем, прехвърлила ръка през гърдите на Алистър. Усещаше тялото си тежко и болезнено, доста употребено. За известно време остана да лежи така — опитваше се да възприеме странния факт, че се е събудила до мъж. Беше учудващо приятно и затвърждаваше усещането за близост, което се бе зародило между тях, докато правеха любов.
	Навън вече се стъмваше. Слънчевата светлина, която преди навлизаше през страничния отвор, вече бе намаляла. Минали бяха няколко часа, както и няколко разтърсващи оргазма. Досега не знаеше, че тялото й е способно да преживее още един оргазъм така скоро след първия, нито пък че мъжкото тяло е способно на подобна сексуална издръжливост. Понякога Бенедикт я беше обладавал повече от веднъж на нощ, но между двата акта винаги имаше разстояние от няколко часа. На Алистър му трябваше съвсем малко време, за да се възстанови… броени минути. Твърдеше, че тя е причината за това, защото много силно я желаел. Той, разбира се, бе по-млад от Бенедикт. По-млад и от нея… но тя отказваше да мисли за това.
	Но най-голямото разкритие за Джес беше, че необузданата страст на Алистър вече не я плашеше. Как можеше да я плаши, когато и тя изпиваше нещо подобно към него? Благодарността, която Бет й бе казала, че ще изпита, бе само една от емоциите, които се бореха в нея. Чувствата, които изпитваше към мъжа до себе си, бяха толкова силни, че сякаш я задушаваха.
	Размърда се, прехвърли крак през неговия и долепи устни до бицепса му. Алистър издаде нисък, одобрителен звук.
	— Ако знаех — започна с блеснал поглед, — че сексът ще те направи толкова благосклонна, щях да те вкарам в леглото си много по-рано.
	— Една седмица не е ли достатъчно бързо? — попита Джес и се стресна, когато призна на глас колко бързо е успял да пробие защитата й.
	— Една седмица, предхождана от седем години — напомни Алистър, хвана ръката й, отпусната на гърдите му, и я целуна по кокалчетата. — Какво смекчи съпротивата ти и те накара да се държиш мило?
	— Досега не разбирах множеството аспекти на взаимоотношенията ни. Виждах връзката ни само като излишно усложняване на обстоятелствата. Нямах представа, че любовната афера е нещо естествено за една вдовица; част от процеса на възстановяване, който й дава възможност да продължи живота си, след като е загубила съпруга си.
	Алистър стисна ръката й малко по-силно.
	— Това днес ли го откри?
	Джесика кимна и се плъзна по-близо до него, като прехвърли половината си тяло върху неговото. Чувстваше се много добре с Алистър. В безопасност. Свободна.
	— Сега вече съм готова да ти се наслаждавам изцяло, след като знам, че когато дойде време да се разделим, ще го направим с добри чувства. И аз ще бъда по-силна и по-издръжлива след това изживяване.
	— Значи за теб ще бъда само едно изживяване… — Алистър прозвуча малко замислено. — Кога според теб ще настъпи моментът за приятелската ни раздяла?
	Джес сви рамене:
	— Нямам представа. И, честно казано, краят вече никак не ме засяга.
	Променила се бе из основи в толкова много отношения. За нея Алистър щеше да бъде не само изживяване, а и приключение, заредено с толкова много възможности, колкото и пътешествието й до Антилските острови.
	— А ако засяга мен? — измърмори той. Изрече думите небрежно, затова не прозвучаха тежко.
	Заболя я от това, но Джес положи усилия да не го покаже. Нямаше вина, че не знае как да се държи в необвързваща връзка, а и не искаше да му дава основание да съжалява, че се е захванал с нея.
	— Това са само гръмки фрази. И двамата знаем, че ти пръв ще се отегчиш от мен.
	— Нека да изясним нещата. Значи ти ще ме държиш като свой любовник, докато един от нас престане да желае другия?
	— Много по-добре от мен знаеш как се постъпва в подобни ситуации.
	С бързо и умело движение Алистър я завъртя, така че да легне по гръб. Надигна се над нея, като държеше краката й разкрачени, и се настани между тях. Миризмата на кожата му, примесена с нейния аромат, бяха по-стимулиращи от всякога.
	— Осъзнаваш ли, че отново ме предизвика? — измърка Алистър. — Този път да те омая завинаги.
	Джесика вдигна поглед към него, възхищаваше се на начина, по който тъмната коса падаше около лицето му и му придава порочен, греховен вид. Прокара пръсти по извивката на едната му вежда.
	— Знам, че бързо ще ти омръзне любовница, която непрекъснато се умилква около теб.
	С добре овладяно завъртане на бедрата той постави главичката на пениса си до отвора на вулвата й и вкара само няколко сантиметра вътре. Джес бе влажна от спермата му, изпълнена с нея. И все пак искаше още, плашеше се от това колко много го желаеше. Алистър постави ръката си между тях, намери клитора й и го погали със съвсем леко движение. Тя въздъхна и изпъшка тихо. Усещаше болка и беше отекла, но това не можеше да я спре. Искаше да се отдаде на уменията му и на съсредоточения му стремеж да й достави удоволствие. Трябваше да намери начин да забрави разговора за края на връзката им, след като все още бе така силно влюбена в началото й.
	Алистър доближи устни до нейните, изви ги в усмивка, която не смекчи решителния му поглед.
	— Предизвиквам те да го докажеш.
	Спусна се върху нея и вкара члена си. Джес извика, защото не очакваше такова нападение от него. Преди това той бе съвсем внимателен с нея, оставяше я да възприеме всяко усещане, преди да премине към следващото. Този път като че ли искаше твърдо и смело да заяви, че тя му принадлежи. Джесика започна да се гърчи под него, опитваше се да поеме плътния му член, с който Алистър я бе пронизал дълбоко.
	— Умилквай се около мен — помоли я той мрачно. — Обсипи ме с вниманието си. Виж какво ще излезе от това.
	Джес щеше да му каже, че изобщо няма желание да ускорява края на връзката им, но той започна да навлиза в нея. Колкото и плавни да бяха движенията му, бяха по-груби от предишния път. По-мощни. С всяко навлизане Алистър проникваше чак до края, галеше нервните й окончания с плътния си великолепен пенис и от този допир Джесика настръхваше цялата. Впи пръсти в гърба му и го придърпа по-близо до себе си.
	Алистър докосна слепоочието й с устни, потърка буза в нейната и по него полепна потта, избила по кожата й.
	— Този път, Джес — прошепна, — ще те изчукам истински. Както исках да те изчукам през всичките тези години.
	Грубата заплаха, изказана с дрезгав глас, бе в пълно противоречие с нежната му целувка. Желанието й се изостри. Алистър хвана крака й в свивката под коляното и го вдигна нагоре, с което я отвори още по-широко, Джес извика при последвалия силен тласък. Усещането, че той прониква безкрайно дълбоко в нея, й достави страхотно удоволствие, граничещо с болка. Прехапа устни, за да заглуши виковете си.
	— Искам да те чуя.
	Подпрял длани на дюшека, Алистър поддържаше тялото си изправено с лекота. Бедрата му бяха във въздуха, което му осигуряваше пълна свобода на действие. Сега, след като бе прехвърлил крака й през горната част на ръката си и наклонил таза й, Джес бе напълно беззащитна в ръцете му. Той движеше напред-назад члена си с невероятна бързина, надигаше бедра нагоре-надолу и пляскаше тежките си тестиси в нея в бърз, възбуждащ ритъм.
	— Кажи ми колко много ти харесва — шепнеше й, — колко добре се чувстваш…
	Тихи стенания на удоволствие се изтръгваха от гърдите на Джесика и я заливаха безметежно. Алистър я обгръщаше със силното си тяло, властваше над нея, не й позволяваше да мисли за нищо, освен него. Всичко, което до този момент й бе служило за опора, изчезваше, бяха й останали само първичното желание и страстният копнеж. Сливаше се с мъжа, който я обладаваше така, сякаш му принадлежи, с всяка клетка от тялото си.
	— Джес — простена Алистър. Пот капеше от косата му, докато я приковаваше с бедрата си. — Никога няма да се уморя от това. От теб. Господи… Мисля, че никога няма да спра.
	— Не спирай. — Джес прехвърли свободния си крак през бедрата му и го обхвана така, че тялото й да се пригоди към забързания му ритъм. — Не спирай.
	Наближаващият оргазъм докосваше кожата й като пламък; шепотът, изпълнен с наслада, разрушаваше черупката, в която бе живяла цял живот. Необузданата сила, с която той правеше любов, я разтърси до дъното на душата й и я остави беззащитна срещу непреклонната обсада, с която Алистър се опитваше да превземе чувствата й. Усещаше, че започва да се предава; очите й смъдяха от напиращи сълзи.
	Със сините си очи, които трескаво светеха в полумрака, Алистър наблюдаваше как тя се разпада под него. Джес се разтресе от силата на оргазма; простена, когато той вкара члена си още по-дълбоко и завъртя бедра, за да притисне клитора й. Така я накара да свърши отново и отново, и отново…
	Джесика обви ръце около врата му и се надигна към него. Целуна го силно и трескаво, защото имаше нужда да го почувства до себе си. Раздвижи набъбналата си вагина около пулсиращия му пенис и го подкани да започне да се движи отново.
	Алистър пусна крака й, повдигна я към себе си, плъзна ръце под раменете й и я прегърна силно. Прокара устни по бузата й. Дишаше тежко и дъхът му обливаше с горещина ухото й.
	— Мой ред е — изръмжа, стисна раменете й и натисна силно. — Дръж ме.
	Джес притисна лице до потните му гърди и се хвана за него — поемаше усещането за тялото му, допряно до нейното. Приятното търкане, предизвикано от силните му тласъци, почти я накара да свърши отново, но устоя, защото искаше да стане свидетел на неговия оргазъм. Алистър цял следобед бе съсредоточил вниманието си върху нея и беше възпирал сексуалния хищник, който живее в него. Но сега, изглежда, най-после губеше железния си контрол и силата на страстта му издаваше, че емоциите, които изпитва, са не по-малко дълбоки от нейните.
	Джес усети, че го обзема напрежение, и чу как Алистър скърца със зъби, докато се опитва да се пребори с него.
	— Свърши в мен — подкани го, докато мощните тласъци продължаваха. Всичките й задръжки бяха паднали, стопени от пламенната му страст, и сега се бе превърнала в жена, достатъчно смела и похотлива, за да изговори страстните думи, които го възбуждаха до полуда. — Толкова ми е хубаво с теб… толкова хубаво…
	— По дяволите — изруга Алистър през зъби и членът му набъбна в нея.
	Първата плътна силна струя я накара да ахне от удоволствие. Той се извиваше, долепил тяло до нейното; разтърсваше се при всеки тласък, стиснал в ръце завивката на леглото.
	Свършваше силно и дълго, а в това време произнасяше името й и търкаше главата и тялото си в нея, като че ли искаше да я маркира с миризмата си. Джес прие всичко това. Държеше Алистър в обятията си, докато той се тресеше, както тя бе правила допреди малко. Беше като котва насред бурята за него.


	Алистър прокарваше неспокойно пръсти по повърхността на дървената маса в капитанската каюта, вперил поглед в Джесика, която разговаряше с капитана по време на вечерята. Беше облякла рокля с висока яка, за да прикрие следите от ухапването на Алистър. Нежният сивкаво-розов нюанс на копринената й дреха напомняше, че е вдовица. С пламнали бузи и отекли от целувките му устни Джес изглеждаше сексуално задоволена, както беше очаквал. Очите й светеха, гласът й бе гърлен, а изразителните движения на ръцете й бяха по-чувствени и грациозни отпреди. Никога преди не я беше виждал така спокойна и красива. И все пак удоволствието от това постижение бе помрачено от тревогата му.
	Беше луд по нея, никога досега не се бе влюбвал така силно в жена. Но тя изглеждаше много по-сдържана и спокойна от него. Днес бъдещето му се бе променило драстично. Всичко, което до този момент бе смятал за твърдо установено: положението му на ерген; свободата да идва и да си отива, когато пожелае; способността да отбягва обществото, когато и както поиска… всичко това вече не съществуваше. От този момент нататък Джесика щеше да определя пътя му, защото той не можеше да продължи да живее без нея. Откритието го потресе. Отдавна знаеше, че съдбата е предопределила тя да е негова, но до този следобед не бе осъзнал, че това ще продължи до края на живота му.
	Алистър въздъхна дълбоко и прокара грубо ръка през косата си. Джес погледна към него над ръба на пълната си с вино чаша и се намръщи. Той махна нетърпеливо с ръка, за да й даде знак, че няма за какво да се тревожи.
	Беше получил от нея повече, отколкото се бе надявал. Щедростта, с която се раздаваше в леглото, бе многократно по-ценна от удоволствието да получи тялото й. Джесика не задържаше нищо в себе си. Сълзи, усмивки, предизвикателен шепот… По гърба му бяха останали следи от ноктите й, но вътрешните рани го боляха много повече. Докато той я любеше, Джес му бе позволила да види всяка нейна емоция, а това познание го правеше болезнено уязвим. В момента, когато той достигаше върха на оргазма си, тя го прегръщаше с все сила и раните вътре в него ставаха все по-дълбоки.
	Как, по дяволите, можеше да стои пред него толкова спокойна и самоуверена след всичко, което бяха преживели следобеда? Струваше му се, че тя не съзнава последиците от случилото се, но много добре знаеше, че не може да е така. Джесика не беше от жените, които правят безразборен секс. За нея връзката трябваше да съществува на две нива — емоционално и физическо. Нямаше начин случилото се да не я е засегнало по-дълбоко, отколкото показваше, но проклетото й непоколебимо безукорно поведение я прикриваше твърде добре. А той междувременно се разпадаше по шевовете и по никакъв начин не можеше да го прикрие.
	Стори му се, че стените на капитанската каюта го притискат. Не му достигаше въздух, стана му прекалено топло. Пъхна пръст между връзката и врата си, за да облекчи усещането, че се задушава.
	Вечерята продължи цяла вечност. Отказа обичайната чаша портвайн и се извини веднага щом беше прилично да го стори. Усмихна се едва забележимо на Джесика и побягна. Когато стигна до главната палуба, си пое дълбоко въздух, вдиша чистия морски бриз, стисна здраво планшира и зачака. Надяваше се да постигне равновесие.
	— Господин Колфийлд.
	Затвори очи, когато чу гласа на Джесика. Докато живите образи от изминалия следобед пробягваха в съзнанието му, осъзна грешката си. Тя беше тук, в главата му, не можеше да избяга от нея.
	— Ти… Всичко наред ли е?
	Алистър впери поглед в океана и кимна.
	Тя застана до него. Двамата дълго наблюдаваха удълженото отражение на луната във водата.
	— Беше толкова мълчалив по време на вечерята.
	— Извинявай — отговори автоматично, без да се замисли.
	— Бих искала да знам какви мисли занимаваха съзнанието ти.
	— Мисли за теб.
	— Така ли? — Джес се наклони към него. — Това не е голям комплимент, изглеждаше много мрачен.
	— Замислен — поправи я Алистър, въпреки че пред себе си бе готов да признае, че е мрачен. Което не му беше присъщо. Прехраната му — както в миналото, така и сега — често зависеше от способността му да не изразява никакви емоции. — Не завършихме разговора си за сутрешния скандал на палубата.
	Джесика вирна брадичка и си пое дълбоко въздух.
	— Не отказвам да отговоря на въпросите ти — започна, — но искам да те попитам нещо. Наистина ли искаш да задълбаеш в тъмните страни на миналото ми? Честно казано, бих предпочела да мислиш за мен като за романтична личност, а не като за наранен и увреден човек.
	— Това ли е единственото, което искаш в замяна? — попита напрегнато Алистър. Вътрешно кипеше от гняв, защото не искаше да съществува каквато и да е дистанция помежду им. — Да виждам само повърхността, но не и това, което се крие под нея?
	— Не — отвърна тя и нежно постави ръка върху неговата. Алистър бързо я хвана, а тя го погледна право в очите. — Има много неща, които бих искала да знам за теб. Всъщност ми се иска да знам всичко.
	— Защо?
	Между веждите й се вряза лека бръчка. Беше прекрасна обляна от лунната светлина — златната й коса изглеждаше сребриста, кожата й бе добила перлен отблясък. В нея се бе появила нова мекота, която Алистър не бе забелязал до този момент. Питаше се дали е била там и по време на вечерята, или се е появила сега, защото останаха само двамата. Тази мисъл още повече развали настроението му. По дяволите, не можеше да се моли за вниманието й.
	— Защото ти ме изненадваш — отвърна Джес тихо. — Точно когато реша, че може би съм те опознала, ми показваш друга страна от себе си, напълно неочаквана.
	— Например?
	Джесика притвори клепачи и гъсти мигли засенчиха погледа й.
	— Когато пое щурвала, например. Когато организира пикник на палубата… И когато си тръгна от каютата ми онази нощ.
	Алистър кимна.
	Джес прехапа долната си устна, след което бързо я пусна, като че ли бе забелязала собствения си нервен жест и веднага го бе отхвърлила.
	— Не разбирам защо си в такова настроение. Да не би да си недоволен от мен?
	— Ако бъда още малко по-доволен, ще загубя и остатъка от здравия си разум. — Преплете пръсти в нейните.
	Джесика пое въздух бавно и дълбоко и едва тогава заговори:
	— Баща ми вярваше, че когато става въпрос за възпитанието на деца, пръчката е дар от бога.
	— Наистина ли? — възкликна напрегнато Алистър.
	— Достатъчно е да кажа, че нищо не ми бе спестено. Затова и не съм разглезена — отговори Джес и стисна ръката му още по-силно. — Ето защо не мога да понасям насилниците, особено онези, които се нахвърлят върху деца.
	Кръвта му закипя от гняв.
	— Значи това са последствията, за които говореше онзи ден? Биели са те, когато не си се държала добре. Хадли ли го правеше?
	— Сега, като си спомня миналото, мисля, че бях непослушно дете.
	— Това се оправя с търпение, а не с бой. Знаеш го.
	— Миналото си е минало — отвърна Джес с желание да прекрати разговора.
	— Но нищо не е забравено — възрази Алистър и пристъпи към нея. — Днес беше объркана. И неприятното изживяване продължава да те измъчва.
	— Може да се каже — съгласи се Джесика и го дари с мила, но плаха усмивка, която заби поредния пирон в ковчега му. — Но днес осъзнах, че съм станала по-силна, и се поздравих за това. Въпреки огромните усилия на Хадли все още съм способна да се възхищавам на необикновеното ти отношение към живота и към проблемите, пред които си изправен. Все още съм способна да ти се наслаждавам без задръжки.
	Като че ли нещо притисна гърдите на Алистър.
	— Бунтуваш се срещу Хадли. Отдаде ми се, защото той никога не би одобрил постъпката ти, така ли?
	— Не, това беше проява на тържество, защото мнението на Хадли по въпроса изобщо не ме интересува. Вече не. Едва ли можеш да разбереш колко разтърсващо бе да осъзная, че в крайна сметка той никога не е упражнявал абсолютен контрол над мен. Че съм успяла някак си да съхраня част от своята индивидуалност. Пожелах те като човек със свободна воля.
	— Повлия ли на решението ти откритието, че като стана твой любовник, ще ти помогна да преодолееш страданието по смъртта на Тарли?
	Никак не му хареса горчивината, която се прокрадна в тона му, но стомахът му се беше свил болезнено и Алистър не можеше да се преструва на безгрижен. Изглежда, напълно отговаряше на всички цели на Джесика, но тя отказваше да му довери сърцето си, което бе най-важно за него. Искаше му се да изпитва удовлетворение от факта, че чрез него тя ще преодолее мъката си, но за Алистър не беше достатъчно да й помогне да забрави Тарли и Хадли. Не и след като бе преживял такава съществена промяна и животът, който бе водил досега, бе останал зад гърба му завинаги.
	— Алистър… — Джес се извърна рязко и стисна планшира със свободната си ръка. Беше изправила гръб и вирнала високо глава. Позата й изразяваше открито предизвикателство, което привлече вниманието му и го възбуди. — Струва ми се, че искаш да кажа нещо, каквото и да било, което да намали уважението ти към мен и да ти даде основание да се отдръпнеш.
	Да се отдръпне? Самата идея беше абсурдна. Вече бе пристрастен към чистото, невинно усещане за близост, което бе открил в леглото с нея. Беше способен да се отдръпне от нея точно толкова, колкото и да промени факта, че се е родил последен в семейството. През целия си живот се бе борил да не зависи от обстоятелствата, а сега нямаше как да избяга от тях.
	— Какво толкова би могла да ми разкриеш, та да намали привързаността ми към теб? Моля те, кажи ми, така ще знам какво да крия от теб, за да не загубиш интерес към мен. Разбира се, след като фактът, че съм проституирал, не успя да го постигне, може би само приличното ми поведение би те отблъснало. Може би съм ти полезен само защото има нещо тъмно в мен.
	— Престани! — изсъска Джес и го погледна със свити очи. — Не искам да ми говориш по този начин.
	— Приеми извиненията ми. Да не би да навлязох прекалено навътре в неща, които са неприемливи за теб? Може би искаш любовникът ти да се отклонява съвсем леко от общоприетото?
	Джесика издърпа ръката си от неговата и се обърна.
	— Ще се видим утре сутрин, Алистър. Надявам се, че ще бъдеш в по-добро настроение, след като се наспиш добре.
	— Не ме отпращай така — сопна й се. Едва удържаше желанието си да я задържи насила. Никога не би използвал физическа сила срещу нея, особено сега, когато знаеше на какво е била подложена в детството си.
	Джесика се извърна към него.
	— Поведението ти е непоносимо. Грозно. Не знам защо постъпваш така.
	— Винаги съм вярвал, че мога да постигна всичко, което искам, стига да се трудя достатъчно здраво; стига да правя необходимите жертви, да сключвам сделки с дявола, да правя компромиси, да плащам невероятно големи суми… Мислех, че всичко е възможно и мога да го постигна. — Опита се да заглуши гласа в главата си, който го караше да внимава и да мисли за себе си. — Но сега съм изправен пред единственото нещо, което желая повече от всичко на света, и знам, че не мога да те подкупя, да те придумам или да те принудя да ме приемеш. Безсилието е нещо, което не мога да приема. Кара ме да изпускам нервите си и ме обезсърчава.
	Тънки бръчици се врязаха около плътните й устни.
	— Какво имаш предвид?
	— Искам да започнеш да мислиш за връзката ни като за нещо безпределно, а не ограничено във времето. Искам да се опиташ да си представиш безкрайна поредица от дни като днешния. Сутрини, в които се будиш в прегръдките ми. Нощи, в които съм в теб. Представи си как се разхождаме заедно в Хайд парк и танцуваме валс пред висшето общество.
	Джесика вдигна изящната си ръка и я допря до гърлото си.
	— Ще бъдеш нещастен.
	— Да, ако не съм с теб.
	Алистър скръсти ръце. Силен порив на океанския вятър разроши косата му. Сега той се държеше бунтарски и предизвикателно.
	— Съжалявам, че не поставих тези условия още в началото. Говорех за връзката ни като за нещо, което ще продължи кратък период от време. Но намеренията ми — нуждите ми — се промениха.
	— Не съм сигурна, че напълно разбирам намеренията ти — каза Джесика предпазливо. — За какво ме молиш?
	— Ти каза, че вече не те интересува какъв ще е краят, но все още смяташ, че той е неминуем. Ще ми се да мислиш, че бихме могли да го избегнем.
	— Струва ми се, че и двамата се съгласихме да останем любовници, докато единият от нас загуби интерес към другия. Какво повече можем да направим?
	— Да поработим върху това между нас — заяви Алистър и с нетърпелив жест посочи разстоянието помежду им, — вместо да го оставим да увехне и да умре. Когато възникнат проблеми, да се опитаме да ги решим. А ако привличането между нас започне да гасне, да намерим начин да го разпалим отново.
	Джесика облиза долната си устна.
	— Как би нарекъл такава уговорка?
	Алистър се опита да потисне тревогата, която заплашваше да отнеме гласа му.
	— Според мен — започна равно — това се нарича ухажване.


>	Глава 15

	Хестър отпиваше от чая и правеше отчаян опит да задържи нещо в стомаха си. Макар че вечер умираше от глад, следобед все още страдаше от пристъпи на гадене.
	— Предлагам да разменим панделките, ваша светлост — обърна се тя към графиня Пенингтън. — Вижте как ще стои кафявата със синьото и зелената с прасковеното.
	Елспет погледна през рамо към Хестър, която се бе настанила на дивана в будоара й.
	— Наистина ли? — Графинята отново насочи вниманието си към плата и панделките върху леглото й. Даде знак на модистката да направи така, както й беше казано, и кимна. — Права сте.
	Хестър се усмихна. В началото, когато Елспет започна да търси компанията й настойчиво, макар и приятелски, беше леко объркана. Но после осъзна, че графинята гледа на нея като на дъщеря. Досега Джесика бе изпълнявала тази роля, но Хестър установи, че й е приятно да усеща майчинска закрила. Разбираше, че Елспет се нуждае от нея само временно, докато отново се приспособи към обществото, след като години наред бе живяла в провинцията. Хестър й завиждаше за идиличния живот в невероятно красивото имение „Пенингтън“.
	— Трябва непременно да си вземете от лимоновите кифлички — подкани я Елспет. — Убедена съм, че никога не сте опитвали подобно нещо. Направо се топят в устата.
	— Благодаря, много бих искала да ги опитам, но някой друг път.
	Графинята поклати глава, отиде при нея и се настани на срещуположния диван.
	— Пробвали ли сте чай от джинджифил или бульон, или и двете? Ще успокоят стомаха ви. Внимавайте с мазните храни на вечеря. Солените крекери също помагат.
	Настъпи кратко мълчание, след което Хестър попита тихо:
	— Толкова ли е очевидно?
	— Само за наблюдателна жена, с която прекарахте почти всеки ден миналата седмица.
	— Моля ви да проявите дискретност.
	Елспет светна, щом чу молбата й.
	— Значи с Регмънт все още пазите новината само за себе си? Прекрасно!
	Хестър се поколеба, никак не й се искаше да споделя нещо толкова съкровено.
	— Регмънт все още не знае.
	— О!… И защо така?
	— Чувствам се твърде зле. Все се страхувам, че нещо не е наред. Регмънт не би могъл… Той не… — Хестър постави чашата и чинийката на ниската масичка помежду им. — По-добре да изчакам, докато се уверя, че всичко се развива както трябва.
	— Мила моя — започна графинята, протегна се към щипците, взе кифличка от поставката и я сложи върху по-малка чиния, — пропилявате една от малкото възможности, които жената има в живота си да поиска от съпруга си нещо и да го получи.
	— Регмънт и без това ми дава прекалено много. — Но не и това, което най-много желаеше: спокойствие. — Освен това бих искала още известно време да запазя състоянието си в тайна от Джесика.
	— Но тя би била много щастлива за вас.
	— Да — съгласи се Хестър и приглади полите си, — но може да страда заради самата себе си, а вече и без това има достатъчно причини да е тъжна.
	— Повече ще я заболи, ако не й кажете.
	— Писах й скоро след заминаването й, мисля, че така е най-добре. Няма да е необходимо да се преструва на смела, ако научи новината в мое отсъствие. Може да реагира така, както й идва отвътре, а когато се видим отново, сърцето й ще е изпълнено с най-чиста радост.
	Елспет отхапа от кифличката и отпи от чая си.
	— Вие двете сте много близки.
	— Да, тя ми е едновременно и сестра, и майка, и най-близка приятелка.
	— Джесика ми каза, че майка ви е починала, когато сте били малки.
	— Бях на десет години, но в много отношения чувствах липсата на майка си още преди това. Тя беше съвсем отпаднала от меланхолията. Виждах я съвсем бегло. Приличаше ми на призрак — слаба и бледа, без какъвто и да е живец в нея.
	— Съжалявам — каза Елспет и се усмихна мило и състрадателно. — Майчинството е истински дар. Жалко, че лейди Хадли не е гледала на него по този начин.
	— От Джес щеше да излезе прекрасна майка, а от Тарли — чудесен баща.
	— Същото важи за вас и Регмънт, сигурна съм в това.
	Хестър отклони поглед от графинята и се усмихна едва-едва на помощничката на модистката, когато двете излязоха, понесли избраните от Елспет платове.
	— Мила — започна графинята тихо и привлече отново вниманието на Хестър, — възможно ли е и вие да страдате от меланхолия?
	— О, не. Но през по-голямата част от деня се чувствам ужасно. И трябва да ви призная, че истински се безпокоя какво ще стане на утрешния двубой между Регмънт и Майкъл. Иска ми се да имаше начин да ги убедим да се откажат. Регмънт приема подобни неща твърде сериозно.
	— Безпокоите се за Майкъл.
	Хестър усети, че по бузите й избива червенина. Установи, че през последната седмица отделяше на Майкъл повече внимание, отколкото е редно. Търсила го бе по време на различни събития в града, като се надяваше поне да го зърне. Острото бодване и вълнението, които изпитваше, когато го види, едновременно я ободряваха и натъжаваха — неопровержимо доказателство, че любовта към съпруга й вече не можеше да я погълне изцяло.
	— Той е добър човек.
	— Така е — съгласи се Елспет, остави чашата си и въздъхна. — Трябва да съм честна с вас. Имах няколко причини да се сприятеля с вас. И въпреки че съм ви много благодарна, задето ми помогнахте да подновя гардероба си, повече се нуждая от помощта ви в друго начинание.
	— За мен ще е чест да ви помогна с каквото мога.
	— Искам вещото ви мнение относно дебютантките и коя от тях би била най-подходяща за Майкъл. Тъй като и вие като мен изпитвате към него най-топли чувства, знам, че бихте искали да го видите щастливо женен.
	— Разбира се.
	Хестър срещна изпитателния поглед на графинята. Благодарение на дългогодишното обучение на Джесика знаеше как да прикрива неприятната си изненада. Беше неразумно от нейна страна да иска той да си остане винаги в това положение.
	— Благодаря ви — каза Елспет с красива усмивка. — Надявам се да го видя оженен още преди края на годината.
	— Би било чудесно — съгласи се тихо Хестър. — Може да се справим дори и по-рано.


	На вратата се почука.
	Джес се усмихна, разбра кой е от самия начин на почукване. Вратата се отвори, без тя да покани госта вътре. Алистър се вмъкна в ограниченото пространство на каютата й, убеден, че тя ще се зарадва на присъствието му.
	Красотата му я остави без дъх. Беше се променил от началото на пътешествието и по-специално през последната седмица, откакто бяха станали любовници. В прекрасните му сини очи имаше повече блясък — в тях трептеше весело топло пламъче. Чертите му бяха омекнали и той сякаш бе станал още по-красив, колкото и невъзможно да беше. А само как се движеше… От присъщата му чувствена походка се долавяше безгрижие и спокойствие. Като че ли Джес бе успокоила звяра в него — доста странна мисъл, която й доставяше огромно удоволствие.
	Алистър се приближи до масата, където седеше тя, и долепи устни до слепоочието й. Джесика вдигна устни към него, измърмори нещо и го накара да я целуне истински.
	— Добър вечер — прошепна тя.
	Интимността помежду им й носеше невероятно удоволствие. Изпитваше подобно спокойствие, когато живееше с Тарли, макар и не съвсем същото. Начинът, по който реагираше на контакта с Алистър, бе много по-дълбок и по-богат на нюанси. Стана й мъчно, когато осъзна, че отношенията й с Бенедикт не са били такива, каквито вероятно са можели да бъдат. Освен това започна да подозира, че недостатъците на брака й са се дължали отчасти на Алистър. Без да го осъзнава, той винаги е бил там, скрит в сенките. Заемал е част от мислите й, до които не е позволявал на никой друг да се докосне.
	— Сега вече вечерта е наистина добра. — Алистър се изправи и тя видя, че носи под мишница подвързана с кожа счетоводна книга.
	— Какво е това?
	— Работа — отвърна той и сложи счетоводната книга на масата.
	Джес се усмихна и остави настрани перото, с което пишеше писмо на Хестър.
	— Радвам се, че идваш при мен, дори когато имаш неотложна работа.
	— Бих предпочел да те любя, вместо да работя, но предполагам, че скоро няма да си в състояние за това.
	Джесика вдигна въпросително вежди. Цикълът й бе започнал тази сутрин.
	— Откъде знаеш?
	Алистър свали връхната си дреха и я постави на облегалката на стола срещу нея.
	— Как бих могъл да не знам. Докосвам тялото ти по-често от своето собствено. Гърдите ти бяха подути и болезнени, а през последните два дни желанието ти за секс бе по-силно от всякога. Това са само част от признаците.
	Джес се усмихна весело.
	— Какъв наблюдателен човек.
	— Не мога да не съм наблюдателен — заяви той и отвърна на усмивката й, — невъзможно е да откъсна поглед от теб.
	— Ласкател! — подкачи го Джес. — И, да, за съжаление, наистина съм неразположена. Въпреки това бих могла да те обслужа по друг начин…
	Алистър седна.
	— Прекрасна мисъл, но на мен ми е достатъчно и само да съм до теб.
	Джес пое дълбоко въздух — неволна реакция на учестения ритъм на сърцето й. Алистър го изрече толкова небрежно, но тя бе дълбоко разтърсена от откритостта и уязвимостта му, от липсата на каквато и да е притвореност. Господ й бе свидетел, тя също беше ужасно уязвима.
	— И аз се чувствам така — призна тихо.
	— Знам. — Алистър се протегна през масата и я хвана за ръка. — Не мога да ти опиша колко много означава за мен, че независимо дали ще правим секс, изпитваш желание да прекарваш време с мен.
	Джес не знаеше защо, но се изненада много да чуе, че красив мъж като него иска да бъде ценен не само заради външния си вид и желан не само заради креватните си умения.
	— Алистър…
	— Не ме съжалявай — прекъсна я рязко в отговор на смекчения й тон. — Мога да приема всичко друго от теб, но не и това.
	— Обожавам те.
	Бръчките около устата му изчезнаха.
	— Това вече е друго нещо.
	Джес поклати глава:
	— Не искам да се срамуваш от себе си заради мен. Никога няма да те съдя жестоко заради постъпките ти от миналото. Но ако ти не можеш да приемеш сам себе си, когато сме заедно, по-добре да се разделим.
	Алистър изруга под нос.
	— Не можеш да ми казваш подобни неща!
	— Защо, по дяволите, да не мога? — възрази рязко тя. — Ти може и да се заблуждаваш, че съм идеална, но аз съм просто жена. Дори не съм пълноценна, защото не мога да имам деца. Ужасно несправедливо е, че не мога да родя, а кървя, все едно е възможно.
	— Значи наистина си неразположена? — попита я с привидно лековат тон.
	— Ако се тревожиш, че не съм, не е така.
	Алистър я погледна в очите и задържа погледа й.
	— Сигурна ли си, че не можеш да заченеш? Може проблемът да е бил в Тарли?
	— Не. Той има дете от своя любовница, родено преди сватбата ни.
	— Може да не е негово?
	— Ако беше видял момчето, нямаше да имаш съмнения. Истинско копие на баща си е също като братята ти.
	Алистър кимна и насочи вниманието си към счетоводната книга.
	Хладна тръпка премина през Джес. Краят на връзката им щеше да е неизбежен, ако той поискаше деца — нещо, което повечето мъже желаеха. А той заслужаваше това щастие.
	— Наблюдавах те с момчето — започна Джес. Имаше предвид детето, което се бе опитала да спаси от насилника му преди седмица.
	Алистър бе проявил интерес към младия моряк, беше му показал как се правят някои възли и му бе предал други полезни умения, а на нея й беше много приятно да ги гледа как се занимават заедно.
	— Някой ден от теб ще излезе чудесен баща.
	Той вдигна поглед към нея, след което се облегна назад в стола и скръсти ръце. Косата му беше пораснала и на нея много й харесваше начинът, по който обгражда лицето му. Джес вдигна ръка към гърлото си и го потърка, за да се освободи от чувството за задушаване.
	— Джесика — въздъхна Алистър шумно, — никога не съм се замислял дали искам да имам деца. А сега вече изобщо няма да мисля по въпроса.
	— Не говори така. Не можеш просто да се откажеш от такова щастие.
	— Много добре знаеш, че при създаването на потомство се изискват двама партньори. Ти си първото звено в тази верига. Ако се окаже, че си и последното, така да бъде. Не мога и да си помисля да създам потомство с друга жена.
	Погледът й се замъгли и тя премигна, за да си спести неудобството от появилите се сълзи. Изправи се нетърпеливо и се завтече бързо към касата с вино, която се намираше в ъгъла.
	— Джес…
	Чу как столът изскърца по пода зад гърба й, а после две здрави ръце стиснаха раменете й точно когато Джесика се навеждаше, за да хване бутилката за гърлото.
	— Нима изпитваш желание да пиеш, когато чуваш какви са чувствата ми към теб? — попита Алистър, допрял устни до ухото й.
	— Не. Искам да пия заради егоизма си. Защото се чувствам по-добре, когато чувам думите ти.
	— Искам да бъдеш егоистка, що се отнася до мен.
	Джес разтърси силно глава.
	— Любовта е себеотрицание. Или поне би трябвало да бъде.
	— Може би за някои хора е. Но на нас са ни били отнети толкова много неща. Двамата с теб трябва да черпим необходимото ни един от друг.
	Джесика затвори очи и отпусна глава на рамото му. Алистър я обгърна и тя постави ръцете си върху неговите.
	— Имаш много братя. Сигурно би искал да имаш собствено голямо семейство.
	— Ако ще обсъждаме семейството ми, наистина ще имаме нужда от това вино.
	Отдалечи се от нея. Джес взе бутилка кларет и се изправи. Когато се извърна, видя, че той вади две чаши от малкия шкаф до вратата.
	Тя остави виното на масата и седна. Алистър подреди чашите и отвори бутилката. Остави виното да подиша и се настани обратно на стола си, като я наблюдаваше изпитателно и замислено.
	Джесика чакаше търпеливо.
	— Питала ли си се някога защо останалите ми братя толкова много приличат на Мастерсън, а аз съм копие на майка си?
	— Човек не се оплаква от подаръците на съдбата.
	Алистър се усмихне едва забележимо на думите й.
	— И така — каза Джес, — предполагам, че Мастерсън не ти е баща.
	— И теб не те е грижа от този факт — отбеляза той тихо.
	— Защо трябва да ме е грижа?
	— Джес — засмя се Алистър небрежно, — знаеш ли, че се страхувах да ти го кажа? Ти си всеизвестна с привързаността си към благоприличието. Мислех, че ще започнеш да ме гледаш отвисоко.
	— Невъзможно. Но братята ти гледаха ли те отвисоко? Все още ли си близък с Алберт?
	— Не, това никога не е било проблем за тях. Но Мастерсън… все не мога да му угодя. — Твърдият тон издаде дълбочината на чувствата му. — Мен лично това не ме интересува вече, но майка ми се измъчва от липсата на близост между нас. Бих направил всичко, за да я успокоя, но нищо не мога да променя.
	— Толкова по-зле за него.
	Най-накрая бе разбрала защо Мастерсън не изпитва никакво желание да помогне на Алистър да намери мястото си в живота.
	— Отказва се от прекрасен син — продължи тя.
	Алистър я погледна слисано и поклати глава:
	— Все още съм удивен от равнодушието ти. Трябва да те предупредя, че всеки път, когато споделя с теб своя мръсна тайна, решението ми да те задържа до себе си става все по-силно. Изглежда, нищо не може да те отблъсне от мен.
	В гърдите й се разля топлина.
	— Някой трябва да те пази, за да не правиш бели.
	— Само ти можеш да се справиш със задачата.
	— Надявам се да е така заради теб самия.
	— Но, милейди, мога да се закълна, че това предупреждение ми прозвуча доста особено.
	Изражението на Джес стана сурово.
	— Високо ценя постоянството и лоялността, господин Колфийлд.
	— Аз също — заяви той и забарабани с пръсти по масата. — Някога вярвах, че Мастерсън обича майка ми много силно и че тя изпитва същото към него. Той й е позволил да ме задържи и ме е признал за свое дете, въпреки че мисълта за изневярата й го е разяждала отвътре. Знаел е, че тя никога няма да му прости, ако я принуди да се откаже от мен. Но сега…
	Запъна се, а Джес се опита да му подскаже:
	— Сега?
	Алистър въздъхна дълбоко и продължи:
	— Вече осъзнавам значителната разлика в годините им. Разбирам как тя се отразява на физическите способности на Мастерсън да поддържа интимен живот с майка ми. Но, бог ми е свидетел, аз самият не бих могъл да си затворя очите, ако ти потърсиш начин да задоволиш сексуалните си нужди с друг, и да си кажа, че го правя „от любов“. Бих се погрижил за теб иначе — с уста, с ръце, с играчки, които доставят удоволствие… с каквото разполагам. Искам моето да си е мое и да не го споделям.
	— Може би нито един от двамата не е знаел как да започне разговор по темата. Не бих ги съдила прекалено сурово на твое място.
	— Обещай ми, че няма да се притесняваш да разговаряш с мен по какъвто и да е въпрос.
	Можеше без колебание да му го обещае още сега. Само като я погледнеше, й ставаше толкова лесно да се разкрие пред него. Бенедикт се бе отнасял към нея по същия начин, но не бе задавал въпроси. Обичал я бе тихо и спокойно, без да предявява права към нея, без да очаква нищо в замяна. Алистър имаше много по-големи и по-всеобхватни изисквания. Но и беше готов да приеме от нея много повече.
	Джес кимна в знак, че приема молбата му. Той посочи листа пред нея:
	— Писмо ли пишеш?
	— До сестра ми. Разказвам й как е минало пътешествието до момента.
	— Спомена ли за мен?
	— Споменах.
	Алистър светна от удоволствие.
	— Какво й написа?
	— Още не съм свършила.
	— Толкова много неща ли имаш да й разказваш?
	— Да, но освен това трябва да внимавам как точно да й ги кажа. В крайна сметка аз я предупреждавах да се пази от теб някога.
	— Егоистка.
	Джес се изправи и заобиколи масата. Той я проследи с поглед — наблюдаваше я с открито, пламенно възхищение. Тя постави ръка на рамото му, отметна тъмен кичур от челото му и го докосна с устни.
	— Много ми е приятно да заявявам открито, че си мой — прошепна, докато мислеше за Мастерсън и неговата глупава горделивост.
	Алистър я хвана за китката:
	— Питам се дали ще мислиш така, когато отидем в Лондон — прошепна, — когато си заобиколена от хора, които сурово ще осъждат избора ти.
	— За толкова отстъпчива ли ме мислиш? Толкова податлива на въздействие?
	— Не знам. — Вдигна поглед и се взря в очите й. — Мисля, че и ти самата не знаеш.
	Беше прав до известна степен. Джесика винаги бе постъпвала така, както бе правилно, както се очакваше от нея.
	— Баща ми не би се съгласил с теб. Би казал, че човек трябва да положи огромни усилия, за да ме накара да се съобразя с установените норми.
	Алистър я дръпна към себе си и внимателно я настани в скута си. Притисна я силно в прегръдката си.
	— Побеснявам, като си помисля за него и отношението му към теб.
	— Не си заслужава. Освен това съм му благодарна в известен смисъл. Онова, което в началото ми беше трудно, впоследствие се превърна във втора природа за мен и направи живота ми много по-лесен. — Джес прокара пръсти през косата му. — А и виж какво направи ти с неговото възпитание само за две седмици.
	— Искам да разкрия истинската ти същност.
	— Справяш се много добре.
	С всеки изминал час Джесика се чувстваше малко по-свободна. Усещането беше като да се освободи от корсета си в края на дълъг ден. Беше започнала да се съмнява, че ще успее отново да приеме предишните ограничения, ако й се наложи.
	— Това плаши ли те? — попита го. — Охлажда ли интереса ти? След като толкова лесно паднах в ръцете ти, липсата на истинско предизвикателство отегчава ли те?
	— Джес, ти ме предизвикваш непрестанно. А също толкова често ме и плашиш — каза Алистър и постави ръка на гърдите й. — Не знам как да завися от друг за каквото и да било, а в същото време разбирам, че съм зависим от теб.
	Джес обви с ръце широките му рамене и положи брадичка на върха на главата му. Може би трябваше да се досети, че мъж като Алистър, който никога не прави нищо наполовина, ще се отдаде изцяло на чувствата си. Но не беше очаквала да е готов да се обвърже с една-единствена жена, след като има такъв богат избор.
	— Трябва да ти призная, че съм истински ужасена. Всичко се промени така бързо.
	— И какво те ужасява? Била ли си толкава щастлива преди?
	— Не бях нещастна.
	— А сега?
	— Сама не мога да се позная. Коя е тази жена, която седи в скута на женкар и му предлага сексуалните си услуги с такава лекота, сякаш поднася чаша чай?
	— Тя е моя и много ми харесва!
	— Естествено, че би ти харесала, палавнико! — засмя се Джес и допря буза до косата му. — Майка ти с много обич ли те даряваше, Алистър? Затова ли така умело се грижиш за мен?
	— Винаги ме е обичала. Въпреки цялата мъка, която зачеването и раждането ми са й причинили. Бих направил всичко, за да съм сигурен, че е щастлива.
	— А тя не би ли искала да има внуци?
	Алистър се отдръпна назад и я изгледа.
	— Отговорността се пада на Бейбъри, той е наследникът и ще се погрижи за това.
	— А каква е твоята отговорност? — позаинтересува се Джес, докато галеше нежно бузата му с пръст.
	— Да бъда нехранимайкото в семейството, да прелъстявам изтънчени млади вдовици и да ги карам да съгрешат.
	Целуна го. Допря устни до неговите и каза:
	— А пък аз полагам всички усилия да продължиш да се движиш по правия път, който сам си избрал през последните години.
	Алистър плъзна силните си ръце по гърба й.
	— Каква двойка ще бъдем с теб само! Палавата вдовица и поправилият се женкар.
	Джес се опита да потисне неприятното чувство, което се появи в стомаха й. Каза си, че има много време, преди да им се наложи да се справят с жестоката действителност на връзката си. Толкова много неща се бяха случили за съвсем кратко време. Трябваше да изминат дълъг път, преди и двамата да са сигурни, че им е писано да продължат заедно. Дотогава тя щеше да го остави да води. Ако съдбата реши щастието им да е краткотрайно, значи така трябва да бъде. Вече бе прекалено късно да се отдръпне.
	Притисна устни до върха на носа му:
	— А сега да изпием по чаша кларет!


>	Глава 16

	— Извинете, лорд Тарли.
	Майкъл спря на първото стъпало на клуб „Ремингтън“, обърна глава и видя кочияш с шапка в ръце, който стоеше встрани от него.
	— Какво има?
	— Господарката ми моли да бъдете така добър да й отделите минутка от времето си.
	Майкъл погледна през рамото на кочияша и видя, че карета със спуснати пердета чака наблизо. Сърцето му заби по-силно в очакване и надежда. Предполагаше, че дамата вътре е някоя твърде смела дебютантка, но му се искаше да е Хестър.
	Кимна с глава в знак, че приема поканата, и приближи каретата. Спря точно пред вратата.
	— С какво мога да ви бъда полезен?
	— Майкъл, влез, моля те.
	Идваше му да се усмихне, но се въздържа. Отвори вратата, качи се и се настани на седалката срещу Хестър. Парфюмът й изпълваше затвореното пространство. Въпреки че слънцето все още бе достатъчно силно и светлината проникваше през пердетата, имаше силното усещане, че участва в тайна среща.
	Разбира се, беше така само в неговото въображение.
	Или поне си мислеше така, докато не видя кърпичката, която Хестър приглади в скута си. И преди се беше случвало да му даде кърпичката си в знак на уважение към него. Тогава тя бе влязла в ролята на дамата, а той беше рицарят с блестящи доспехи. Беше преди толкова много време. В друг живот.
	— Да не би да си дошла да ми дадеш талисман, който да нося в битката? — попита, насили се гласът му да прозвучи лекомислено.
	Известно време Хестър задържа поглед върху него. Изглеждаше крехка и много красива в дългото си нежно зелено палто, обточено с по-тъмен ширит, чийто цвят Майкъл не можеше да определи в полумрака.
	— Не мога да те накарам да промениш решението си, така ли? — въздъхна тя.
	Майкъл се наведе към нея, провокиран от тъжния й тон. Беше поразен от промяната, настъпила в нея. Бремето на нещастието бе унищожило жизнерадостния й характер, с който бе известна в обществото.
	— Защо най-обикновен боксов мач те тревожи толкова много?
	Хестър стискаше и отпускаше покритите си с ръкавици ръце в скута си.
	— Без значение кой ще победи и кой ще загуби, боят няма да завърши добре.
	— Хестър…
	— Най-вероятно Регмънт ще започне мача като на шега — заговори тя с равен тон, — но когато разбере какви са уменията ти, ще стане много по-съсредоточен. Ако се окаже, че не е по-добър от теб, може да се поддаде на гнева си. В такъв случай внимавай. Техниката ще започне да му изневерява и той ще се бие, за да спечели, може би дори нечестно.
	И изстрел от пистолет не би могъл да разтърси Майкъл така силно.
	— Не бих казала това на никой друг — заяви тя. Вирнатата й брадичка подчертаваше още повече ненатрапчивото й достойнство. — Но предполагам, че ти ще си по-разумният на ринга. По-сдържаният. Ще спазваш правилата на спорта и тъкмо затова няма да предугадиш най-опасните му удари.
	— Пред кого може да се поддаде на гнева си? — Нямаше право да я пита, но вече не можеше да не го стори. — Да не би Регмънт да не се отнася добре с теб, Хестър?
	— Тревожи се само за себе си — помоли го тя и успя едва-едва да се усмихне, но усмивката й не разсея съмненията му. — Ти си този, който след малко ще влезе в юмручен бой.
	Сега вече Майкъл очакваше с ужасно нетърпение боят да започне, макар че допреди малко си мислеше, че просто ще се забавлява.
	Хестър му подаде кърпичката си, но я дръпна обратно в момента, когато той протегна ръка.
	— Ако искаш да ти я дам, трябва да ми обещаеш, че ще дойдеш да ме видиш.
	— Това е изнудване — каза Майкъл дрезгаво.
	Получил бе отговор на въпроса си от начина, по който тя го избегна. Кръвта му кипеше. Значи тя смяташе, че ще е разумен и сдържан. Изобщо нямаше намерение да е такъв.
	— Не, принуда е — поправи го Хестър. — Искам да се уверя със собствените си очи, че не си пострадал много.
	Майкъл стисна зъби, осъзнал пълната си безпомощност. Нямаше начин да се намеси. Какво прави даден мъж с жена си, е само негова работа. Единственото средство, с което разполагаше, бе задействал преди седмица: няколко кратки мига на боксовия ринг, по време на които можеше да налага Регмънт колкото си иска.
	— Обещавам да те посетя.
	— Още тази седмица — настоя тя и сви зелените си очи в мълчалива молба.
	— Добре — съгласи се Майкъл и грабна кърпичката от ръката й. Красивото избродирано „Х“ в ъгълчето правеше талисмана още по-ценен. — Благодаря ти.
	— Внимавай. Моля те.
	Кимна рязко и излезе от каретата, а тя потегли, преди да е изкачил и първото стъпало от широкото стълбище на клуб „Ремингтън“.


	— Не се подлъгвай от ръста му.
	Майкъл, който подскачаше от крак на крак, за да се разгрее, погледна по посока на гласа. Видя лорд Уестфийлд — неженен благородник, който също като него бе обект на вниманието на дебютантките. Възхваляван заради красивата си външност и чар, младият лорд допадаше еднакво както на мъжете, така и на жените.
	— Нищо в него не може да ме излъже.
	— Интересно — отбеляза Уестфийлд замислено. Пристъпи в квадрата със страна два метра и половина, очертан с боя върху дъсчения под, където трябваше да се боксират. — Радвам се, че заложих на теб.
	— Така ли? — Майкъл плъзна поглед по просторното помещение, почти запълнено от хора, дошли да ги наблюдават.
	— Да, аз съм един от малкото — заяви графът с ослепителна усмивка, която бе завладяла много женски сърца. — Регмънт е по-нисък от теб, което го прави по-бърз и по-пъргав. Освен това притежава такава издръжливост, каквато не съм виждал у никой друг. Именно тя му помага да печели толкова често. Издържа повече от почти всеки свой противник. Точно на това са заложили останалите — че ще се измориш преди него.
	— Предполагам, че зависи от броя и тежестта на ударите, които ще получи.
	Уестфийлд поклати глава.
	— За някои мъже като мен самия загубата е неудобство, което биха предпочели да избегнат. За други като Регъмнт тя означава, че не е истински мъж. Гордостта ще продължи да му дава сили дълго след като ти задоволиш желанието си да му отмъстиш, каквато и причина да имаш.
	— Това е просто спортно състезание, Уестфийлд.
	— Не и ако съдя от начина, по който го гледаш. Очевидно имаш личен проблем за решаване с него. Но мен това не ме интересува. Единственото, което искам, е да спечеля облога.
	В друг момент Майкъл може би щеше да се усмихне, но сега беше прекалено ядосан. Все пак знаеше кога да се вслушва в съветите на околните. Освен това, когато видя широката усмивка, с която Регмънт започна боя, разбра, че противникът му се счита за победител. И макар че физическата болка бе най-малкото, което графът заслужаваше, Майкъл прецени, че унижението ще е много по-голямо наказание за него.
	Избегна няколко проучвателни удара на Регмънт и след това съсредоточи цялата си безнадеждна любов към Хестър и всичката си омраза към недостойния й съпруг в един-единствен силен удар.
	Регмънт се строполи в безсъзнание на дъсчения под по-малко от минута след началото на мача.


	— Много ми е трудно да се съсредоточа, когато си вперил поглед в мен така.
	Джесика погледна към другата част на палубата, където Алистър седеше, подпрял гръб на щайга. Беше свалил горната си дреха и сега си почиваше, опънал един крак пред себе си и свил другия, за да сложи на него листовете хартия, по които работеше. Виждала го бе да застава така в леглото, докато четеше или работеше, и тази поза винаги предизвикваше възхищение у нея.
	— Не ми обръщай внимание — отвърна й Алистър.
	Невъзможно бе да изпълни молбата му. Не и когато изглеждаше толкова красив и предизвикателен, останал само по риза. Не и когато бе протегнал дългите си силни крака, обути в идеално скроени бричове и лъснати високи ботуши. Не и когато вятърът си играеше с косата му, както тя би искала да си играе с нея.
	Беше прекрасен ден, по небето се носеха съвсем малко облаци. Беше достатъчно хладно, за да се наметне с шал, но и достатъчно топло, за да й бъде приятно. Джесика бе излязла на палубата, за да подиша чист въздух, и час по-късно Алистър бе дошъл при нея с папката си. Предпочел бе да се настани на няколко метра от Джес, но често се взираше в нея с необичайно напрегнат поглед.
	Тя изсумтя и отново се върна към ръкоделието си.
	— Да не би току-що да чух безупречната лейди Тарли да сумти? — попита Алистър и я погледна, вдигнал въпросително вежди.
	— Дамите не сумтят.
	Джесика си мислеше, че е много мило от негова страна да нарушава собствената си програма толкова често, за да са близо един до друг, дори когато се занимаваше с нещо, което няма нищо общо с нея.
	Превърнал се бе в неин приятел. Човек, с когото споделяше почти всичко. Беше истинско чудо, че в живота си бе открила двама мъже, готови да я приемат такава, каквато е. Не заради външността и държанието й, изградено вследствие на строгото й възпитание, а заради жената, скрита под външната обвивка, която Джес не се притесняваше да разкрие пред тях.
	— Може би другите дами наистина не сумтят — каза й достатъчно тихо, че думите му да достигнат само до нея. — Ти обаче издаваш всякакви прелестни звуци.
	Джес се възбуди само като чу предизвикателството в думите му. Беше изминала цяла седмица, без да прави секс с него, и сега, след като цикълът й беше свършил, желанието, което изпитваше, бе направо непоносимо.
	— Сега ти се взираш в мен — подразни я Алистър, без да вдига поглед към нея.
	— Прекалено далеч си от мен, за да сторя друго.
	Алистър вдигна рязко глава. Джес се усмихна и се изправи.
	— Приятен следобед, господин Колфийлд. Мисля да се оттегля за малко в леглото си, за да си почина преди вечеря.
	Върна се в каютата си, където Бет се трудеше усърдно да почисти роклите й.
	— Бог да му е на помощ на господин Колфийлд — каза камериерката и спря за момент. — Погледът ви е доста палав.
	— Нима?
	— Знаете, че е така — усмихна се Бет. — От години не съм ви виждала толкова щастлива. Започвам да съжалявам този мъж.
	— Нали каза, че е добре защитен и никой не може да разбие сърцето му?
	— Понякога греша, милейди. Рядко, но от време на време се случва.
	Джес се усмихна още по-широко — мнението на Бет я облекчи. Единственото, което помрачаваше щастието й, бе мисълта, че не би могло да продължи вечно; че тя не е способна да задържи мъж като Алистър Колфийлд дълго до себе си. Не защото бе недостойна за него, а защото имаше жени, които са по-достойни от нея. Жени, способни да му дадат неща, които тя не можеше: житейски опит; приключенски дух, подобен на неговия; деца…
	Свали шала и усмивката изчезна от лицето й. И двамата бяха млади. Въпреки всичко, което бе постигнал досега в живота си, на Алистър му предстояха достатъчно много години, за да изпита в даден момент нуждата да се ожени и да създаде поколение. Сега той още не го осъзнаваше, но Джесика го знаеше много добре. Именно тя трябваше да постъпи правилно и отговорно по отношение на връзката им.
	Чу се познатото отсечено почукване — Алистър. Бет се засмя тихо и сложи роклята, върху която работеше, на сандъка. Отвори вратата и се усмихна широко:
	— Добър ден, господин Колфийлд.
	Джес стоеше обърната с гръб към вратата. Затвори очи в очакване и с удоволствие чу любезния му отговор.
	— Ще ви трябвам ли още, милейди? — попита Бет.
	— Не, благодаря ти, свободна си през останалата част от следобеда.
	Вратата едва се бе затворила зад камериерката, когато Джес чу шум от нещо тежко върху дъсчения под. Миг по-късно се озова притисната до стената от силно възбудено мъжко тяло, високо метър и осемдесет. Очарована от неочаквания порив на страст, обгърна с ръце стройната талия на Алистър и отвърна на целувката му.
	— Лисица такава — обвини я той, — нарочно се опитваш да ме подлудиш.
	— Нямам представа за какво говориш.
	Алистър гризна крайчеца на ухото й, а тя изви гръб и се засмя. Джес насочи поглед към папката, която бе оставил на пода, и го задържа върху нея.
	— Когато неразположението ти свърши — изръмжа тихо и страстно той, — ще те накарам да си платиш за това, че ме дразниш, след като съм принуден цяла седмица да се лишавам от теб.
	— Вече не съм неразположена — отвърна разсеяно. Вниманието й още бе приковано от рисунките, които се подаваха от небрежно хвърлената папка. — Цикълът ми свърши преди два дни.
	Алистър се отдръпна.
	— Моля?
	— Какво е това? — Измъкна се от ръцете му и се наведе над папката.
	— Два дни — повтори Алистър.
	Джес надникна в черната кожена папка и замря.
	— Мили боже, Алистър… Невероятно е!
	— Невероятно е това, че не ме желаеш.
	— Не говори глупости! Една жена трябва да е мъртва, за да не те желае.
	Впери поглед в образа, пресъздаден с тънките изящни линии на молива. На най-горния лист беше нарисувана тя самата, както седеше на палубата преди минути. Ето защо я бе наблюдавал така внимателно Алистър.
	— Така ли ме виждаш?
	— Ти точно така изглеждаш. По дяволите, Джес! Цяла седмица умирах за теб. Не може да не си знаела. Не може да не си забелязала, че през последните няколко дни се разхождах с възбуден член.
	Джес нежно прокара пръсти по портрета. Беше я нарисувал много красива, с меки черти и топлина в очите. Никога не бе виждала по-прекрасно изображение на самата себе си.
	— Да — прошепна разсеяно, — невъзможно е да не обърнеш внимание, когато такъв голям придатък те притиска в гърба, както често става, докато лежиш до мен.
	— Не се шегувай! — прекъсна я Алистър рязко. — Обясни ми.
	— Наистина ли изглеждам така?
	— Да, когато гледаш към мен. Джес, ако не ми обясниш, не отговарям за последствията.
	— Пълни глупости. Исках да ти дам неоспоримо доказателство, че желая компанията ти, защото ми е приятно с теб, а не заради множеството оргазми, с които така умело ме даряваш.
	Въздъхна дълбоко от изненада с папката в ръка. Прехвърли останалите портрети, които й беше направил, и остана изумена от таланта и умението му.
	— Не съм загадка за теб, нали? Всичко, което изпитвам, е изписано на лицето ми.
	— Не го казвай така разочаровано — прошепна Алистър и приближи до нея. — Бъди сигурна, че гледам на теб по същия начин.
	Джес се взря в него.
	— Не, не е така. Гледаш ме като котка, готова да се нахвърли върху плячката си. Докато аз се размеквам и се топя, ти ставаш остър като бръснач.
	— Аз съм мъж, който обича секса — отвърна предизвикателно Алистър. — Което не значи, че не изпитвам слабост към теб. Надявам се да доловиш отношението ми и по други начини, не само по изражението на лицето ми.
	— Правя го.
	Продължи да прехвърля портретите в папката и замръзна на място, когато видя рисунка, направена много отдавна. На нея ясно се забелязваше, че Джес е по-млада, а и хартията беше пожълтяла от времето. Неподправеното похотливо желание, което скицата излъчваше, я накара да се вцепени. Очите й бяха широко отворени и потъмнели, зениците й — разширени, устните й — полуотворени, като че ли дишаше тежко. Портретът излагаше на показ емоциите й и разкриваше копнежа й по мъжа до нея.
	— Алистър…
	— Нощта в гората.
	— Как може да притежаваш това мое изображение и да се съмняваш, че те желая?
	Той измъкна листовете от ръцете й и ги хвърли на масата.
	— Кълна се, че наистина ще ме подлудиш! Значи ми отказваш това, което ме кара да се чувствам най-близо до теб, за да ми докажеш дълбочината на чувствата си?
	Джесика изви устни в кисела усмивка.
	— За теб сексът е като спането и яденето.
	Още в началото на връзката им бе установила неговата ненаситност, това й даде да разбере как е могъл да проституира. За Джес сексът бе дълбоко интимно преживяване. За Алистър той беше нещо необходимо за здравето му като миенето на зъбите и нямаше отношение към емоционалното му състояние. Което не означаваше, че тя не се чувства оценена, когато споделя леглото му. Но Джесика знаеше, че той използва секса, за да постигне цели, които тя не разбира напълно.
	Алистър твърдеше, че нуждата го е накарала да продава тялото си, и тя му вярваше, но не поради причините, които й бе изтъкнал. Колкото и млад и буен да е бил, колкото и остра нужда от пари да е изпитвал, това не обясняваше как е започнал да се продава като стока. Подозираше, че причината е скрита дълбоко в него. А не извън него. Може би се дължеше на Мастерсън, на липсата на баща или на друго, но Алистър бе открил собствената си стойност чрез парите, които другите плащаха, за да бъдат с него. Джес искаше да се противопостави на това убеждение, като му покаже, че го цени заради други негови качества, които не са свързани с физическата му привлекателност, но изглежда, той още не бе готов за подобна проява. Въпреки че Алистър непреклонно и безмилостно подтикваше и двамата да разкрият един на друг своите най-интимни и болезнени спомени, в крайна сметка имаше нужда да усети допира й и да почувства копнежа й, за да повярва, че е желан.
	Притисна я отново до стената, като постави мускулестото си бедро между краката й, за да не може да мръдне. Сложи ръце от двете страни на главата й и впери поглед в нея.
	— Подлагаш търпението ми на ужасно изпитание.
	— Нямах такова намерение — отвърна искрено Джес, стана й топло от агресивния му допир. — В момента съм толкова развълнувана от картините и така удивена от таланта ти, че сърцето ме боли.
	Алистър докосна леко слепоочието й с твърдите си устни.
	— А другаде боли ли те? — попита грубо и промени позата си, така че коляното му да притисне триъгълника й.
	За миг Джес затвори очи. Попи усещането за горещото му мускулесто тяло и любимата миризма на кожата му. Копнежът му се просмука в нея до мозъка на костите й. Събуди у нея такова невъздържано желание, че тя се протегна между краката му и обхвана твърдия му пулсиращ пенис.
	Алистър се изви силно и издиша шумно:
	— Господи!
	— Пожелах те още в момента, в който те видях — призна тя и облиза сухите си устни. — С всеки изминал час те желая все повече.
	Сините му очи бяха потъмнели от копнеж.
	— Можеш да ме имаш всеки час.
	Когато Джесика започна да го гали през бричовете и бельото, усети, че самата тя омеква и се овлажнява в очакване.
	— За теб сексът е нещо присъщо. Излъчваш го като замайващ аромат, към който човек може да се пристрасти. Но как бих могла да се разгранича от другите жени, които са те желали, освен ако не ти покажа, че не искам само тялото ти?
	— Какви други жени?
	Тя се усмихна на въпроса му, но изражението на Алистър си остана все така строго.
	— Докосни ме — помоли Джесика. Имаше чувството, че без да иска, е създала пропаст помежду им.
	— Не още.
	Отказът му неочаквано я възбуди още повече. Вече бе свикнала той да изпълнява ръководната роля в леглото и нежеланието му да участва я караше да го желае още повече.
	— Защо?
	— Трябва да гориш както аз горях, както все още горя във всяка минута, когато не съм в теб.
	Джес изви глава назад и целуна напрегнатата му челюст. Топли тръпки преминаха по кожата й.
	— Искаш да ме накажеш.
	Той обгърна лицето й в ръце.
	— Не. Ти превърна секса в нещо, което ни разделя. Сега трябва да поправим това.
	Джес измъкна краищата на ризата от панталоните му и докосна горещата кожа на гърба му.
	— Забравяш, че нарочно те подмамих тук, за да ме обладаеш.
	— И в същото време ме смяташ за кръгъл глупак.
	— Не е вярно! — възрази тя. — Мисля, че си изключително умен.
	— Така ли?
	Погали с палци извивката на долната й устна и това невинно докосване възпламени у нея бурното желание да усети ръцете му и на други места по тялото си.
	— От седмици вече ме учиш как да правя любов и все пак не вярваш, че съм си научила урока.
	Джесика впи пръсти в твърдите мускули от двете страни на гръбнака му.
	— Още първия път, когато те обладах — прошепна Алистър и допря челото си до нейното, — разбрах каква е разликата между това, което си мислех, че знам за секса, и онова, което тепърва ми предстои да науча. Сега не мога да си представя как съм се справял с този акт, преди да имам теб, нито как бих могъл в бъдеще да го правя без теб.
	Джес се вдигна на пръсти, притисна се в него и го прегърна силно, за да му предаде вълната от емоции, които я заливаха.
	— Имам нужда от теб — призна, долепила лице до врата му. — Ти ме накара да се нуждая от теб.
	— Не мога да повярвам, че някога съм възприемал секса по друг начин, освен като дълбоко интимен акт.
	Алистър отдръпна бедрото си, с което бе разделил краката й.
	Джесика се опита да протестира тихо — болката във вагината й не можеше да се облекчи без натиска на Алистър върху нея.
	— Моля те…
	Започна да повдига полите й, докато стигна до дългите й гащи. Стисна здраво дупето й — толкова силно, че едва не й причини болка. Понякога той се държеше закачливо и нежно в леглото, но тя се възбуждаше най-силно, когато Алистър проявява ненаситната си страст към нея.
	Джесика затърси скритите копчета на панталона му с неумели пръсти. Най-накрая успя да освободи силно възбудения му член; дъхът й замря, когато усети тежестта му в дланите си. Загали го нетърпеливо по дължина. Страстните му думи, рисунките му и бързината, с която я бе последвал от палубата, подклаждаха възбудата й. Алистър я караше да се чувства специална, изключително желана и в пълна безопасност. Даваше й свободата, от която се нуждае, за да бъде такава, каквато иска: дива, необуздана и толкова смела, колкото си пожелае.
	Алистър я наблюдаваше изпод притворените си гъсти черни мигли, движеше бедра и тласкаше члена си напред-назад в ненаситните й ръце. Джес усети как вагината й се овлажни и набъбна, сякаш завижда на ръцете й.
	Като че усетил това, Алистър се протегна между краката й.
	— Накарал съм те да се овлажниш.
	— Не мога да се въздържа.
	— Не искам да се въздържаш.
	Без предупреждение стисна бедрата й и я повдигна. Членът му се изплъзна от ръцете й и Джесика извика тихо в знак на протест. Алистър докосна до вулвата й кадифената главичка на възбудения си член и тя простена в очакване. Тя обгърна с ръце широките му рамене и потърси с устни чувствителното местенце зад ухото му, за да разпали още повече страстта му.
	— Внимавай — предупреди я мрачно и започна да навлиза в нея.
	Джес отпусна глава назад и изпъшка безпомощно.
	Алистър мъчително бавно започна да я спуска надолу върху възбудения си член — искаше да се увери, че тя усеща как бавно се разтваря за него.
	— Господи! — въздъхна Джесика и започна да се гърчи, но той я стискаше здраво. Едва успяваше да го поеме в тази поза.
	И все пак Алистър продължи да навлиза безмилостно в нея; изпълваше я изцяло, докато накрая тя започна да се бори, за да си поеме въздух. Когато членът му най-после бе в нея до корена, Джес се разрида. Измъчваше я нуждата да усети как той се движи и търка в нея, за да й достави удоволствие. Фактът, че тя и Алистър бяха напълно облечени, с изключение на мястото, където се допираха, й действаше странно еротично и изобщо не бе пречка.
	Алистър не й позволяваше да се движи и я притискаше до стената с тежестта на тялото си. Прегърна я през кръста, вдигна ръката й и я допря до сърцето си, което биеше под дланта й в забързан ритъм.
	— Изобщо не съм се напрягал. Ти тежиш по-малко от перце. Кажи ми, Джес, защо тогава сърцето ми бие така силно? Заради напрегнатия секс, който още не сме започнали да правим? Или за теб?
	Джесика зарови в косата му пръстите на свободната си ръка и допря горещата си буза до неговата. Искаше да каже нещо, каквото и да било, но гърлото й беше свито.
	— Ако можех — продължи Алистър, — щях да остана така завинаги. Обгърнат от теб, вътре в теб, част от теб. И изобщо нямаше да се движа. Когато правим любов, с всички сили се боря да не стигна докрай. Не искам да свършвам, не искам това между нас да свършва никога. Колкото и да се опитвам да го удължа, все не ми е достатъчно. Побеснявам, когато усетя, че не мога да се въздържам повече. Защо е така, Джес? Ако единственото, което искам, е да облекча физическите си нужди, така, както бих искал да се наспя и нахраня, защо тогава се въздържам?
	Тя изви глава, допря устни до неговите и започна да го целува страстно.
	— Кажи, че ме разбираш — настоя той, без да се отдръпва. — Кажи ми, че и ти усещаш същото.
	— Усещам теб — прошепна Джесика, опиянена от изпепеляващата му страст, като че ли бе най-доброто вино. — Ти се превърна в най-важното нещо в моя свят.
	Алистър я притисна силно до себе си и се насочи към леглото.


>	Глава 17

	Джесика потъна в дюшека, Алистър я последва и се настани върху нея. Движението разтърси и двамата. Той проникна дълбоко в нея, докато я притискаше към леглото; тя простена, по кожата й започна да избива пот.
	Алистър изръмжа, стисна завивката и отново раздвижи члена си. Тласъкът бе толкова силен, че Джес се плъзна по лъскавото кадифе и само силните му ръце, хванали я за рамената, успяха да я спрат.
	— Не — прошепна тя на ръба на оргазма.
	Ако му позволеше, след малко Алистър щеше да я отведе до първия от поредица оргазми. Щеше да продължи да я чука безмилостно, забравил за собствения си оргазъм, докато тя обезумее от удоволствие и затрепери. Щеше да съблече както нея, така и себе си, когато Джесика се пресити толкова, че не може да се движи повече. След това щеше да продължи да я задоволява с часове и да я превърне в напълно беззащитно същество.
	Алистър спря, погледът, който впери в нея, бе така горещ, че кожата й пламна.
	— Защо не?
	Джес се надигна и се подпря на лакти.
	— Остави на мен.
	Алистър се изправи. Свали набързо жилетката, връзката и ризата си, без да се отделя от нея. Беше принуден да се отдръпне, за да свали панталоните си. Издиша шумно, когато отстъпи назад.
	Джесика впери поглед в него и дълго се възхищава на идеалното му голо тяло. Гледката никога нямаше да й омръзне. Беше висок и слаб, в толкова добра физическа форма, че всеки мускул бе ясно очертан под гладката му кожа. Спусна поглед от раменете до краката му и после се върна обратно, като обходи с любов всеки сантиметър от мъжественото му тяло. Алистър изобщо не помръдна, позволи й без срам да се наслади на гледката. В момента, в който погледите им се срещнаха, тя вече се задъхваше от безумна страст и неудържимо желание.
	— Невероятен си — прошепна и се плъзна към него по дървения под. Приближи го, обви с ръце стегнатите му бедра и докосна с устни мястото над сърцето му. — И безценен.
	В отговор той я прегърна така силно, че за малко да я остави без дъх.
	— Твой съм, Джес. Никога не се съмнявай в това.
	— Радвам се, че е така, защото съм влюбена до полуда в теб.
	Положи буза на гърдите му и вдъхна мъжествената миризма, която го обгръщаше. Сърцето му ускори ритъм при думите й. Това доказа нещо, което Джес бе започнала да подозира — страховете й му въздействаха; караха го тревожно да се вкопчи в нея, като че ли тя ще изчезне нанякъде всеки момент. Което бе невъзможно, като се имаше предвид колко привързана е към Алистър. Но той самият не го знаеше.
	— Ще ми се по-често да чувам такива неща от теб — каза й дрезгаво. Както винаги бе до болка откровен с нея и тя се засрами, че се е държала толкова резервирано.
	— Не знам как. — Джесика изви глава, когато той започна да разкопчава копчетата отзад на роклята й.
	— Няма как да сбъркаш.
	Целуна я по рамото, след това я захапа — зъбите му потънаха достатъчно дълбоко, за да я заболи. Грубото му държание я стресна и възбуди едновременно.
	— Никога ли не си обсъждала чувствата си с Тарли?
	— Тази тема никога не е била предмет на разговорите ни. Беше нещо лично, само между нас двамата. Разбирахме се и се чувствахме добре.
	Алистър я завъртя с гръб, за да разхлаби банелите на корсета й.
	— На мен това не ми е достатъчно.
	— Влюбвам се толкова дълбоко, толкова бързо — призна Джес с тих, разтреперан глас. — Не мога да го спра, нито да го променя. Замаяна съм. Чувствата ми към теб ме плашат, затова предполагам, че силата им ще изплаши и теб.
	— Изкажи страховете си на глас, както го правя аз.
	Джесика затвори очи — още толкова много неща имаше да научи за него. Нейна бе грешката, че знае толкова малко за събитията, които го бяха оформили като личност. Не го разпитваше, въпреки че той самият непрекъснато й задаваше въпроси. Бе възпитана да не проявява любопитство към околните, но се налагаше да наруши тези правила, ако искаше Алистър да е истински щастлив.
	— Ще се опитам. Ти изразяваш на глас чувствата си без колебание — заяви тя, а роклята се свлече около краката й. — Завиждам ти за лекотата, с която го правиш.
	Алистър свали корсета, ризата и дългите й гащи с вече познатото й умение.
	— Ти някога… — започна Джес и се прокашля. — Все трябва да си изпитвал чувства към някого.
	— Защо да трябва? — попита той и отстъпи назад. Зачака.
	Джесика го погледна през рамо. Разбра, че Алистър очаква да чуе от нея ясно защо го е възпряла преди малко.
	— Легни на леглото.
	С плавни, грациозни движения той се отправи натам, за да изпълни нареждането й. Настани се в полулегнало положение и се облегна на възглавниците, като изпъна дългите си крака напред — очевидно, не изпитваше притеснение от голотата си.
	Джесика застана до ръба на леглото и се замисли откъде да започне. Възбуденият му пенис я привличаше неудържимо — беше плътен и твърд, извит нагоре към пъпа, но тя обожаваше цялото му тяло.
	— Коя беше тя? — попита го и изпита неочаквана ревност към неизвестната жена — или жени — от миналото му, която го бе виждала такъв.
	— Толкова си сигурна…
	— Не си започнал сексуалните си преживявания като Лушъс, така че е невъзможно аз да съм единствената жена, която си опознал плътски под името Алистър.
	Той стисна члена си и започна бавно да го гали. Нарочно я изпитваше.
	— Безсрамен си! — каза дрезгаво Джес и се качи на леглото.
	— А ти си гола. Желая те болезнено.
	А тя бе овлажнена и разпалена; вече не беше на ръба на оргазма, но Алистър можеше да я върне там за съвсем кратко време.
	Той протегна ръка към нея, но Джесика поклати глава.
	— Искам да лежиш, без да мърдаш, и да приемеш това, което ще ти дам.
	— Да лежа, без да мърдам? Луда ли си?
	— Ако е необходимо, ще те завържа.
	— Джес… По дяволите! — изсумтя той. — Минаха седем дни. Играй игричките си малко по-късно, когато ще съм готов да ги приема.
	Тя го обгърна с ръце и остана без дъх, когато усети горещото му твърдо тяло, жилите на врата му бяха изпънати като въжета. Алистър заскърца със зъби, когато Джесика започна да го милва много по-нежно, отколкото го бе правил той. Тя облиза устни.
	— Не — отсече Алистър, — твърде близо съм до края и няма да мога да се насладя на устата ти както трябва.
	— Добре. — Преметна крак през него и застана така, че процепът й да е точно над възбудения му пенис. Смъмри го тихо, когато се опита да я хване през кръста: — Не ме докосвай!
	— Дявол да го вземе! Как мога да ти доставя удоволствие, ако не ми позволяваш да те докосна?
	Джес се усмихна:
	— Тъкмо в това е номерът.
	Алистър отвори уста да възрази, но думите останаха неизречени, защото тя пое в себе си широката главичка на члена му. Неволен стон се откъсна от гърдите й. Джесика се смъкна надолу и погълна цялата дължина на пулсиращия му член. Проникването стана бавно, но неумолимо, краката й леко потрепераха.
	Алистър се надигна нагоре, прегърна я и зарови изпотеното си лице между гърдите й. Докато правеше кръгообразни движения с бедра, я държеше неподвижна с ръце. Проникваше все по-дълбоко в нея и търсеше онази нежна точка, която я подлудяваше.
	— Легни по гръб — прошепна задъхано Джесика, като се мъчеше да потисне егоистичното си желание да се предаде пред уменията му.
	— Нека те накарам да свършиш — каза Алистър дрезгаво. — Остави ме…
	— Не още — отвърна Джес и потрепери, когато той завъртя таза й, допрян в неговия, така че да успее да притисне клитора й. — Спри. Обеща ми!
	Алистър изруга и спря да се движи, едрото му тяло бе толкова горещо, че изгаряше кожата й.
	— Боже мой! Какво правиш с мен?
	— Искам да те накарам първо ти да свършиш — отвърна тя и дръпна ръцете му. — Искам да те гледам, докато свършваш.
	Алистър се отпусна със стон на възглавниците. Затвори очи и прокара ръце през косата си. Имаше красиви ръце. Джес проследи движенията на бицепсите му и потрепна от удоволствие, обгърнала с вагината си твърдия му член. Любимият й изруга и стегна коремните си мускули.
	Джесика се наведе над него и притисна разтворените си устни в неговите. Алистър твърдеше, че оргазмите, които тя го кара да изпитва, са дълбоко лични, но не ги споделяше с нея. Не докрай. Първо се убеждаваше, че тя е напълно изтощена от удоволствие и съзнанието й е размътено от преживяното, и едва тогава свършваше, заровил лице във врата и косата й; притискаше я силно до себе си и така се скриваше от нея. Дори когато тя го задоволяваше с уста, той отмяташе глава назад и не й позволяваше да го гледа.
	Обхвана главата й с ръце, наклони я под ъгъл, така че да му е удобно, вдиша дъха й и погали езика й със своя. Джес сви пръсти от удоволствие. Зърната на гърдите й настръхнаха в мълчалива молба и те да получат внимание. Целувките му бяха неописуеми, а емоциите, които се криеха зад тях, разбиваха сърцето й. Алистър я целуваше страстно, не искаше да откъсне устни от нея и непрекъснато я възбуждаше с език.
	Дълбоко в себе Джесика усети уголемяването на члена му. Стана й много приятно, като си помисли, че той може да свърши и само докато я целува. Алистър се откъсна от нея запъхтян, бореше се да отложи неизбежното.
	Джес го хвана за китките, дръпна ръцете му встрани и се изправи. Вплете пръсти в неговите и се надигна, като плъзгаше вагината си по члена му в мека като коприна милувка. Наведе се бавно, използваше ръцете му за опора. Стискаше ги здраво, за да не може той да скрие лицето си зад тях.
	Алистър дишаше тежко през стиснати зъби, сините му очи бяха потъмнели толкова, че приличаха на сапфири. Беше се зачервил, устните му бяха отекли от целувките й, черната му коса бе разрошена от пръстите й. Джесика никога през живота си не бе виждала такава умопомрачително красива картина.
	Сърцето й се преизпълни с емоции и гърдите я заболяха. Изви бедра и отново се надигна. Сетне се спусна надолу. Заслуша се в тихите звуци, които издаваха, че е влажна и изгаря от желание. Наблюдаваше го изпод полуспуснати клепачи и се опитваше да открие какво му доставя удоволствие. Колко бързо да се движи, колко дълбоко да го поема и под какъв ъгъл, за да го накара да се изпоти.
	— Господи! — прошепна Алистър, когато Джесика се спусна силно върху пениса му, и целият се разтресе. Беше навлязъл дълбоко в нея и изпълваше докрай вагината й. Напрежението, обхванало едрото му тяло, ставаше все по-силно и осезаемо.
	Джес стисна ръцете му и започна да го чука с все сили. Движеше се бързо нагоре-надолу, стискаше мускулите си, когато се повдигаше нагоре, и ги отпускаше, когато се спускаше надолу. Поемаше го толкова дълбоко в себе си, че той започна да мята силно глава и да рита неспокойно с крака под нея.
	— Чакай… — опита се да я спре и да се изправи. — По дяволите! По-бавно!
	— Пусни ме! — нареди му тя задъхано. Протегна ръка, вкара я между краката му и започна да масажира опънатата торбичка на тестисите му. — Държа те.
	— Джес…
	Алистър освободи рязко едната си ръка от нейната и я сграбчи за ханша. Задържа я неподвижна и започна да тласка нагоре. Движеше бедра толкова бързо, че единственото, което Джесика можеше да направи, бе да стиска ръцете му и да го остави да прави каквото пожелае. Той изръмжа като диво животно и изстреля първата струя сперма, след това внезапно отпусна ръце встрани и стисна здраво завивката. Изви тяло над леглото като дъга. Силата на оргазма му беше великолепна, а още по-великолепен бе начинът, по който изрече името й.
	— Хайде — подкани го Джес и продължи да се движи върху него, докато той свършваше. Въздържаше се да стигне до оргазъм, за да може да наблюдава всеки нюанс на емоция, изписан по лицето му. Стоеше като прикована, видяла удоволствието, което той изпитва. Беше удивена, че е способна да го накара да изпита такива силни чувства. — Господи… колко си красив.
	И невероятно уязвим. Слаб. На лицето му се изписваха какви ли не емоции: болезнен екстаз, копнеж, любов… дори гняв.
	Алистър завъртя и двамата и тя се озова на ръба на леглото. Започна да се движи още преди тя да е осъзнала напълно какво става; търкаше се в нея и допирът на плътния му член тласкаше превъзбуденото й тяло да стигне до оргазъм. Джес извика, когато спазмите започнаха да преминават през нея един след друг; стискаше го с ръце, отворила широко крака, за да поеме всичко, което Алистър може да й даде.
	Той прилепи устни до нейните и когато и двамата свършиха мощно, заглуши виковете им.
	— Обичам те — въздъхна едва Джесика в безумната им целувка. Вече нито можеше, нито искаше да задържа думите и чувствата, които се криеха зад тях.
	В отговор Алистър я притисна толкова силно, че я остави без дъх.


	Клатушкането и накланянето на кораба бяха в пълен унисон със състоянието на Алистър, чието съществуване бе разклатено по същия начин. Прокарваше пръсти през разкошната коса на Джесика, а мислите му бяха съсредоточени върху двете кратки думи, които бе почти сигурен, че е изрекла.
	От опит знаеше, че жените са склонни да казват такива неща, когато се гърчат в оргазъм, а по-късно напълно да ги забравят. Знаеше, че тя бе възбудена от собствената си женска власт, защото най-после бе разбрала колко лесно може да го разголи и да го направи напълно уязвим. Алистър не можеше да се противопостави на това, когато бе с нея, не знаеше как.
	А сега тя лежеше толкова спокойно, сгушена в него. Телата им си почиваха; дишането им възстановяваше нормалния си ритъм. В момента Алистър се чувстваше добре и напълно изтощен; възбудата го напускаше, необезпокоявана от бурните му мисли.
	Но защо Джес не казваше нищо? Защо не повтори същите думи на висок глас?
	Разприказва се само за да спаси остатъците от здравия си разум:
	— Започнах сексуалните си приключения като повечето буйни млади момчета — спях с всяка, която бе достатъчно хубава и готова да го направи.
	— Мили боже! — засмя се Джесика тихо. — Предполагам, че момичетата безсрамно са се хвърляли в краката ти.
	Въпреки че беше вярно, Алистър не каза нищо, не искаше да й даде повод за безпочвена ревност.
	— Една вечер по-големият ми брат Арън ме взе със себе си да се позабавляваме. Бях почти петнайсетгодишен и държах да изглеждам не по-малко отворен и обигран от него. В крайна сметка се озовахме на малко събиране в дома на куртизанка.
	Джесика вдигна глава и го погледна.
	— Бил си само на петнайсет?
	— Почти на петнайсет — уточни той. — И не особено невинен, ако някога изобщо съм бил такъв. Спомни си, че майка ми твърде рано бе принудена да ми обясни защо Мастерсън не иска да ме погледне.
	Джес сложи ръце на корема му и подпря брадичка на тях.
	— Той е единственият, който може да остане безразличен към теб.
	Алистър прокара върха на пръстите си по деликатните й скули.
	— На партито забелязах една куртизанка, погледнах я и тя ми отговори.
	— Как изглеждаше?
	— Слаба. Руса. С нежни черти и светлосини очи. В зависимост от настроението й от време на време изглеждаха почти сиви.
	— О! — възкликна Джес и погледът й стана бурен. — Какъв късмет, че отговарям на предпочитанията ти.
	Алистър се помъчи да възпре усмивката си, сигурен, че тя ще му навлече неприятности.
	— Всъщност ти беше тази, която определи предпочитанията ми седмица по-рано, когато за първи път те срещнах. Тя просто отговаряше на тях по случайност.
	Джес сбърчи объркано чело, след това изведнъж светна, разбрала какво й казва.
	— Страхувам се обаче, че тя бе лош заместител — продължи Алистър и вдигна поглед към стената. — Изобщо не беше изискана като теб. Отдавна бе загубила способността да изпитва чувства към друг, освен себе си, което бе чудесно за мен. Не беше необходимо да я харесвам, за да искам да я изчукам.
	Джес трепна леко, когато чу грубите му думи, но не каза нищо.
	— Известно време връзката ни вървеше идеално. Тя намираше разтуха от отегчението, като ми даваше уроци как да задоволявам както трябва жените, а аз бях прилежен ученик. Учеше ме как да съсредоточа вниманието си върху физическата страна на акта, най-вероятно се опитваше да ме предпази да не се влюбя в нея.
	— Това помогна ли ти?
	— В известен смисъл — отвърна Алистър и сви рамене. — Но може би не достатъчно, защото един ден отидох при нея и заварих там нейна приятелка. Друга куртизанка. Искаше да обслужа и двете, което и направих.
	Джесика го прегърна, като промуши ръце в тясното пространство между гърба му и таблата на леглото, на която се бе облегнал.
	— Скоро случката се повтори, само че с две нейни приятелки — продължи разказа си. — Понякога тя изобщо не участваше. Само наблюдаваше. А се случваше да се включат и други мъже, когато й се приискаше да усети в себе си два или повече пениса едновременно.
	— Боже мой! — прошепна Джесика, очите й бяха големи и тъмни на фона на бледото лице. — Защо си ходил там? Защо не си я оставил на собствената й поквара?
	— Къде да отида? Вкъщи? Присъствието ми предизвикваше огромно напрежение между Мастерсън и майка ми. Тя беше нещастна, когато се мотаех наоколо. И все пак никога не съм правил нищо насила. Не беше толкова отвратително, Джесика. На тази възраст членът ми беше възбуден почти през цялото време и креватните занимания с нея ми даваха възможност да облекча това състояние.
	Алистър съзнателно говореше така лекомислено, но Джес долавяше емоциите зад думите му. Потърка буза в него и завря нос в тънката ивица косми, която разделяше на две корема му.
	— Не трябваше да те притискам толкова — прошепна тя. — Извинявай.
	Той изсумтя:
	— Не мога да приема извинение за най-страхотния оргазъм в живота си.
	Джесика измъкна ръцете си изпод него и потърка тяло в неговото.
	— Най-добрият оргазъм досега — поправи го, възседна бедрата му и го прегърна през раменете. — От сега нататък ще положа усилия да ти доставям все по-голямо удоволствие всеки път, когато правим любов.
	Алистър направи първи опит да се възбуди отново и членът му потрепна. Беше го изцедила докрай във всяко отношение.
	— Не още — каза Джес, долепила устни до ухото му. — Нека да те задържа в прегръдките си, обещах ти, че ще го направя. Не е необходимо всеки път да използваш секса, за да ми доказваш чувствата си.
	Заля го огромна вълна страст, която изгори гърлото му и залютя на очите му. Подпря ръце на леглото, за да прикрие треперенето си.
	— Тя ли беше единствената жена, към която си изпитвал чувства? — попита Джесика и се отпусна върху него.
	— Ако държиш да го наречеш така.
	— А ти как би го нарекъл? Похот?
	— Нямам представа. Знам само, че после не беше така.
	— Но има жени, които са те обичали.
	Не беше въпрос.
	— Тези, които са ме обичали, после са съжалявали за това. Щетите са били много по-големи от облагите.
	Джес започна да масажира напрегнатите мускули в задната част на врата му.
	— Няма нищо срамно в това, което си правил.
	— Не знаеш какво съм правил.
	— Но познавам теб. Обичам те и няма да съжалявам за това.
	Алистър се ужаси от мощния спазъм, който разтърси тялото му. Джесика бе навлязла дълбоко под кожата му, можеше да види всичко, което той така умело криеше под повърхността.
	Господи, не искаше тя да вижда…
	— Не можеш да си сигурна — каза й остро.
	— Ще трябва да ми се довериш, Алистър, и да ми повярваш. — Джесика отпусна ръце, отдръпна се от него, като че ли му даваше възможност и разрешение да избяга.
	Всъщност беше изкушен да го направи. В живота си бе вършил неща, които го правеха неприемлив… самият му произход го правеше неподходящ за нея. Джесика бе изстрадала толкова много, за да се превърне в изтънчената, елегантна, безукорна дама, която беше. И ако той започнеше да я ухажва, щеше да разруши уважението на обществото към нея, което тя с толкова труд бе спечелила. Ако можеше, щеше да я държи пленница в леглото — единственото място, където бе сигурен, че може да я накара да забрави всичко, освен удоволствието, което й доставяше.
	Алистър я притисна силно, опитваше се да намери сили да е нежен с нея въпреки агресията в себе си. Джес имаше нужда от нежност и закрила, а той се блъскаше в нея като стенобойна машина, опитваше се да разруши защитните стени, които е била принудена да издигне около себе си като малтретирано дете.
	— Наистина ти вярвам — каза й дрезгаво. — Нали виждаш, че ти казвам всичко?
	— Казваш ми всичко, което би могло да ме накара да спра да те уважавам — заяви Джесика и се отдръпна, за да го погледне. — И го казваш с такова предизвикателство, сякаш искаш да ти обърна гръб.
	„По-добре сега, отколкото по-късно.“ С всеки изминал ден Алистър осъзнаваше колко незаменима е тя за него. Много скоро нямаше да може да диша без нея. Вече имаше моменти, когато се чувстваше така.
	Джесика целуна едното ъгълче на устните му, после другото.
	— Остани такъв, какъвто си, и аз ще остана с теб.
	— Ти си единственото, което желая — простена Алистър, когато тя плъзна тяло по неговото.
	— Докажи го — прошепна Джес.
	Както винаги, той прие предизвикателството. Знаеше силните си страни — можеше да пренебрегне съвестта си, умееше да прави пари, беше привлекателен и добър в леглото. Това бе твърде малко за жена като Джесика, но той щеше да й го предложи в огромни количества и да се моли, че е достатъчно, за да я задържи.


>	Глава 18

	Хестър спря на прага на спалнята си и впери поглед в спящия си съпруг. През последната седмица той доста често идваше при нея, за да търси облекчение на мъките си в леглото й. Тя се опитваше да го успокои, да му каже, че никой не помни боксовия мач отпреди седмица, че не е бил унижен, нито е загубил мъжкото си достойнство. Но нито думите, нито действията й успяваха да успокоят душевния му смут. Чувстваше се изтощена от усилията, обезверена и отвратена от слабостта му, но и от собствената си слабост към него. Въпреки всички тъмни и извратени събития помежду им все още му желаеше само най-доброто.
	Най-големият провал в живота й бе, че не успя да спаси мъжа, когото някога бе обичала, от самия него. Дори не бе успяла да спаси любовта им, която бе посърнала и умираше. Колкото и да я болеше от това, вече не можеше да си позволи да пилее енергията и чувствата си за мъж, който не приема и не оценява усилията й. Сега трябваше да мисли за детето, за малкото същество, което щеше да се нуждае от цялото й време, внимание и обич. Така и не бе намерила сила да защити себе си, но вече я имаше заради бебето, което растеше в нея.
	Изпъна рамене и приближи до леглото.
	Регмънт притежаваше всичко, за да е прекрасен човек. Беше красив и невероятно чаровен. Имаше остър ум и отлично се справяше с всичко, с което се залови. Жените го боготворяха, мъжете го уважаваха. И все пак той не забелязваше нито едно от превъзходните си качества. За съжаление, единственото, което звучеше в главата му, бяха острите, унизителни думи на баща му. Те заглушаваха всички похвали, насочени към него. Мъжът й се смяташе за недостоен да бъде обичан и реагираше по единствения начин, който бе видял от баща си — чрез насилие.
	Но Хестър повече не можеше да търси извинения за поведението му. Най-изявена бе необходимостта му да упражнява абсолютен контрол върху нея. От дрехите, които облича, до храната, която яде. Както и желанието му да я манипулира. Обвиняваше прекомерната употреба на алкохол, а понякога и нея самата за неконтролируемите си пристъпи на гняв. А щом не можеше да осъзнае собствената си вина, вероятността да се поправи бе нищожна. Хестър трябваше да предприеме нещо, за да защити детето си.
	Когато тя приближи, съпругът й се размърда и плъзна мускулестата си ръка към нейната страна на леглото. Надигна глава от възглавницата, щом установи, че я няма. Откри я с поглед и я дари с ленива, сънена усмивка. Лека тръпка премина през тялото й. Разрошен и гол, мъжът й несъмнено беше много красив и мъжествен. Зад ангелското му лице обаче се криеха демоните, които властват над него.
	Регмънт се обърна по гръб и се поизправи, за да се облегне на резбованата табла на леглото. Чаршафът се омота около бедрата му и изложи на показ поразително широките му гърди и стомах.
	— Оттук мога да чуя, че си мислиш нещо — измърмори мъжът й. — Какво толкова те занимава?
	— Трябва да ти кажа нещо.
	Съпругът й плъзна крака встрани от леглото и се изправи, безсрамен и прекрасен в голотата си.
	— Ще ти отдам цялото си внимание… само след секунда.
	Целуна я по бузата, докато отиваше към гърнето зад паравана в ъгъла на стаята. Когато се появи отново, тя му съобщи направо:
	— Бременна съм.
	Регмънт спря толкова рязко, че се препъна. Отвори широко очи и пребледня.
	— Хестър, мили боже…
	Не беше сигурна каква реакция бе очаквала от него, но със сигурност не си беше представяла ужасното мълчание, което последва.
	— Надявам се, че си доволен.
	Мъжът й си пое шумно въздух.
	— Разбира се, че съм доволен! Прости ми, че съм малко изненадан. Бях започнал да си мисля, че и ти като сестра си не можеш да имаш деца.
	— Затова ли си ми толкова ядосан?
	Колко ли още щеше да се ядоса, ако разбере какви мерки е предприемала през последните години, за да не забременее? Самата мисъл я караше да тръпне от ужас.
	— Ядосан ли? — повтори той и се изчерви. — Не започвай скандал. Не и днес.
	— Аз никога не започвам скандалите — каза равно Хестър. — Както отлично знаеш, ненавиждам караниците. В детството си съм преживяла достатъчно скандали. Стигат ми за цял живот.
	В сините му очи проблесна опасно пламъче.
	— Ако не познавах така добре мекия ти характер, щях да си помисля, че съзнателно ме провокираш.
	— Като казвам истината ли? — Сърцето й биеше като обезумяло, но тя отказваше да са предаде на страха. — В момента просто разговаряме, Едуард.
	— Не ми изглеждаш много щастлива, че си бременна.
	— Ще бъда, след като се уверя, че бебето е в безопасност.
	— Какъв е проблемът? — Регмънт се раздвижи, отиде до шезлонга, където бе хвърлил халата си предишната вечер. — Извика ли лекар?
	— Сутрин ми се гади, което е съвсем обичайно. Лекарят каза, че засега всичко се развива нормално.
	Помъчи се да потисне желанието си да вирне брадичка, знаеше, че това мълчаливо предизвикателство ще ядоса Регмънт още повече.
	— Само че трябва да се грижа за себе си и да избягвам наранявания.
	Мъжът й стисна челюст.
	— Разбира се.
	— И трябва да се храня повече.
	— През цялото време ти го повтарям.
	— Да, но е трудно човек да се храни, когато изпитва болка.
	Регмънт стисна устни — предупредителен знак, който Хестър си наложи да пренебрегне.
	— Като се има това предвид — продължи тя, — бих искала да се оттегля в провинцията по-рано. Ще дойдеш при мен, когато сезонът свърши.
	— Ти си ми жена — отсече той и върза колана на халата си на възел. — Мястото ти е до мен.
	— Разбирам. Но трябва да мислим за бебето.
	— Не ми харесва нито тонът ти, нито намекът, че мога да съм опасен за собственото си дете.
	— Не ти си опасността — принуди се да излъже Хестър, — а алкохолът, който пиеш.
	— Няма да пия повече — заяви той и скръсти ръце. — Ако не си забелязала, не съм пил нищо от три седмици.
	Беше се въздържал и по-дълго, но накрая все се намираше какво да го тласне обратно към пиенето.
	— Според мен, когато става въпрос за детето ни, никакви предпазни мерки не са излишни.
	— Ще останеш тук! — отсече Регмънт и се отправи към собствените си стаи. — И не искам да чувам повече глупости, че ще си тръгваш.
	— Едуард, моля те…
	Той затръшна вратата и сложи край на разговора.


	— Изглеждаш направо ослепително! — похвали го Елспет, докато слизаше по стълбите към входното фоайе. — Коя е щастливата дебютантка, която ще посетиш днес?
	Майкъл остави на мира и без това безупречния възел на вратовръзката си и срещна погледа на майка си в отражението на огледалото, пред което стоеше.
	— Добър ден, майко.
	Елспет вдигна въпросително вежди, когато той взе шапката си от поставката, без да каже нищо повече. Лъчите на следобедното слънце навлизаха през сводестия прозорец над двойната входна врата и се отразяваха в мраморния под. Осветена от непряката светлина и облечена в рокля на цветя, майка му изглеждаше много по-млада.
	— Лейди Регмънт ми помогна да съставя списък с дебютантките. Тя е много прозорлива, има добри връзки и с нетърпение очаква да те види оженен — заяви тя и изви устни.
	Майкъл се спря. Идеално скроената синя връхна дреха, която бе облякъл, изведнъж му се стори ужасно тясна.
	— Радвам се да чуя, че двете се разбирате добре. Така и очаквах.
	— Да, разбираме се по-добре, отколкото предполагах. Горкото момиче е останало без майка преди толкова много години, а сега, когато и Джесика я няма, съм готова да се грижа за Хестър като за своя дъщеря.
	Искаше му се да може да се ожени за нея и те наистина да станат майка и дъщеря. Но съдбата си бе наумила друго.
	— А сега, след като тя очаква дете — продължи Елспет весело, — бих могла да преживея и тази радост покрай нея. Като един вид подготовка за бъдещата ти съпруга, която и да е тя.
	Майкъл издиша шумно през стиснати зъби, стисна поставката и се опита да дойде на себе си. Ако някой го беше ударил с ръжен през гърдите, нямаше да го заболи толкова.
	Извърна се рязко към Елспет:
	— Прибери си ноктите, мамо. Престани да ме нараняваш.
	Тя се сви и пребледня.
	— Майкъл…
	— Защо го правиш? — попита я с горчивина. — И двамата знаем, че тя е недостижима за мен. Не е необходимо да ми го напомняш и да ме нараняваш още повече.
	— Съжалявам — каза тя и клюмна, сякаш се състари пред очите му. — Аз…
	— Какво?
	— Страхувам се, че любовта ти към нея ще те възпре.
	— Знам отговорностите си. И ще се погрижа да ги изпълня.
	— Искам да си щастлив — каза Елспет и пристъпи към него. — Толкова много го искам. Мислех си, че ако знаеш…
	— Просто ще отхвърля неуместните си чувства и ще продължа напред, необременен от тях? — Майкъл се засмя невесело. — Де да беше толкова просто.
	— Много бих искала да ти помогна — въздъхна майка му. — Само да знаех как.
	— Казах ти как — отвърна той и си сложи шапката. — Грижи се за Хестър. Давай й цялата подкрепа, от която се нуждае.
	— Опасявам се, че нищо не може да се направи за момичето, Майкъл. Поне ние с теб не можем да направим нищо.
	Той я погледна:
	— Регмънт — рече ядосано и във вените му сякаш потече отрова.
	— Начинът, по който реагира тя на името му… Виждала съм този поглед и преди и той никога не вещае добро. Но какво бихме могли да направим?
	— Можем да й предложим приятелството си — отвърна Майкъл и се отправи към вратата, която икономът побърза да отвори. — И да се молим.


	Когато Хестър влезе в салона, дишането й се учести. Майкъл се изправи, щом я видя да се запътва към него, и тъмните му очи заблестяха от възхита. Топлината им я огря и разтопи замръзналите кътчета на сърцето й.
	— Чака да измине почти цяла седмица, преди да изпълниш обещанието си да ме посетиш — порица го.
	Имаше известна тъга в усмивката му.
	— Майка ми препоръча да изчакам.
	— О! — възкликна Хестър и се разположи на канапето срещу него. — Тя е мъдра жена.
	— Харесва те.
	— Чувството е взаимно. — Хестър приглади полите си и кой знае защо се почувства нервна. — Как си?
	— Почти обезумял, защото на всяка цена трябва да те попитам нещо. Последния път, когато се видяхме, ти ми каза някои неща. Страхувам се, че може би съм усложнил… че съм ти причинил ненужно… — Той замълча и прокара ръка през лицето си. — Господи!
	— Добре съм, Майкъл.
	— Наистина ли? — Отпусна ръка в скута си и я изгледа изпитателно. — Трябваше да го оставя да ме победи. Но бях твърде арогантен, твърде ядосан, за да го направя. А трябваше да помисля за теб.
	Сърцето на Хестър биеше силно и равномерно, като че ли отново се бе върнало към живот. От години не се бе чувствала така жива, както сега, в присъствието на Майкъл.
	— Все пак си мислил за мен, нали така?
	Той се напрегна и изчерви.
	— Знам, че си обещал на сестра ми да се грижиш за мен — продължи Хестър, — но се съмнявам, че тя е очаквала да приемеш отговорността си толкова сериозно. При все това съм трогната от това, което правиш.
	— Имаш ли нужда от закрилник? — попита Майкъл тихо и се наведе към нея.
	— Там някъде има принцеса, която те чака, благородни рицарю.
	— Боже мой! — Той се изправи на крака с елегантно стремително движение, опитваше се да се контролира въпреки безсилието си. — Много мразя увъртането.
	Хестър кимна на прислужницата, която постави таблата с чая на ниската масичка пред нея. Когато тя си излезе, Хестър каза:
	— Не отговори на въпроса ми как си.
	Майкъл въздъхна тежко и седна обратно на мястото си.
	— Както може да се очаква при тези обстоятелства. Преди не осъзнавах пред колко задачи е бил изправен Бенедикт. А той се справяше с тях успешно, и то без да вдига шум. Още не ми е ясно как. Сигурно е разполагал с повече часове в денонощието от мен.
	— Имаше съпруга, която да го подкрепя в начинанията му.
	— Мили боже, ако още някой ми заяви, че една съпруга ще облекчи бремето ми, не отговарям за реакцията си!
	Хестър се засмя тихо. Тайно и с ужас се зарадва, че намирането на съпруга не е сред приоритетите на Майкъл.
	— Значи не вярваш, че може да получиш помощ от съпругата си?
	— В момента едва се справям. Нямам представа как бих могъл да се грижа за съпруга точно сега.
	— Искам да си намериш съпруга, която ще се грижи за теб. Не би трябвало да е сложно. Много е лесно да ти се възхищава човек.
	— Ще ми се да го казваш от собствен опит — изрече Майкъл тихо.
	— Разбира се, че го казвам от собствен опит.
	— Разбира се — усмихна се кисело той.
	— Повече, отколкото осъзнавах — призна тя. — Каква съм глупачка само.
	— Хестър… — По лицето му пробяга изненада, последвана от дълбоко отчаяние.
	Как не бе успяла да забележи знаците, че Майкъл изпитва нежни чувства към нея? Беше заслепена от предизвикателния чар на Регмънт и чувственото му излъчване. В момента, в който се ожениха, вече отчаяно очакваше консумирането на връзката им, възбудена до краен предел от тайните докосвания, ненаситните целувки и страстно прошепнатите обещания за безкрайна наслада.
	— Ще ти намерим някоя, която да те обича до полуда — каза му с дрезгав глас. — Някоя, чиято единствена грижа ще е да те прави щастлив и да ти доставя удоволствие.
	— След време ще се отдръпне от мен.
	— Няма. — Хестър се зае с приготвянето на чая, разбърка листенцата във врялата вода. — Съвсем скоро и ти ще отвърнеш на чувствата й — продължи. — Няма как да е иначе. И двамата ще живеете в любов и съгласие до края на дните си, точно както заслужаваш.
	— Ами ти?
	Хестър остави чая да се запари и сложи ръце на корема си.
	— На мен ми предстои друга радост.
	Усмивката му беше истинска, макар и тъжна.
	— Много се радвам за теб.
	— Благодаря ти. Хайде да стесним списъка, който помогнах на майка ти да състави.
	Хестър се изправи, а той я последва. Отиде до малкото писалище до прозореца, отвори го и извади оттам лист хартия. Настани се на дървения стол и отвори мастилницата.
	— Можеш да ми изброиш качествата, които би искал да притежава бъдещата ти съпруга, и аз ще ги запиша.
	— По-скоро бих предпочел да ми извадят зъб.
	Тя го погледна възможно най-заплашително.
	— По дяволите, Хестър, не ме гледай така, моля те. Мислех, че ме харесваш.
	— Цвят на косата?
	— Не рус.
	— Цвят на очите.
	— Не зелени.
	— Майкъл…
	Тарли скръсти ръце и вдигна вежди.
	— Трябва да дадем на горкото момиче шанс да се пребори. Иначе не би било честно.
	Хестър се засмя тихо. До нея, от другата страна на прозореца, се чуваше плющене на камшици по конски гърбове; цвиленето на животните огласяше следобеда. През повечето дни тя сядаше до прозореца и наблюдаваше как светът навън се движи по свои собствени правила. Мисълта, че някъде там, отвъд дома й, в който бе хваната като в капан, има хора, които живеят щастливо, й вдъхваше спокойствие. Но сега, в момента, бе доволна да съсредоточи вниманието си върху собствения си живот и върху бликащия от енергия млад мъж, който за кратко бе попаднал в него.
	— Висока или ниска?
	— Нямам предпочитания.
	— Слаба или по-закръглена?
	— С пропорционално телосложение.
	— Специални способности? — попита Хестър и го погледна.
	Майкъл я приближаваше със сдържана грациозност и такова самочувствие, че тя не можеше да откъсне очи от него. Спря се до нея и постави ръка върху писалището.
	— Какви например?
	— Да може да пее. Да свири на пиано.
	— Всъщност такива неща изобщо не ме интересуват. Ще се доверя на преценката ти.
	Хестър го погледна и прецени елегантното му облекло.
	— Синьото ви стои много добре, милорд. Мога съвсем откровено да заявя, че не познавам друг джентълмен, на когото този нюанс подхожда повече.
	Очите му заблестяха.
	— Благодаря ви, милейди.
	Топлотата и удоволствието, изписани на лицето му, приковаха погледа й. Хестър замря в този дълъг миг, изпълнен с безброй невъзможни възможности. Помъчи се да намери сили в себе си да преодолее напрежението и в крайна сметка успя някак си да каже гърлено:
	— Аз съм ужасна домакиня. Чаят ви изстива.
	Но не помръдна. Майкъл бе толкова близо до нея, че долавяше аромата на върбинка в парфюма му. Смесваше се превъзходно с неговата собствена миризма и създаваше свежо, изкусително ухание.
	— Не ме интересува — промълви той. — Въпреки това ще се насладя на компанията ви.
	— Изтанцувах първия си валс с вас — припомни му тя.
	— Страхувам се, че краката ми още не са се възстановили от него.
	Хестър отвори уста и се престори на ужасно обидена:
	— Следвах идеално стъпките ви, докато ме водехте!
	Той се ухили.
	— Не си ли спомняте? — настоя тя.
	Искала бе Майкъл да е първият й партньор пред обществото, защото му имаше доверие и се чувстваше сигурна с него. Знаела бе, че дори да я подразни, ще го направи добронамерено и ще превърне мъчителното първо преживяване в нещо забавно. Води я умело и през цялото време ангажираше вниманието й, за да не се притеснява, и накрая Хестър напусна дансинга победоносно. От години не се бе чувствала толкова добре.
	— Не бих могъл да забравя нито един миг, в който си била в прегръдките ми — каза й тихо.
	Хестър не искаше да се откъсне от тези илюзорни чувства. Изправи се толкова бързо, че обърна стола си, хвана Майкъл за реверите и притисна устни в неговите. Целувката беше бърза и непорочна, с нея искаше да му изкаже благодарността си за това, че й припомни какво смело и изпълнено с живот момиче е била някога.
	Отдръпна се назад и се изчерви.
	— Съжалявам.
	Майкъл стоеше като истукан, с блеснали тъмни очи и жаден поглед.
	— А аз не.
	Тя приглади косата си с треперещи пръсти и отиде до подноса с чай. Съсредоточи се върху дишането си, бавно и равномерно, за да успокои препускащото си сърце. Чу как Майкъл вдигна стола зад гърба й точно когато забеляза, че Регмънт се появи на вратата.
	Дъхът й секна.


	— Милорд — прошепна Хестър.
	Майкъл замръзна на място, доловил страха в гласа й, сякаш е изпищяла от ужас. Завъртя се бързо и се озова лице в лице с човек, който кипеше от ярост и злоба. Огледа преценяващо противника си и забеляза, че графът е стиснал юмруци и зъби. Никога не бе познавал Регмънт особено добре, но беше сигурен, че се е променил в последните години. Спомняше си наперения млад мъж, чиято единствена положителна страна бяха топлотата и обичта, с които гледаше съпругата си. Сега от тази нежност не бе останала и следа. Имаше само студена пресметливост и остро подозрение.
	— Регмънт. — Майкъл сам се учуди на безгрижния си тон. В действителност му се искаше да се спусне към него и да заблъска с юмруци мъжа, причинил толкова нещастия на Хестър.
	— Тарли, какво правиш тук?
	Сви небрежно рамене в отговор, не беше сигурен какво точно е видял Регмънт и знаеше, че трябва да действа внимателно, за да не причини на Хестър още незаслужени страдания.
	— Майка ми ме изпрати. Трябваше или да дойда тук и да помогна за избора на бъдещата ми съпруга, или да се окажа обвързан с жена, която не бих могъл да понасям.
	Регмънт погледна жена си.
	— Така ли? Казаха ми, че лейди Пенингтън те посещава доста често.
	Хестър изглеждаше пребледняла, с трескаво светнали очи. Преглътна и каза:
	— Тя щеше да се обърне към Джесика, ако сестра ми беше тук. Но тъй като я няма, помагам на графинята да се запознае с дебютантките този сезон.
	— Много мило от твоя страна, скъпа.
	— За бога, не ги окуражавай, моля те! — възкликна Майкъл и седна на предишното си място.
	Графът отиде при тях и се настани до Хестър, която си пое дълбоко въздух и се зае да сервира чая. Регмънт пръв получи чашата и чинийката си и отпи.
	Остави чашата си на масата и заяви:
	— Чаят е изстинал.
	Хестър трепна.
	— Заради мен е, съжалявам — обади се Майкъл. — Тази сутрин изгорих върха на езика си, докато пиех кафе, и все още ме боли. Лейди Регмънт бе така добра да се съобрази с мен.
	Регмънт се извъртя на мястото си, така че коленете му да сочат към Хестър.
	— И с какво се занимавахте, докато чакахте чаят да изстине?
	Хестър изправи рамене и погледна съпруга си с усмивка, хладна като напитката, от която се бе оплакал.
	— Правихме списък с качествата, които трябва да притежава бъдещата съпруга на Тарли.
	Графът веднага насочи поглед към писалището. Изправи се стремглаво и с малки бързи стъпки прекоси стаята. Вдигна листа и с леден поглед обходи кратките записки. След това погледна към Майкъл съвсем спокойно.
	— Значи само брюнетки и червенокоси?
	Майкъл небрежно махна с ръка. Регмънт се засмя, напрежението изчезна и лошото му настроение се изпари.
	— Червенокосите са много буйни, нали знаеш, Тарли. Попитай Грейсън или Мерик.
	— Обичам жени с дух.
	„Каквато беше съпругата ти, преди да започнеш да я тормозиш…“
	— Лейди Регмънт ще те насочи в правилната посока.
	Майкъл се извърна с гръб към графа, сигурен, че не може да скрие омразата, отвращението и болезнената безпомощност, изписани на лицето му. Ако Бенедикт беше жив, Майкъл щеше да отвлече Хестър и да я избави от мъките й. Можеха да избягат на Антилските острови, в континентална Европа или в Африка. Навсякъде по света, където тя пожелаеше да иде. Но сега бе вързан в Англия като с вериги.
	И двамата бяха хванати в капана на живот, който не искаха да водят.
	И нямаше изход за нито един от тях.


>	Глава 19

	— Лейди Тарли!
	Джесика наклони чадърчето си и видя нисък пълен мъж, който усилено й махаше от края на подвижното мостче.
	— Управителят — поясни Алистър и я стисна за лакътя, за да я задържи, — господин Реджиналд Смайт.
	— Какви са впечатленията ти от него?
	Вдигна облечена с ръкавица ръка и махна леко в отговор на енергичните усилия на мъжа да привлече вниманието й насред шума и суматохата на пристанището. Миризмите на кафе и катран се смесваха и дразнеха ноздрите й, а чайките с дрезгавото си грачене се надвикваха с възгласите на едрите моряци, които товареха щайги и бурета на огромните кораби.
	— Свестен човек. Определено си разбира от работата. „Калипсо“ разполага с около двеста роби, достатъчно доволни от живота си, за да работят добре. Само че представата му за мястото на жената в търговията е изключително старомодна.
	— Струва ми се, че в това отношение твоите възгледи са много по-прогресивни отколкото на повечето господа.
	— Опитът ми показва, че жените могат да са доста хитри и безскрупулни, когато става въпрос за финанси. Струва си да правиш бизнес с тях.
	— И се обзалагам, че са готови да ти правят много по-големи отстъпки, отколкото на други мъже.
	Той я погледна със светнали сини очи изпод периферията на шапката си.
	— Може би.
	Джес се усмихна. Присъствието на Алистър само увеличаваше удоволствието й от завръщането на този богат зелен остров, от който пазеше най-мили спомени. В тях островът й се явяваше облян в светлина, сякаш посипан със скъпоценни камъни, и сега тя с радост установи, че това не е далеч от истината. Зад гърба й океанът бе светлосин като аквамарин. Пред нея се издигаха изумрудени хълмове и планини и оформяха невероятен пейзаж. Веднъж Бенедикт й беше казал, че на която и точка от острова да отиде, няма да е на повече от трийсет километра от океана.
	„Рай“, беше го нарекла тя. „При това много доходоносен“, съгласил се бе той.
	— Господин Колфийлд — поздрави Смайт, като докосна ръба на кафявата си шапка.
	— Господин Смайт — отвърна Алистър.
	Управителят погледна към Джес.
	— Надявам се, че пътешествието ви е било приятно и безопасно, милейди.
	— По-приятно не можеше да бъде — отвърна Джесика. Мислеше си за Алистър и колко различна бе тя в сравнение с момента, когато се качи на кораба.
	Беше започнала пътешествието като вдовица, убедена, че ще прекара остатъка от живота си сама. В края на пътуването си вече имаше любовник, мъж, пред когото бе разголила тялото и душата си, като му сподели спомени от миналото си, които преди бе разкривала само на Хестър.
	Алистър погали свития й лакът.
	Господин Смайт кимна, обърна се и посочи откритата карета, която ги чакаше наблизо.
	— Ще докарат сандъците ви по-късно, лейди Тарли. Желая ви приятен ден, господин Колфийлд. Ще уговоря среща с вас по-късно през седмицата.
	Джесика погледна към Алистър. Бяха прекарали на кораба шест седмици заедно, през които връзката им се зароди и разцъфтя, а сега бяха принудени да се разделят. В този момент всеки поемаше по своя път, тя към нейното имение, той — към своето.
	Алистър срещна погледа й, гледаше я съсредоточено и чакаше.
	Джес виждаше въпроса в очите му — как ще реагира тя сега, когато отново трябва да се съобразяват с правилата на обществото?
	Реагира по-силно, отколкото бе разумно. Искаше той да е до нея завинаги. Както насаме, така и пред обществото. Да споделят една маса на закуска сутрин и заедно да седят в ложата в театъра. Искаше това и щеше да го получи, стига той да е съгласен.
	— Знам, че трябва да се погрижите за много неща, господин Колфийлд — заговори тя, — но дали ще имате възможност да ни дойдете на гости за вечеря? Така няма да е необходимо да си уговаряте среща, господин Смайт, и после да ми предавате за какво сте разговаряли.
	Очевидно стреснат, Смайт премигна.
	Алистър се ухили, първият залп в битката за контрол над плантацията бе даден. Наклони глава и кимна царствено:
	— С удоволствие, милейди.


	Джесика вдигна полите на роклята си и се заизкачва по хълма. От време на време ботушите й се хлъзгаха по подгизналата от дъжда земя, но Алистър бе зад нея и тя беше спокойна, че ще я хване, ако падне. Винаги я хващаше, подтикваше я да направи голям скок напред — спокойна, защото бе сигурна, че той я чака с протегнати ръце.
	— Ето тук — каза й и посочи беседка, построена на откритото пространство вляво от мястото, където се бяха качили.
	Джес веднага разпозна постройката — миниатюрно копие на беседката в имението „Пенингтън“, само че обгърнато отвсякъде с мрежи. В центъра имаше ниска надигната част, върху която бяха нахвърляни множество одеяла и възглавници.
	Обърна се с лице към Алистър, който я следваше. От тази височина се разкриваше внушителна гледка към полята със захарна тръстика под тях и океана в далечината.
	— Виждала ли си как горят полята със захарна тръстика? — попита Алистър и застана до нея.
	— Не.
	— Ще поправим тази грешка, когато му дойде времето. Ще те заведа на място, защитено от вятъра и смрадта. Въпреки опасността и унищожението гледката не е за изпускане.
	— С нетърпение очаквам да я видя с теб. — Погледна го и се възхити на гордия му профил. — Искам да видя всичко заедно с теб.
	Погледът, с който Алистър й отговори, бе изпълнен със сила и страст.
	Джесика се отправи към беседката.
	— Значи с това си се занимавал денем?
	Вечер идваше при нея с изранени ръце, а от време на време се виждаше и някоя синина. Колкото и да се мъчеше Джес да изтръгне от него причината за нараняванията, той се съпротивляваше. Макар че я окуражаваше да използва всички средства, с които разполага, за да го накара да признае…
	— Харесва ли ти? — попита я той, като наблюдаваше внимателно реакцията й.
	— Поласкана съм, че си положил такъв труд, за да ме прелъстиш — отвърна тя и изкриви устни в полуусмивка. — Освен това забелязвам, че всеки път, когато съм в цикъл, намираш начин да изразходиш излишната си енергия. Наистина вярвам, че се нуждаеш от секс повече, отколкото от храна и вода.
	— Само ако е с теб. — Влезе в беседката и остави кошницата, която носеше. — Наясно си защо. Когато съм в теб, знам, че няма да си тръгнеш. Знам, че не искаш да го сториш.
	Джесика обърна гръб на изгледа и се взря в него — най-прекрасната гледка на света.
	— А ако можеше да ме имаш цялата? Ако приема фамилията ти и нося пръстена ти? Това ще те успокои ли?
	Алистър замръзна на място като поразен. Дори не мигаше.
	— Моля?
	— Уплаши ли се сега? — попита тя тихо.
	— Страх ме е, че сънувам. — Размърда се и тръгна към нея.
	— Вече ти казах, че те обичам. Много, много пъти. Всъщност всеки ден ти го казвам. — Джесика въздъхна шумно, опитваше се да събере смелост. Не можеше да сдържи чувствата си. Бяха твърде силни и изпълваха гърдите й, така че й бе трудно да диша. — Обичам те достатъчно много, за да си тръгна, ако някой ден в теб се породи желанието да станеш баща.
	Алистър преглътна с усилие.
	— Има предостатъчно подхвърлени бебета, ако някой ден решим да имаме деца, които да глезим.
	Сърцето й заби по-бързо, беше окрилена от надежда.
	Той се протегна към нея. Джесика положи ръка в неговата и му позволи да я заведе до повдигнатата част на беседката. Накара я да седне и тя го стори. След това се отпусна на едно коляно пред нея.
	Внезапно осъзна какво става.
	— Алистър…
	— Не очаквах, че ще ме изпревариш, Джес — каза той с тих дрезгав глас и бръкна в джобчето на жилетката си.
	Не носеше връхна дреха, нито вратовръзка — нещо скандално и абсолютно неприемливо, но кой можеше да ги види тук? Това бе най-трудното през последната седмица — да се държат като случайни познати пред хората, макар да изгаряха от страст един за друг.
	За Джес бе непоносимо да гледа как местните дебютантки, вдовици и дори част от омъжените жени му обръщат специално внимание и се въртят около него. Трябваше да изтърпи да наблюдава как те го избират за партньор в танците или го молят да ги придружи до масата за вечеря. Виждаше как младите момичета флиртуват с него и си мислеше, че те биха могли да му осигурят семейството, което той никога не е имал, а тя никога нямаше да може да му даде.
	Алистър не насърчаваше нито една от тях, откриваше с поглед Джесика в по-спокойните моменти и й показваше ненаситната си страст. Тя се опитваше да не го търси, тъй като знаеше, че изражението й ще издаде колко увлечена е по него. Колко отчаяно влюбена е. Колко мрачен и безинтересен би бил животът й без него.
	Всъщност той се справяше с отношенията им пред обществото много по-добре от нея. Колкото и собственически да бе настроен към личния й живот, към публичния й образ се отнасяше съвсем различно. С наслада я наблюдаваше в светските среди, възхищаваше се на лекотата, с която общува с околните — разговаряше, танцуваше и правеше всичко, което се очаква от нея. Гордееше се с Джесика, с удоволствие я наблюдаваше как блести и е в стихията си, което почти го навеждаше на мисълта, че всички мъки и болки, които е преживяла, за да стане така съвършена, са си заслужавали.
	Алистър извади пръстен. Плътна златна халка, върху която бе монтиран ярък рубин — голям, колкото кокалчето на ръката й. Блестящият кървавочервен камък имаше квадратна форма и бе ограден от диаманти, така че смело заявяваше колко е богат мъжът, който го е купил. Скъпоценният камък бе почти вулгарен с големината и прозрачността си. Джес се усмихна — ако бракът й с Алистър не бе достатъчен, за да покаже на света, че се е променила, то пръстенът със сигурност щеше да се справи със задачата.
	— Да — промълви той и плъзна пръстена на пръста й, — ще се оженя за теб. Колкото е възможно по-скоро. До края на седмицата, ако успеем да го организираме.
	— Не. — Джесика обхвана лицето му в ръце и отметна с пръсти гарваночерните коси от челото му. — Ще го направим както трябва. В Англия. Ще обявят имената ни в църквата, ще има безкрайни тържества, ще присъстват семействата ни. Искам целият свят — и най-вече ти — да разбере, че съм обмислила брака ни съвсем внимателно. Знам какво правя, Алистър. Знам какво искам.
	— Бих предпочел да се оженим, преди да се върнем.
	— Няма да те изоставя — обеща, напълно наясно с тревогите му.
	— Не можеш. Няма да ти позволя — заяви той, стиснал китките й нежно, но здраво. — Ще има жени обаче, които… на събирания и обеди… ще познават…
	— Ще познават Лушъс — обади се Джес. — Не теб, не както аз те познавам. И никога няма да те опознаят. — Наведе се и го целуна по свъсените вежди. — Мили мой, не вярваш, че човек може да те обича безусловно, защото никой досега не го е правил. Но аз те обичам. Как мога да не те обичам? С времето ще разбереш, че промените, които настъпиха у мен под твое въздействие, са необратими. Това, което съм в момента, се дължи изцяло на теб. Ако те загубя, ще спра да съществувам. Нямам представа как ще преживея останалите месеци, докато дойдеш при мен в…
	— Да дойда при теб ли? — прекъсна я остро. — Къде?
	— Днес следобед пристигна писмо от Хестър. Трябва да го е изпратила веднага след отплаването ни, може би дори в същия ден. Сигурно е знаела, че е бременна, още преди заминаването ми и не е искала тази новина да отложи пътуването ми.
	— Сестра ти очаква дете?
	— Как е могла дори да допусне, че е възможно да не се завърна веднага. Казах ти и преди, че тя не се чувства добре от известно време. Има нужда някой да се погрижи за нея. Сега трябва да съм там.
	— Разбира се, че ще се върна с теб. Ако имаме малко късмет, ще успея да уредя да отплаваме след две седмици.
	— Не мога да искам това от теб. Ти имаше своя причина да дойдеш на острова.
	— Да. Ти. Същата причина, поради която се върнах в Англия. Пътувах с теб, защото нямах причина да остана там, щом си тук, и сега важи съвсем същото.
	Джес замръзна от изненада, спомни си вечерта, когато разговаряха на борда на „Ахерон“ и тя го попита дали се връща вкъщи заради жена. Беше изумително да научи, че жената е била именно тя. И дълбоко затрогващо.
	Алистър, изглежда, прочете мислите по лицето й. Стисна зъби.
	— Знаеш, че изпитвах силна страст към теб. Не бих казал, че беше любов, но бе нещо, по-дълбоко от плътско привличане. Копнежът по теб ми даваше надежда, че отново ще открия удоволствието от секса, че ще мога да подходя към този акт с нещо по-различно от неангажираност или желание за задоволяване на физическите нужди. Трябваше да те имам, Джес, независимо от цената и усилията.
	Впери поглед в него, питаше се защо не й казва, че я обича. Може би не я обичаше. Може би не можеше. Може би това, което имаха сега, бе единственото, което ще получи от него някога.
	Замисли се за момент и реши, че й е достатъчно и малкото, което е готов да й даде от себе си. Обичаше го достатъчно и за двамата.
	Пусна го, отдръпна се и се излегна. Отпусна се на възглавниците, вдигна ръце над главата си и изви гръб в недвусмислена подкана. Ако страстта бе единственото, което бе готов да й даде от себе си, тя щеше да я приеме.
	Алистър се качи на издигнатата площадка. Възседна Джесика, притиснал ръце във възглавниците от двете й страни. Наведе глава и долепи устни до нейните.
	Топъл влажен вятър повя над тях. В далечината се носеха виковете на мъжете и писъците на чайките. Бяха на открито, където всеки можеше да ги види, и това разпалваше възбудата й. Джес обви врата му с ръце и измърмори нещо от удоволствие, без да отделя устни от неговите.
	— Мислех си — промърмори той, без да се откъсва от нея, — че ще се наложи да те убеждавам да се омъжиш за мен. Че това ще ми отнеме известно време. Седмици. Месеци. Може би дори години. Построих тази беседка, за да ти е трудно да избягаш, докато ти излагам доводите си.
	Джесика се усмихна.
	— Значи ще ме държиш в плен, за да съм принудена да те изслушам. Как щеше да ми попречиш да си тръгна?
	— Може би щях да скрия дрехите ти и да те държа прикована с члена си. Пък и донесох няколко бутилки от любимия ти кларет. Знам, че ставаш много по-дружелюбна, след като изпиеш чаша-две.
	— Какъв ужасен човек си! — възмути се Джес, сведе поглед и забеляза пулсиращата вена на врата му. — Направи най-лошото, на което си способен! Оттеглям съгласието си.
	— Но ти не се съгласи. Предложи ми, а аз приех — подразни я Алистър и допря върха на носа си до нейния. — И нямам думи да изразя колко много означава за мен това, което направи.
	— Тогава ми покажи. — Погали задната част на врата му с пръсти, както той обичаше.
	— Обърни се.
	Изпълни нареждането му и тръпки пробягаха по тялото й, когато се обърна с гръб към него. Алистър развърза вързанките на кръста й, след което умело разкопча копчетата на бледолилавата й рокля. Нетърпението й нарастваше, докато усещаше как пръстите му се спускат надолу. Може и да го подкачаше за ненаситния му сексуален апетит, но желанието, което тя изпитваше към него, не беше по-малко. След като бе прекарала една седмица без него заради цикъла си, сега жаждата й да го притежава беше още по-силна.
	— Искам да си купиш чеиз — каза й Алистър. — Без да пестиш от каквото и да било. Не ти се сърдя, че тъжиш за Тарли, знам, че той се отнасяше добре към теб, но не искам дрехите ти да показват, че все още си в траур, когато се ожениш за мен.
	Джес го погледна през рамо и кимна. Обичаше го още повече заради това.
	Алистър я погали с език между лопатките.
	— Бих искал да те видя в червено. И златно. Както и в яркосиньо.
	— За да подхожда на очите ти. И аз бих искала това. Може би трябва да дойдеш с мен при модистката.
	— Да. — Вмъкна под разтворената рокля силните си ръце и обхвана кръста й. — Ще бъдеш полуоблечена, когато ти вземат мерките. Гледката ще ми е много приятна.
	— А на мен сега ще ми е много приятно да съм напълно съблечена. — Плъзна се в края на площадката и се изправи.
	Алистър подпъхна възглавница под главата си и се настани по-удобно. Сгъна коляно и подпря китката си на него в отпусната и леко арогантна поза. Многобройните цветни възглавници и мрежата, опъната по стълбовете на беседката, й напомниха за историята, която му бе разказала за приключението си в пустинята и похотливия шейх.
	Джесика сведе нарочно глава и се постара да изглежда смирена и покорна. Вдигна ръка и дръпна деколтето на роклята си, така че да оголи рамото си. Първо едното, а после и другото. Корсажът се закачи на гърдите й и тя спря.
	— Можете да поискате откуп за мен, ваше височество — прошепна. — Парите, които ще получите за мен заедно с плячката от кервана, със сигурност ще надхвърлят удоволствието, което бихте получили, ако ме вкарате в леглото си.
	Изненадата на Алистър беше очевидна. Замълча за момент, дишаше учестено, но съзнателно се опитваше да запази спокойствие. След това каза:
	— Но именно вие сте причината да нападна кервана, милейди. Защо да си правя труд, ако смятах да ви върна обратно?
	— Зарази богатството, което ще получите в замяна.
	— Единственото богатство, което ме интересува, е между бедрата ви.
	Гореща вълна заля кожата й.
	Алистър вдигна властно брадичка:
	— Съблечи се. Искам да те видя.
	Джесика облиза сухите си устни и изчака миг, преди да му се подчини. Хвана полите си и започна бавно да ги смъква надолу, като че ли се срамуваше да му покаже тялото си, макар той да го познаваше по-добре от нея. Роклята се свлече и падна на купчинка върху дъсчения под.
	— А сега и останалото — нареди й Алистър грубо.
	— Моля ви…
	— Не се плаши. След минути ще ти доставя такова удоволствие, каквото никога не си изпитвала в живота си — каза й и леко присви очи. — И никога повече няма да изпиташ.
	Джесика пристъпваше от крак на крак и го поглеждаше крадешком. Алистър сложи ръка между краката си и безсрамно погали дългия си възбуден член. Сластолюбец до мозъка на костите си! Умел… много по-опитен, отколкото тя някога щеше да бъде. Освен ако той не компенсираше липсата й на познания. Но едва ли щеше да го стори, освен ако тя самата не го принуди. Предполагаше, че той се страхува да не я разврати повече, отколкото вече го бе направил. Джес от своя страна се страхуваше, че той ще започне да се отегчава от нея в леглото.
	— Не мога да кажа същото — отвърна му тихо.
	Алистър се изправи елегантно на крака, движеше се леко, с грациозността на хищник.
	— Напротив, можеш.
	Заобиколи я, сякаш искаше да я огледа по-добре. След това спря зад гърба й, плъзна ръце под нейните и я прегърна. С бързо и властно движение обхвана гърдите й в ръце и тя ахна от изненада.
	Отпусна глава на рамото му.
	— Но ти си имал толкова много любовници, които са били много по-авантюристично настроени, отколкото аз бих могла да бъда. Какво ще стане с мен, след като ми се наситиш?
	— Подценяваш страстта ми към теб — прошепна, долепил устни до ухото й. Притисна я до себе си, за да усети Джесика безспорното доказателство, че е възбуден. — Виждаш ли колко съм твърд заради теб? Твърде дълго те желаех отчаяно. Никога няма да ти се наситя.
	— Преди нападението представяше ли си, че спиш с мен? Мечтаеше ли си как точно ще го направиш?
	— Всяка нощ — изръмжа Алистър и обхвана с пръсти настръхналите зърна на гърдите й.
	Джес изви глава и притисна буза до неговата.
	— Покажи ми какво си мечтаеше да направиш. Научи ме как да ти доставям удоволствие. Искам да науча всичко.
	Той плъзна ръка по стомаха й, а след това между краката й.
	— Значи вече не искаш да бъдеш откупена?
	Джес ахна, когато пръстите му се плъзнаха в бельото й и я отвориха. С пръсти, загрубели от дърводелската работа по новото им любовно гнездо, той погали клитора й. Знаеше точно как да я докосне, за да я подлуди.
	— Ако бъда откупена, кой ще потушава пожара в мен?
	— Никой друг — отговори Алистър и гризна леко ухото й. — Ще кастрирам всеки мъж, който се опита да го направи.
	Подлудена от натиска върху зърното си и от неочакваното проникване на дългия му пръст в ненаситната й вагина, Джесика изви бедра и изхленчи. Към първия пръст се присъедини още един, Алистър ги плъзваше в нея бавно и без да бърза. Тя пое дълбоко въздух, замаяна от топлината и аромата му.
	— Моля те.
	— Наведи се напред.
	Джес се наведе напред и протегна ръце, за да не падне. Алистър се изправи и позволи на ветреца да погали гърба й. Свали гащите й. По кожата й бе избила пот.
	— Толкова си хубава — похвали я и прокара ръце по задните й части. Обхвана вулвата й в шепа и започна да я масажира с дланта си. — Толкова влажна и набъбнала. Искаш ли членът ми да те изпълни докрай, моя прекрасна пленнице? Не изпитваш ли болезнена празнота?
	Джесика се чувстваше много уязвима в тази поза, не можеше да наблюдава нито движенията му, нито изражението на лицето.
	Чу шумолене на дрехи и усети, че Алистър вряза в нея широката главичка на члена си. Нямаше друго предупреждение. Сграбчи я за бедрата, дръпна я силно към себе си и заби члена си. Прониза я дълбоко с едно-единствено движение на бедрата си.
	— Господи!
	Завъртя бедра и стигна до края на вагината й.
	— Толкова дълбоко съм проникнал в теб, Джес. Усещаш ли колко съм дълбоко?
	Джесика затвори очи и издиша на пресекулки. Усещаше кожените му панталони, допрени до задната част на бедрата й и ръкавелите на ризата му, забити в тях. Погледна надолу и видя калните му ботуши. Алистър беше напълно облечен — никой не можеше да го види гол, докато тя бе разсъблечена и застанала в тази поза. Представи си каква развратна гледка биха били за някой случаен минувач и тази мисъл я възбуди още повече. Възбудена до краен предел, Джес раздвижи вагината си около пениса му. Стонът, който Алистър издаде, бе понесен от вятъра, но тя изобщо не се интересуваше дали някой ще ги чуе. Съсредоточена бе само върху онази точка, в която бяха свързани, и върху усещането за члена му, проникнал дълбоко в нея.
	Алистър се размърда. Бавно и спокойно. Целенасочено. Без грубите силни тласъци, които Джес очакваше предвид позата, която бе заела. Проникваше в нея, като плъзгаше бавно плътния си член в тесния й процеп. Когато я обладаваше по този начин, направо я опустошаваше. Не бързаше. Движеше се ритмично и грациозно. С дяволска обиграност. В същото време придържаше бедрата й и натискаше, търкаше и галеше онази нежна точка. Джесика извика — беше напълно разгромена. Алистър разтвори краката й още повече и ускори ритъма. Удряше влажната й вулва с тежките си тестиси, а ритмичното пошляпване върху клитора й издигаше преживяването на съвсем нова висота. Джес се отпусна на възглавниците с отмалели ръце и вдигна бедрата си още по-високо. Сега вече нищо не пречеше на Алистър да я обладае изцяло, но той продължаваше да се движи със същия неумолим ритъм и я караше да стиска с все сила копринените завивки.
	— Господи, колко си тясна така — каза й с дрезгав глас. — И толкова мокра. Искам да свърша в теб…
	— Да!
	— Не още. Ще те чукам, докато не мога да стоя на краката си.
	Грубите му думи я възбудиха и мощна тръпка разтърси тялото й. Джес свърши бързо и се разтресе силно. Алистър изруга, докато тя притискаше члена му с пулсиращата си вагина. Задържа я неподвижно и се отърка в нея — отлагаше собственото си удоволствие. Заби с все сила пръсти в бедрата й. На нея това ужасно й харесваше. Харесваше й, че може да пречупи железния му контрол, като поеме онова, което той искаше да й даде.
	Джесика се предаде и се остави напълно на оргазма. Алистър спря да я стиска толкова силно, когато усети, че тя се отпуска. Успокояваше я с нежни милувки и й шепнеше нещо. След мощния оргазъм й трябваше известно време, за да забележи, че той стои напълно неподвижен. Отвори очи, обърна глава и установи, че я гледа със стиснати зъби и изражение, което няма нищо общо с желанието.
	— Какво има?
	Омаята на удоволствието бързо я напусна, когато видя мрачното му лице. Гласът му беше рязък и изпълнен с гняв.
	— Какви са тези белези по кожата ти?
	Джес трепна, стана й много неприятно, че е видял тънките сребристи белези, които обезобразяваха кожата на дупето и горните части на бедрата й. Ако не бяха навън, на ярката слънчева светлина, сигурно никога нямаше да ги забележи. Каза му истината, макар че й беше ужасно трудно.
	— Не разпознаваш ли белезите, оставени от пръчка?
	— Боже мой!
	Алистър се наведе над нея и закри тялото й със своето. Стискаше толкова силно, сякаш ръцете му са железни окови. С все сили искаше да я защити и да намери начин да я успокои.
	— Имаш ли други белези?
	— Видими не. Както и да е, те вече са без значение.
	— Как да нямат значение? Къде другаде?
	Тя се поколеба, повече от всичко друго искаше да оставят мъчителното минало зад гърба си.
	— Къде, Джесика?
	— Не чувам с лявото ухо — изрече тихо, — много добре го знаеш.
	— Хадли ли е виновен за това? — попита я и допря горещото си лице до гърба й. — Господи…
	— В момента не искам да мисля за това — каза тя. — Не тук. Не, докато си вътре в мен.
	Алистър прокара устни по гърба й, дишаше тежко.
	— Ще те накарам да го забравиш.
	Джес изпъшка от облекчение, когато усети ръката му на гърдите си. Мислите й се разпиляха, понесени от океанския бриз.
	— Но аз никога няма да забравя — изръмжа той.


>	Глава 20

	Алистър помогна на Джесика да слезе от каретата и изпита задоволство, когато забеляза издатината под бялата й ръкавица, която издаваше, че носи годежния пръстен. Зад гърба му ги очакваше градската къща на граф Регмънт. Тухлената сграда изглеждаше съвсем безобидна, но за него тя несъмнено криеше риск.
	Нямаше представа как би реагирала Джесика, ако сестра й възрази срещу брака им. Нямаше идея и какво би сторил самият той, но знаеше, че раздялата с нея би го убила.
	— Единственото, което би искала Хестър за мен, е да съм щастлива — каза Джесика и му се усмихна окуражително изпод периферията на сламеното си боне. — Може да се изненада, като разбере колко палаво съм се държала, но няма да се възпротиви на годежа ни.
	Алистър изсумтя. Очевидно бе загубил напълно способността да прикрива емоциите си, когато ставаше въпрос за Джесика. Подаде й ръка и я придружи нагоре по стълбите. Когато вратата се отвори, даде визитката си на иконома и малко след това се озоваха във веселия жълт салон.
	Джесика се настани, но той остана прав. Беше твърде неспокоен и не можеше да си намери място, а освен това нямаше намерение да се задържа дълго след появата на лейди Регмънт. Корабът им бе акостирал едва преди часове и го очакваха много задължения. Хората, които работеха за него в Лондон, не бяха предупредени за завръщането му, така че домът му още не бе подготвен за пристигането му. Освен това трябваше да прати бележка на майка си и да я помоли да го приеме, за да й съобщи за Джесика. Налагаше се да пише и на Бейбъри.
	Нетърпението го пришпорваше. Нужно бе да се свършат толкова много неща, преди той и Джесика официално да обявят годежа си.
	— Джес!
	Алистър погледна към вратата, през която влетя Хестър, и остана без думи. Бяха минали много години, откакто я видя за последен път, а и тогава тя винаги беше в компанията на Джесика, която отвличаше вниманието му. И въпреки това бе убеден, че лейди Регмънт никога не е била толкова крехка. Пресметна седмиците. Сигурно вече беше в петия месец и въпреки това изобщо не й личеше, че е бременна. Беше прекалено слаба и бледа, а ружът върху бузите й изглеждаше неестествено ярък.
	Тръпка премина през тялото му. Да не би да е загубила бебето?
	Сестрите се прегърнаха. Приличаха си много, затова различията помежду им изпъкнаха още по-ясно. Джесика бе преизпълнена с живот — със светещи очи, закръглени устни, почервенели от целувките му, и блестяща от здраве розова кожа. Хестър приличаше на нейна бледа сянка.
	— Боже мой! — възкликна задъхано бъдещата майка. — Изглеждаш прекрасно! Никога не съм те виждала толкова щастлива и в такава добра форма.
	Джесика се усмихна.
	— Господин Колфийлд е виновен за това.
	Хестър спря зелените си очи върху Алистър, но погледът й остана топъл. Приближи се към него с протегнати ръце. Щом хвана ръцете й и ги вдигна към устните си, той забеляза изпъкналите сини вени под прозрачната й като пергамент кожа. Капилярите, които се забелязваха около очите и слепоочията й, също го разтревожиха.
	— Дължа ви огромна благодарност — заяви тя. — Беше изключително великодушно от ваша страна да се погрижите за сестра ми, като се има предвид колко сте зает.
	— За мен беше удоволствие — промърмори Алистър и успя някак си да се усмихне.
	Защо, по дяволите, Регмънт допускаше жена му да вехне така пред очите му? Особено сега, когато носеше дете? Ако Джесика беше толкова слаба и изглеждаше така зле, той щеше да я държи в леглото и неуморно да я храни с лъжица. Нямаше да се отдели от нея, докато не се убеди, че тя ще се оправи.
	— Как си? — попита Джесика и срещна погледа на Алистър над рамото на сестра си. Изглеждаше обезпокоена, както се и чувстваше.
	— Отлично — отвърна Хестър, завъртя се внимателно и отиде до канапето. — Сигурно сте потеглили обратно почти веднага след пристигането си в Ямайка.
	— Какво друго очакваше след новината в писмото ти?
	— Да ми пожелаеш всичко най-хубаво и да се наслаждаваш на живота там.
	Джесика започна да сваля ръкавиците си.
	— Направих и двете, а сега съм при теб.
	— Чувствам се страхотно — заяви Хестър. — Слава богу, че отвратителното сутрешно гадене отмина. През по-голямата част от времето се чувствам изтощена, но лекарят каза, че е нормално. Седнете до нас, господин Колфийлд. Не съм ви виждала цяла вечност.
	— Благодаря ви, но не мога да остана. Бях извън страната доста дълго и сега трябва да свърша много неща.
	— Разбира се, че е така — съгласи се тя и усмивката й изчезна. — Как не ме е срам, че се опитвам да ви задържа! Благодарна съм ви, че доведохте сестра ми. Скоро ли ще се видите с лорд Тарли?
	— Без съмнение.
	— Чудесно. Моля ви, изпратете му най-добрите ми пожелания. Всичко хубаво и на вас.
	Джесика остави ръкавиците до себе си, на канапето с флорални мотиви.
	— Бих искала да остана при теб известно време. Липсваше ми.
	— Тревожиш се за мен, а не трябва — възропта Хестър.
	— Напротив, желанието ми е напълно егоистично — увери я спокойно Джесика. — Кой друг би ми помогнал да планирам сватбата си, ако не ти?
	Хестър премигна.
	— Моля? Сватба ли каза?
	— Точно така.
	На устните на Джесика трепна усмивка и тя се обърна към Алистър. Той не можеше да откъсне поглед от нея, не и когато го гледаше по този начин. На лицето й бе изписана любовта й към него — открито и без задръжки. Буца заседна в гърлото му.
	— Ще се омъжваш за Алистър Колфийлд? — извика Хестър.
	Той усети по тона й колко е шокирана и трепна вътрешно. Но тя се изправи бързо и го прегърна.
	— Казах ти — прошепна Джесика от другия край на стаята. Очите й бяха светнали и пълни със сълзи.
	Алистър се отпусна, чувство на облекчение замени напрежението му. Отвърна на прегръдката на Хестър и усети, че тя е само кожа и кости.


	След като напусна дома на Регмънт, Алистър се отправи директно към клуб „Ремингтън“. Имаше нужда от едно питие, може би и от повече.
	Беше му ужасно трудно да се раздели с Джесика. Тук, в Лондон, всичко беше против тях, отвсякъде щяха да се опитват да ги разделят. Когато бяха заедно, имаше чувството, че могат да се справят с всичко. Но щом се разделяха, несигурността го караше да се страхува, че ще се случи най-лошото.
	Прекрачи прага на двойната входна врата, премина през залата за хазарт и влезе в големия салон отзад. Плъзна поглед по лицата на посетителите, преди да забележи свободна маса в далечния ъгъл. За съжаление, брат му Алберт не беше сред присъстващите. Колкото по-скоро уведомеше семейството за годежа си, толкова по-скоро можеше да предприеме необходимите стъпки, за да изолира останалата част от света от личния си живот. Щом Джесика станеше негова съпруга, обществото, заедно с досадните си мнения и морал, можеше да върви по дяволите. Някои институции все още се считаха за свещени. Бракът беше сред тях и на никого не му влизаше в работата какво прави един съпруг със съпругата си.
	Докато прекосяваше помещението, усети, че много хора са вперили поглед в него. Кимна сдържано на тези, които познаваше по работа, и пренебрегна останалите. Отиде до бара, поръча си уиски и помоли да му донесат перо, мастило и хартия. Първо провериха документите му, които доказваха, че е член на клуба, и това му напомни колко отдавна се е откъснал от светския живот в Лондон. Отиде на тихото местенце, което бе забелязал по-рано, и се настани в дълбоко кожено кресло.
	— По дяволите! — изруга тихо и вдигна чашата до устните си.
	Усещаше множество втренчени погледи, но не можеше да разбере с какво е предизвикал този интерес. Дори огледа облеклото си, за да провери дали нещо не е наред с него.
	След като не откри никаква видима причина за любопитството на околните, Алистър обходи с предизвикателен поглед присъстващите в салона. Приканваше ги да дойдат при него, вместо да го наблюдават скришом. За негова най-голяма изненада обаче, някои от господата му се усмихнаха и му махнаха с ръка, сякаш са стари приятели. Лошото му настроение бързо отмина, заменено от все по-нарастващо объркване. Алистър се изправи с облекчение, когато забеляза в салона да влиза позната висока фигура.
	Майкъл го забеляза. Ококори очи учудено, премина през помещението с бърза крачка и го стисна здраво в прегръдка.
	— Да не би всички да са полудели? — попита възмутено Алистър и дръпна едната си ръка встрани, за да не разлее уискито по гърба на приятеля си.
	— Как си? — попита Майкъл, огледа го внимателно и хвърли многозначителен поглед на мъжа зад бара.
	— Жив, както виждаш.
	— Е, и това е нещо, нали?
	— Разбира се.
	Седнаха, а малко по-късно барманът донесе чаша и я сложи пред Майкъл.
	— Очаквах да се появиш най-рано след няколко месеца — каза той.
	— Щеше да е чудесно, но след като лейди Тарли научи, че сестра й очаква дете, пожела веднага да се прибере вкъщи.
	Майкъл си пое рязко въздух, но не каза нищо.
	Алистър отпи от чашата си, много добре знаеше как се чувства мъж, който копнее за чужда жена.
	— Лейди Регмънт ти изпраща поздрави. Изглежда, много държеше да те намеря и да ти предам думите й.
	— Най-вероятно си е мислила, че двамата с теб имаме много общо в момента.
	— Защото и двамата обичаме жени от семейство Шефилд? Какво се очаква от нас, да си обменяме записки ли?
	Майкъл замръзна.
	— Какво каза?
	— Хайде, стига. От години знам какви чувства изпитваш към сестрата на Джесика. И твоето лице като това на Джес издава всичко.
	— „Джес“ ли каза? Какво, по дяволите, става? — попита Майкъл и постави решително чашата си върху дървения плот на масата. — Кажи ми, моля те, че мозъкът ти не е омекнал чак толкова и не играеш игрички с вдовицата на брат ми!
	— Никога не бих го направил.
	Майкъл въздъхна с облекчение.
	— Обаче — продължи Алистър — игричките, които играя с годеницата си, са си само моя работа.
	— Боже мой, Алистър…
	Майкъл впери поглед в него и остана така дълго време, след което обърна чашата си на една глътка. Направи знак да му донесат още едно питие.
	— Какво си въобразяваш, че правиш? Джесика не е от жените, към които човек би могъл да подходи несериозно. Дори след брак положението и средствата ти не биха били достатъчни, за да я направят щастлива. Трябва да си внимателен и дискретен…
	— Или просто достатъчно упорит.
	— Не се шегувай!
	— Изобщо не е шега, Тарли.
	Алистър започна да върти чашата си в ръка и отново огледа хората наоколо. Много добре съзнаваше, че повечето от тях ще разсъждават като Майкъл — че Джесика би се чувствала много по-добре с друг мъж.
	— Обичам я още от времето, когато с теб бяхме момчета. Тогава си мислех, че е безупречна, че е единственото идеално нещо на този свят, което може да спаси грешната ми душа.
	— Спести ми поезията си. Не ми се прави на Байрон.
	Алистър се усмихна — настроението му се подобри, като си помисли за Джесика. Щеше да се ожени за най-блестящия диамант; за жена, която бе толкова съвършена, че сърцето го заболяваше, като се сети за нея. Всеки мъж в салона знаеше колко е безценна тя, а ето че Джес принадлежеше на него.
	— После научих, че именно недостатъците ни правят идеални един за друг. Искам до края на живота си да живея в блаженство със съпругата си и да не поглеждам никоя друга.
	— И какво казва Мастерсън по въпроса?
	— Изобщо не ме интересува.
	— Какво мисли майка ти тогава? — предизвика го Майкъл. — Може би според нея това е възможност вие с негова светлост най-после да намерите общ език. Джесика не може да има деца, Алистър. Това е сигурно.
	— Знам. И е без значение.
	— Не можеш да си толкова отмъстителен. Знам, че двамата с баща ти никога не сте се разбирали, но тук става въпрос за нещо много по-важно.
	Барманът постави пълна чаша пред Майкъл, но Алистър я грабна пръв и изпи съдържанието й.
	— Главата ти се е размътила от много работа — заяви и избърса устата си.
	— Сега трябва да вземаш отговорни решения, защото те ще повлияят на поколения наред…
	— Дявол да го вземе, дай да изясним нещо… Ти възразяваш срещу женитбата ми с Джесика не защото смяташ, че съм неподходящ за нея или защото характерите ни са несъвместими, а понеже вярваш, че съм длъжен да оставя поколение?
	— Отговорността е досадно нещо, нали? — отвърна Майкъл с изненадваща горчивина в гласа.
	— Явно стресът те е побъркал след смъртта на брат ти. Проклет да съм, ако се откажа от единственото нещо на този свят, без което не мога да живея, само за да направя жалък опит да бъда приет, като създам потомство.
	— Няма значение дали ще се опиташ да преодолееш разрива с баща си, сега за теб най-важното е да изпълниш дълга си към титлата.
	Алистър реши, че най-разумно ще е да стане и да си тръгне. В противен случай всеки момент можеше да удуши най-добрия си приятел. Въпреки че Майкъл нямаше представа за подробностите около произхода му, в момента приказваше пълни глупости.
	— Отговорността за продължаването на родословното ни дърво никога не е била моя, нито пък някога ще бъде.
	Майкъл наклони глава и присви очи. Изведнъж на лицето му се изписа нещо, много подобно на ужас.
	— Боже мой!… Ама ти май не знаеш?


	— Алистър Колфийлд — повтори Хестър и поклати глава. — Никога нямаше да се досетя. Двамата винаги сте се държали толкова хладно и резервирано един към друг. Все си мислех, че не го харесваш особено.
	Джесика сви рамене небрежно и леко смутено.
	— Той се е променил, но по-важното е, че притежава такава дълбочина на характера, която човек не би могъл да забележи, ако самият той не му я разкрие. И трябва да призная, че винаги съм го смятала за много привлекателен физически.
	— Че коя жена не го намира за привлекателен? — каза Хестър и се наведе към сестра си, сякаш възнамеряваше да й сподели съкровена тайна. — В него има очарователна порочност. Нещо грешно и упадъчно. Пък и виж само какъв огромен и силен мъж е станал! По-красив е от всякога, а още като млад беше изключително привлекателен. Трудно е да откъснеш поглед от него.
	— Знам. Ужасно съм заслепена. Честно казано, трябва да се омъжа за него, или ще изпадна в неудобното положение да го зяпам глупаво като влюбена крава.
	Сестра й се поизправи и наля още чай.
	— Погледът, с който те гледа, е доста неприличен. Преспа ли с него вече?
	— Хестър!
	— Направила си го! — Отметна глава и се разсмя, с което напомни на Джес за енергичното момиче, което сестра й беше преди много години. — И? Трябва да знам дали е толкова добър в леглото, колкото подсказва външността му.
	Само като се сети за Алистър, Джес цялата настръхна.
	— Как стигна до заключението, че съм била с него? Възможно е да се е държал като истински джентълмен.
	— Алистър Колфийлд? Докато сте били на кораб заедно безкрайно дълго време? — Хестър се засмя така сладко, че гласът й прозвуча като камбанка. — Може би друг мъж би могъл да го стори. Но не и негодник като него. И какво ще кажеш?
	— Ами, той е точно толкова възхитителен, колкото изглежда.
	— Знаех си! — Хестър се усмихна, докато отпиваше от чашата си. — Толкова се радвам за теб, Джес.
	Джесика също искаше да се радва за сестра си, но обстоятелствата не го предполагаха. Хестър изглеждаше прекалено слаба и крехка, а бе по средата на бременността си.
	— Как са нещата между теб и Регмънт?
	— Той е също толкова съвършен в леглото — отвърна Хестър с едва доловима горчивина в гласа. — Всъщност е дори прекалено умел. Нито един мъж не би трябвало да познава женското тяло така добре.
	— Изневерява ли ти?
	По-младата жена остави чашата и се загледа замислено.
	— Нямам представа. Дори да е така, желанието му към мен не е намаляло ни най-малко.
	Последва дълго мълчание, по време на което Джес се опитваше да разбере каква болка таи сестра й.
	— Хестър — започна най-накрая, — моля те, кажи ми какво не е наред. Отслабнала си прекалено много. Ами бебето, на него му е необходима достатъчно храна, за да порасне пълничко и здраво.
	— Сега, когато ти си тук, ще се храня повече.
	— А когато ме няма? — попита Джес и се изправи.
	Закрачи нервно из стаята от безпокойство — лош навик, който баща й се бе опитал да изтръгне от нея с бой, докато беше малка.
	— Променила си се — отбеляза Хестър.
	— Ти също — отвърна Джес и посочи лимоновите кифлички, които стояха недокоснати върху подноса. — Знам, че обожаваш тези кифлички. Те са ти любими. Винаги се тъпчеш с тях и им слагаш толкова много сметана, че пада по пръстите ти, когато си отхапеш. А сега не си ги докоснала. Не ги и поглеждаш даже.
	— Не съм гладна.
	— Сигурна съм, че детето е гладно.
	Хестър потръпна и Джес се почувства ужасно, но нещо трябваше да се направи. Върна се при сестра си, падна на колене и хвана ръцете й. Отчаянието й стана още по-голямо, когато забеляза, че са слаби като на скелет.
	— Кажи ми, болна ли си? Преглеждал ли те е лекар? Или има друго? Регмънт ли? Страхуваш се да ми кажеш, защото аз първа ти заговорих за него, така ли? Кажи ми, Хестър. Моля те!
	Сестра й, която до този момент задържаше дъха си, изведнъж въздъхна шумно.
	— Бракът ми вече не е щастлив.
	— О, Хестър! — Сърцето на Джесика се късаше. — Какво се случи? Скарахте ли се? Възможно ли е все пак да спасите брака си?
	— Преди се надявах, че е възможно. Ако бях силна като теб, можеше и сега да стане. Слабостта ми го вбесява.
	— Ти не си слаба.
	— Напротив, слаба съм. Когато баща ни насочеше гнева си към мен и ти застанеше помежду ни, аз ти позволявах да го направиш. Бях благодарна, че бият теб с пръчката, а не мен. — Хестър сякаш всеки миг щеше да заплаче. — По дяволите, наистина бях благодарна.
	— Та ти беше д-дете! — Джес заекна, докато се опитваше да потисне сълзите си. — Беше много мъдро от твоя страна да ме оставиш да се намеся. Би било пълна глупост да постъпиш иначе.
	— Може би, но щеше да е проява на смелост.
	Очите на Хестър бяха като огромни зелени езера насред бледото й лице. Ружът, който си бе сложила, за да си придаде здрав вид, изглеждаше нелепо върху бледата й кожа. С него приличаше на карикатура на напудрена баронеса с перука от отдавна отминали времена.
	— Сега имам нужда от смелост и не знам откъде да я намеря.
	— Ще ти помогна — обеща Джес и леко стисна ръката й. — Ще я намерим заедно. А що се отнася до мъжа ти, сигурна съм, че се тревожи ужасно за теб. След като види, че възстановяваш силите си, отношенията ви ще се оправят. Съвсем естествено е жената да е унила и меланхолична по време на бременността, но на Регмънт навярно му е трудно да го разбере, нали е мъж. Ние с теб ще трябва да го обучим.
	Хестър се усмихна и сложи ръка на бузата на сестра си.
	— Толкова съжалявам, че не можеш да имаш деца, Джес. Щеше да си прекрасна майка. Много по-добра от мен.
	— Глупости! Ти ще станеш грижовна майка, а аз — горда леля.
	— Годеникът ти те обича много.
	— Мисля, че наистина е така — съгласи се Джес и опря буза в коляното на Хестър. — Изглежда, не може да го изрече на глас, но го усещам от начина, по който ме докосва. Чувам го в гласа му, когато ми говори.
	— Разбира се, че те обожава, а желанието, което изпитва, е несъмнено. — Хестър погали Джесика с хладни пръсти. — Всички жени в Англия ще ти завиждат. Алистър Колфийлд е богат, невероятно красив и луд по теб. Като добавим и титлата му на маркиз, нито една жена не би се поколебала да те убие, за да заеме мястото ти!
	Джес вдигна глава и се засмя.
	— Мечтите ти отиват твърде далече. Той никога няма да наследи титлата.
	Хестър премигна. Отвори широко очи и в тях се появи нещо, подобно на ужас.
	— Боже мой… Ама ти май не знаеш?!


>	Глава 21

	Алистър крачеше пред камината в салона на градската къща на Мастерсън. Движеше се безшумно по ориенталския килим с идеално лъснатите си ботуши. Беше скръстил ръце на гърба, стискаше ги с такава сила, че пръстите му бяха изтръпнали, а кокалчетата — побелели.
	— Едра шарка.
	— Да. — Гласът на майка му бе тих и изпълнен с мъка.
	Луиза, херцогиня Мастерсън, седеше на резбования дървен стол с болезнено изправен гръб. Косата й бе тъмна като тази на Алистър, блестящите къдрици изобщо не сивееха, но красивото й лице издаваше както възрастта й, така и мъката й, че е надживяла трима от четиримата си синове. Портретът й над камината бе с размери, надвишаващи ръста на Алистър, и заемаше централно място в стаята. Младият й образ се усмихваше на всички присъстващи в скъпо обзаведеното помещение, в ясните й сини очи нямаше и следа от подозрение какви трагедии я очакват в бъдеще.
	Алистър не знаеше какво да каже. Тримата му братя бяха мъртви и мъка затискаше сърцето му като тежък камък. Не по-малко му тежеше титлата, към която никога не се бе стремил, но сега носеше.
	— Не искам всичко това — каза й с дрезгав глас. — Кажи ми как да остана настрана.
	— Не можеш.
	Алистър погледна майка си. Мастерсън си беше вкъщи, но тя сама трябваше да се справи с тази невъзможна ситуация, защото любимият й съпруг не можеше да застане лице в лице с копелето, което щеше да носи благородническата му титла.
	— Той може да се откаже от мен и да позволи на друг роднина да наследи титлата.
	— Алистър…
	Майка му вдигна кърпичка до устата си и се разрида, мъчителният стон разкъса вътрешностите й като нокти на граблива птица.
	— Дори не може да ме погледне в очите. Сигурен съм, че и той търси изход от ситуацията.
	— Да, стига да имаше алтернатива, която би могъл да приеме. Но той няма да признае, че е рогоносец, нито да ме посрами. А следващият, който би могъл да наследи титлата, е далечен братовчед със съмнителна репутация.
	— Не искам всичко това — повтори Алистър със свит стомах.
	Искаше живот, изпълнен с пътешествия и приключения заедно с Джесика. Искаше да й доставя радост и да създава предизвикателства пред нея; да й даде свобода, която ще заличи спомена за насилието в детството й; да й даде възможност да изживее живота си без ограничения.
	— Ще бъдеш един от най-богатите мъже в Англия…
	— За бога, не бих взел и шилинг от безценното съкровище на Мастерсън! — прекъсна я. Вбесяваше се само при споменаването на такава възможност. — Нямаш представа какво съм правил, за да си осигуря финансова независимост. Вярно е, че той ми оказа известна помощ, когато най-много се нуждаех от нея, но проклет да съм, ако сега взема нещо от него!
	Луиза стана, все още мачкаше кърпичката в ръце. Сълзите й свободно се търкаляха по хлътналите й бузи.
	— Какво очакваш да направя? Не мога да съжалявам, че съм те родила. Не искам да се връщам назад и да се откажа от теб. Рискувах всичко, за да те имам в живота си, а Мастерсън пое този риск заради мен. Заедно с мен. Двамата взехме решението и няма да го нарушим.
	— И въпреки това сега стоиш пред мен сама.
	— Аз направих своя избор. Сега понасям последствията.
	Алистър се отдръпна от камината и приближи до майка си. Таванът се издигаше на девет метра над главите им, най-близката стена бе на шест метра от тях. Всички имоти на Мастерсън можеха да се похвалят с огромни помещения, в които от векове се събираха безценни мебели и произведения на изкуството. Но сега му се струваше, че стените се приближават и притискат гърдите му като в менгеме.
	Никога не се бе чувствал свързан с тези имоти, не бе изпитвал семейна гордост или усещане, че принадлежи на рода. Носенето на фамилната титла щеше твърде много да наподобява носене на маска. Някога бе приел да играе роля, за да оцелее, но сега се чувстваше щастлив в собствената си кожа. Беше щастлив да е мъжът, когото Джесика обича безусловно.
	— Изборът е бил твой — изрече тихо, чувстваше се като натрапник, какъвто често му бяха казвали, че е, — но сега аз трябва да платя цената за него.


	Джесика остана да гостува в къщата на Регмънт, но не можа да мигне цяла нощ. Мислите прелитаха бързо през съзнанието й, сърцето й се късаше при всяко обръщане. Сега Алистър беше маркиз Бейбъри, в бъдеще щеше да стане херцог Мастерсън. Титла, съпроводена с огромна власт и престиж, която обаче предполагаше и огромни отговорности.
	Не можеше да се ожени за жена, която няма да му роди деца.
	Докато бяха на „Ахерон“ и на острова, спяха до обед. Но на втората сутрин, откакто се бяха върнали в Лондон, Алистър дойде да я посети безбожно рано, точно в осем часа. Джес беше облечена и вече го чакаше, знаеше, че ще дойде при нея при първа възможност, доколкото бързо приличието го позволява. Наясно бе, че трябва да е силна и за двама им.
	Слезе по стълбите с цялото величие, на което бе способна, но имаше чувството, че се е отправила към бесилката. Когато зави по стълбите и се насочи към фоайето, видя, че Алистър я чака, подпрял ръка на централната колона и сложил крак върху първото стъпало. Не бе свалил шапката си и носеше черно от главата до петите. Чертите му бяха като изсечени, а Джес също имаше чувството, че е издялана от камък.
	Алистър разтвори обятията си и тя веднага се спусна в прегръдката му, затича се по стълбите и се хвърли към него. Той я хвана без усилие и я притисна силно към себе си.
	— Толкова съжалявам за загубата ти — прошепна Джес и неспокойно започна да мачка задната част на врата му с пръсти.
	— А аз съжалявам за наследството си.
	Гласът му й прозвуча бездушен и студен, но прегръдката му бе топла. Притисна слепоочието си до нейното и остана така, сякаш никога нямаше да я пусне.
	Измина известно време, преди да й позволи да го отведе в салона. И двамата останаха прави, обърнати един към друг. Алистър изглеждаше уморен и по-възрастен от годините си.
	Прокара ръка през косата й и изпъшка от безсилие.
	— Имам чувството, че сме попаднали в капан.
	Джесика кимна и се запъти към най-близкия стол с препъване. Сърцето й препускаше, виеше й се свят. Алистър говореше в множествено число, точно както бе очаквала. Отпусна се в покритото с жълта дамаска кресло и си пое дълбоко въздух.
	— Ще си много зает.
	— Така е, по дяволите! Вече се започна. В момента, в който разбра, че съм се върнал, Мастерсън се зае да запълни програмата ми. В следващите три дни нямам и петнайсет свободни минути, в които да остана сам със себе си. Един бог знае дали ще ме оставят да отида дори до тоалетната.
	Сърцето я болеше за него. Алистър може и никак да не харесваше пътя, по който трябва да поеме, но бе повече от компетентен да го стори. Отлично разбираше от бизнес и излъчваше такъв авторитет, че всички наоколо се отнасяха с уважение към него.
	— За кратко време ще организираш делата си така добре, че всички ще те гледат със страхопочитание.
	— Изобщо не ме интересува какво мисли той за мен.
	— Нямах предвид Мастерсън. Но навярно те интересува какво мисли майка ти за теб, а тя не е безразлична към неговото мнение. Обича те и се е борила толкова много за теб…
	— Не е достатъчно.
	— А кое е достатъчно?
	Алистър я погледна войнствено. Джес отвърна на погледа му и продължи да го гледа право в очите.
	— Господи, колко ми липсваш — изръмжа той. — Ужасно ми е неприятно, че трябва да играем тази игричка. Да чакам подходящия час, в който мога да те видя; да лежа нощем в леглото, без да си до мен… Липсва ми да споделям всичко с теб и с благодарност да слушам съветите ти.
	Джесика усети сълзите в очите си. Изглеждаше толкова обезкуражен и самотен. Държеше шапката си в ръце, като непрекъснато я опипваше припряно и я въртеше с пръсти.
	— Ще можеш да ме виждаш винаги, когато пожелаеш.
	— Знам какво очакваше — каза той рязко, — но не мога да чакам толкова дълго. Може да минат месеци, докато се измъкна от блатото, в което се превърна животът ми, а не мога да се съсредоточа върху задълженията си, докато всеки миг страдам за теб. Дойдох да ти предложа да избягаш с мен и да се оженим.
	Джес скръсти ръце в скута си. Болката в гърдите й бе толкова силна, че почти я сковаваше.
	— Не би било разумно.
	Алистър замръзна на място, гледаше я трескаво, с присвити очи.
	— Не ми причинявай това.
	— Знаех, че така ще стане. Затова дойде при мен толкова разтревожен рано сутринта — каза тя и въздъхна дълбоко. — Имаш нужда да го направя, за да можеш да продължиш напред.
	— Какво да направиш, Джес? — попита я с опасна мекота в гласа. — Кажи.
	— Да ти дам достатъчно време и пространство да свикнеш с мисълта какъв трябва да си оттук нататък.
	— Знам какво искам.
	— Знаеш какво искаше — поправи го тя, — но сега трябва да се съобразяваш с толкова много неща. Къде е правилното място на всяко нещо в живота ти? Да не би някои от тези неща да се припокриват? А други вече да са станали ненужни? Няма да разбереш, докато не се потопиш изцяло в новата роля, която си поел.
	— Недей! — сряза я, гласът му трепереше от гняв. — Да не си посмяла да стоиш тук и благочестиво да ми говориш за края на връзката ни с този безизразен глас. Звучиш, сякаш ме питаш дали искам още чай, а не изтръгваш сърцето от гърдите ми!
	— Алистър… — Джес потрепери, прехапа устни и усети вкус на кръв.
	— Страхуваш се! — обвини я Алистър.
	— А ти не се ли страхуваш? Нима можем да вземем съдбовно решение, което ще промени живота и на двама ни, в по-лошо състояние от сегашното ни?
	— Ти също не би могла да живееш без мен, Джес.
	Не би могла да живее без него, много добре го знаеше. Надяваше се, че няма да й се наложи. Но и двамата трябваше да са сигурни в това.
	— Сега Хестър има нужда от мен. Не мога да я изоставя.
	— Но можеш да изоставиш мен.
	— Ти си много по-силен от нея.
	— И въпреки това имам нужда от теб! — извика Алистър, като наблегна на всяка дума. — Тя има Регмънт и Майкъл, и теб. А аз имам само теб. Ти се единственият човек, който е загрижен за мен; единственият, който не мисли за друго, освен за моето щастие. Ако ме изоставиш, Джес, няма да имам абсолютно нищо.
	— Никога няма да те изоставя — прошепна. — Но това не означава, че трябва да съм с теб.
	Джес знаеше, че по изражението й Алистър ще разчете какви чувства изпитва тя към него, че живее и диша единствено заради него. Но любовта трябваше да е самопожертвователна, каквото и да твърдеше той. Женитбата им можеше да развали безвъзвратно отношенията с майка му — единственият човек, освен Джес, който го обичаше истински. Ако той бе готов да поеме риска, тя също щеше да рискува, но в момента той не признаваше, че е готов за подобно нещо. Вместо това се хвърляше напред, без да се замисли, и предизвикваше бъдещето, което не искаше да приеме.
	— Джес — започна Алистър с поглед, твърд като елмаз, — от момента, в който те видях, разбрах, че си моя. Изобщо не се съмнявах, въпреки че бях съвсем млад. Никога не се ожених, никога не си помислих дори, че мога да се обвържа с някоя от дъщерите на търговците или земевладелците, които срещах по пътя си, макар че много от тях имаха огромни зестри и щяха да ми осигурят полезни връзки. Отхвърлих всички тях, защото бях сигурен, че един ден ще ми принадлежиш. Не можех да допусна, че няма да се случи. Бях готов да те чакам четирийсет години. Дори два пъти по толкова. Затова не ми казвай сега, че трябва да продължа живота си и че няма никаква възможност да сме заедно. Бих предпочел да умра.
	— Не ме разбирай погрешно. — Гласът й прозвуча по-силно и по-убедително. — Никъде не отивам. Няма да си търся съпруг. Ще бъда тук, при Хестър.
	— И ще ме чакаш?
	— Не, не мога да ти го обещая. Би било спънка за теб. — Дръпна годежния пръстен от пръста си и сякаш разряза собственото си сърце с тъпо острие.
	— Стига! — Алистър хвърли шапката си и се спусна към нея. Спря я, преди златната халка да се изплъзне от пръста й. Бутна пръстена обратно на мястото му, допрял чело до нейното. Дишаше бързо и задъхано. — Обясни ми така, че да те разбера.
	— Преди всичко трябва да знаеш, че те разбирам напълно — заяви Джес и стисна ръката му, за да му предаде цялата сила и любов, с които разполагаше. — Помислих си как бих се почувствала аз, ако съм принудена да се откажа от теб, за да пожаля човек, когото обичам, и колко несправедливо би било, ако Хадли извлече облага от саможертвата ми.
	— Аз не се отказвам от теб, Джес. Няма да го направя. Не мога.
	— Тихо… Досетих се за това, което не ми каза за майка си и Мастерсън. Предполагам каква е била ситуацията. Илюзията, че я е приел и разбрал, е била разбита от множество внимателно нанесени удари и хапливи забележки. Никога не е позволил на майка ти да забрави за прегрешението си и колко много го е заболяло от него, нали? В знак на покаяние тя му е позволила да й нанесе безброй малки рани. Ти си наблюдавал как това става пред очите ти и си страдал от собственото си чувство за вина и разкаяние.
	— Сама ли си се досетила за това? — Алистър обхвана напрегнатото й лице с невероятна нежност.
	— Отнасяш се с нея така, сякаш искаш да я защитиш, дори когато е в твоя собствена вреда. Човек не се опитва да защити някого, освен ако не го грози заплаха.
	Алистър прокара пръст по скулата й.
	— Майка ми може да бъде твърда и да отстоява волята си, освен ако не става въпрос за мен.
	Джес се наведе към него и се облегна на ръката му.
	— Проблемът не е в теб, любов моя. Вината не е твоя. Замисли се добре… Има начини да се предотврати една бременност. Ако майка ти просто е задоволявала физическите си потребности, е щяла да бъде подготвена, нали? Любовникът й също.
	— Какво искаш да кажеш?
	— Може би е изживяла голяма любов или пък страст, която я е зашеметила и подтикнала да забрави здравия разум. Вероятно затова изпитва такъв срам.
	— Тя обича Мастерсън. Един бог знае защо.
	— И аз те обичам безкрайно. Толкова, колкото не съм обичала никого досега. И въпреки това имаше време, когато си бях загубила ума по Тарли. Имах чувството, че ще полудея, ако не ме докосне.
	Алистър сложи пръст на устните й.
	— Не казвай повече — каза й рязко, но погледът му бе изпълнен с нежност.
	— Ти самият знаеш, че човек може да почувства силно сексуално удоволствие, без да изпитва любов. Ако не греша, това може да обясни причината за разкаянието на майка ти.
	Хвана ръката, с която Алистър я галеше, и я стисна леко в знак на безмълвна подкрепа.
	— Освен това е възможно — продължи Джесика — майка ти тайно да се е надявала да зачене отново. Ако дълго и безуспешно се е опитвала да възбуди Мастерсън преди изневерите си, може да се е почувствала непълноценна като жена. Може да е допускала, че тя самата е виновна за проблемите им в леглото. Причините за напрежението, което си наблюдавал между тях, може да са много. И нито една от тях да не е свързана с теб.
	Алистър впери поглед в нея и разбра защо проявява съчувствие към майка му. Тя самата беше страдала достатъчно и знаеше какво е да се чувстваш отчаян и не на място.
	— Ти не си проблемът — повтори Джес. — Но се чувстваш отговорен за случилото се и цял живот си се стремил да стоиш далеч от погледите им, за да не бъдеш в тежест на майка си. А сега ще станеш най-изявеният представител на семейство, от което не се чувстваш част, и от теб ще зависи да продължиш рода. За което аз съм ти напълно непотребна.
	— Недей! — каза Алистър и притисна устни до челото й. — Никога не говори за себе си по този начин.
	— Фактът, че не мога да имам деца, ми тежеше и преди. Но ние с Тарли имахме Майкъл и децата, на които той щеше да стане баща. При теб няма кой да поеме това бреме и тъкмо затова си тук сега.
	— Не искам да влизам в ролята на мъченик, Джес. Вече жертвах всичко, което мога. Никога няма да се откажа от теб. Нито по тази причина, нито по която и да е друга.
	— А аз не искам да те изгубя, когато се отдадеш на угризенията си и чувството за вина. По-добре да стане сега, докато още се обичаме, отколкото след години, когато нещастието на майка ти и чувството ти за отговорност ще се вклинят между нас и ще ни разделят.
	— Какво искаш да сторя? — Погледът му притъмня и очите му заприличаха на тъмни сапфири. — Ако не мога да се оженя за теб, няма да се оженя за никоя. Така никой няма да получи каквото желае.
	— Оправи делата си и се успокой. Изпълни ролята, която си поел. Свикни с нея. Ориентирай се в обстановката. Ако след всичко това все още ме искаш и майка ти е готова да ни даде благословията си от сърце, знаеш къде да ме намериш.
	Алистър я целуна нежно по устните. Когато се отдръпна от нея, погледът му бе помръкнал, лицето му приличаше на маска, която изобразяваше невероятна мъжка красота и горчива мъка.
	— Аз ще се погрижа за това, а ти за сестра си. Направи го бързо. Съвсем скоро ще дойда при теб, затова бъди готова, Джес. И нека пръстенът ми остане на ръката ти. Тогава няма да можеш да ме възпреш. Ако е необходимо, ще те окова във вериги и ще те завлека до Шотландия.
	Тръгна си бързо. И както винаги отнесе сърцето й със себе си.


	Три часа по-късно, след като бе изпила три чаши вино, Джес все още седеше в салона. Хестър дойде при нея.
	— Казаха ми, че Бейбъри се е отбил тази сутрин — каза тихо.
	Джесика трепна, когато чу титлата на Алистър. Кимна и отпи от виното.
	Сестра й спря до масата, погледна към Джесика и се намръщи.
	— Кларет за закуска?
	Джес сви рамене. Беше започнала да употребява алкохол още като младо момиче, когато готвачката сипваше по малко бренди в чая й, тъй като болките в тялото не й позволяваха да спи. Много скоро й стана ясно, че алкохолът притъпява и емоционалните рани. В началото на брака си не изпитваше нужда да пие. Но след като туберкулозата впи свирепите си нокти в белите дробове на Бенедикт, отново се обърна за утеха към бутилката и все още не се бе отказала от този навик.
	Хестър седна до нея на канапето.
	— Никога не съм те виждала изпаднала в такава меланхолия. Едва ли пиеш алкохол толкова рано сутрин заради нещо хубаво.
	— Не се тревожи за мен.
	— Да не би той да се отказа от теб, Джес? — попита загрижено.
	Разбира се, Хестър бе посочила най-вероятното и разумно развитие на събитията. В крайна сметка бе възпитана от същите родители, които бяха отгледали и Джес. Жените на благородниците имаха една-единствена значима роля в живота: да родят наследници, и то колкото се може повече.
	Джес се протегна и стисна слабата ръка на сестра си.
	— Не. И няма да го направи. Обича ме прекалено много.
	— Тогава защо изглеждаш както в деня, когато Темперанс умря? Иска да отложите сватбата ли?
	— Точно обратното, надяваше се да избягам с него.
	— И ти му отказа? — попита Хестър с блеснал поглед. — Боже мой… Само не ми казвай, моля те, че си останала заради мен! Не бих могла да го понеса. И без това вече направи достатъчно жертви заради по-малката си сестра.
	— Направих го заради Алистър, защото така е най-добре за него. Има нужда от време, макар че отказва да го признае. Мъжът, за когото възнамерявах да се омъжа, вече не съществува. Мъжът, в когото той ще трябва да се превърне, има различни нужди и цели, в постигането на които аз мога само да го затрудня. Първият се е залепил за мен упорито и отказва да ме пусне. Затова го помолих известно време да поживее живота на втория. Ако после още ме иска и ако може да ме обича от цялото си сърце, без да съжалява и да се самообвинява, тогава двамата ще можем да сме щастливи заедно и аз с радост ще се омъжа за него. Но той все още не може да е сигурен в това. Все още вярва, че е възможно да бъде Алистър Колфийлд.
	— Но нали ще се върне при теб?
	Болка прониза сърцето на Джес.
	— Със сигурност. Желае ме от много дълго време. Още преди брака ми с Бенедикт.
	— Наистина ли? — възкликна Хестър и попи влагата от дългите си мигли. — Струва ми се невероятно романтично.
	— Той е целият ми свят. Не мога да ти опиша какво направи за мен… как ме промени. Познава ме не по-зле от теб. Знае всичките ми тайни, страхове и надежди. Нямам какво да крия от него, а и няма защо да го правя. Приема всичките ми грешки и недостатъци и смята, че те само ни обвързват още по-силно.
	— А грешките, които той е допуснал?
	Джес долови скрития подтекст във въпроса на сестра си.
	— Както знаем, той е допуснал много грешки. Трябваше да положи неимоверни усилия, за да ги разкрие пред мен.
	— Разкрил ти ги е? Но защо?
	— Искаше да знам всичко, което би могло да ме накара да се откажа от него, от самото начало, преди връзката ни да се е задълбочила и възможността за раздяла да е станала твърде болезнена.
	И всичките му добри намерения бяха отишли на вятъра.
	Хестър изглеждаше тъжна и замислена.
	— Никога не бих предположила, че Алистър Колфийлд може да е толкова…
	— Зрял? — подсказа й Джес и се усмихна вяло. — Животът му е бил много по-труден, отколкото сме предполагали. Зрелостта му е съпроводена от цинизъм и изкривен светоглед. Много е зрял за годините си.
	— Какво ще правиш сега?
	— Ще дам всичко от себе си, за да те видя отново здрава и бодра. И ще се върна към светския живот — заяви нервно и се изправи. — Имам нужда от нови рокли.
	— Значи траурът ти приключи.
	Дали? Може би щеше да продължи да е в траур, но вече не за бившия си съпруг.
	— Да. Време е.
	— Така е — съгласи се Хестър.
	Джес погледна към виното на масата и стисна ръка в юмрук, защото усети нужда да се протегне към него. Трябваше да предприеме нещо, за да се справи с тази зависимост. Нямаше право да настоява Алистър да се пребори с демоните си, ако тя не можеше да победи своите.
	— Ще трябва да закусим добре, за да имаме сили за цялото пазаруване, което съм си наумила да направим днес.
	Хестър се изправи на крака като грациозно привидение.
	— Много бих искала да те видя в рокля с цвят на боровинка.
	— В червено. И златно.
	— Невероятно! — възкликна Хестър. — Баща ни сигурно ще получи припадък.
	Едва не се засмя, като си го представи, но сестра й въздъхна тежко и се отпусна върху нея. Хестър загуби съзнание и Джес едва успя да я хване, преди да е паднала на пода.


>	Глава 22

	— Сестра ви гладува до смърт — заяви доктор Лайънс и я изгледа мрачно със светлосините си очи, скрити зад очилата. — И без това е прекалено слаба, но предвид деликатното й състояние слабостта й става опасна.
	— Храни се повече, откакто пристигнах, но са минали едва няколко дни — отвърна Джес със свит от притеснение и страх стомах.
	Къде, по дяволите, беше Регмънт? Или ставаше и си лягаше в много странни часове, или още не се беше прибрал вкъщи… а бяха минали три дни.
	— Което не е достатъчно — каза лекарят и сложи ръце на кръста. Въпреки че се тревожеше за теглото на Хестър, той самият бе необичайно слаб. — Трябва да остане на легло и да си почива през цялото време. Да се храни често и по малко всеки ден. И никакви вълнения в нейното деликатно състояние. Сърцето й и без това е отслабнало от прекомерното гладуване.
	— Не разбирам. От какво боледува? През последните месеци става все по-зле.
	— Рядко ми се отдава възможност да прегледам лейди Регмънт обстойно. Много е неотзивчива, бих казал дори прекалено. Но определено е склонна към меланхолия. Душевното състояние на човек влияе на тялото му много повече, отколкото допускаме.
	Джес потрепери, потисна сълзите, които напираха в очите й, и кимна.
	Такъв беше животът. Прекалено крехък. Прекалено ценен. И прекалено кратък.
	Плати на лекаря и той си тръгна.
	Върна се в стаята на сестра си, седна на ръба на леглото и погледна лицето на Хестър, което сега бе бледо и с нездрав вид, а преди време сияеше от здраве и щастие.
	Хестър се усмихна едва.
	— Много си сериозна. Положението не е чак толкова тежко. Просто съм изморена, а и сутрешното гадене беше ужасно, но вече отмина.
	— Слушай ме внимателно — започна Джес, гласът й звучеше ниско и гневно, — достатъчна дълго съм будувала до смъртното легло на любим човек.
	— Правила си го само веднъж — възрази Хестър сухо.
	— И веднъж ми стига. Ако мислиш, че ще го правя отново, жестоко грешиш. — Джес стисна ръката на сестра си, за да смекчи острите си думи. — Моят племенник или племенница прави геройски опит да порасне в утробата ти, а ти ще му помогнеш да го направи, по дяволите!
	— Джес… — Очите на Хестър се напълниха със сълзи. — Не съм толкова силна като теб.
	— Силна ли? Изобщо не съм силна. Пия прекалено много, за да се скрия. Отпратих мъжа, когото обичам, защото се ужасявам от мисълта, че ако аз не се откажа от него, накрая той ще се откаже от мен и няма да мога да го понеса. На кораба на Алистър видях човек, който малтретираше дете, и когато се опълчих срещу него, имах чувството, че ще припадна, ще повърна или ще се изпусна. Аз съм слаба, имам много недостатъци и по никакъв начин не бих издържала да гледам как гаснеш пред очите ми. Затова няма да слушам повече извинения. Ще ядеш това, което ти нося, и ще пиеш това, което ти давам. А само след няколко месеца ще ни възнаградиш, като родиш здраво дете, което ще обичаме и глезим.
	В зелените очи на Хестър проблесна гневен пламък.
	— Както наредиш — каза сърдито.
	Джесика прие тази проява на характер като добър знак. Освен това прие присърце урока, който бе научила днес — животът и щастието са твърде скъпи, за да се отказваме доброволно от тях. Щеше да осигури на Алистър времето, което му бе необходимо да се ориентира в новата ситуация, но нямаше да го изгуби, без да се бори за него. Ако се наложи да го заключи в една стая с майка му и с Мастерсен, за да изяснят отношенията си, щеше да го направи.
	Целуна Хестър по челото и отиде да говори с готвачката.


	Майкъл влезе в кабинета на Алистър и завари приятеля си забил нос в архитектурните планове за изграждането на нова напоителна система. Остана неподвижен за момент, за да го огледа добре. Искаше да види как времето, прекарано далеч от дома, е променило младия мъж, с когото бе прекарал младостта си.
	— Изглеждаш потресаващо — заяви, след като видя необръснатото лице и омачканата му риза. — И защо си тук, а не в дома на Мастерсън?
	Алистър вдигна поглед.
	— Нищо на този свят не може да ме накара да живея под един покрив с Мастерсън.
	— Знаех си, че така ще кажеш.
	— Тогава защо питаш?
	— За да те подразня.
	Приятелят му изпъшка тихо, но звукът заприлича на ръмжене; изправи се и прокара ръка през косата си. Майкъл много добре знаеше колко тежки щяха да са първите няколко месеца за него. Беше изминала година и половина от смъртта на Бенедикт, а той едва сега започваше да се чувства в свои води.
	— И без твоя помощ се намират достатъчно неща, които ме дразнят.
	— За какво са приятелите тогава? — попита Майкъл и протегна ръка, за да спре отговора на Алистър. — Чакат те още по-големи неприятности, когато спреш да се криеш и се появиш в обществото. Клюкарските вестници пишат, че вече си заел мястото ми на най-търсен ерген, за което съм ти изключително благодарен.
	Алистър се отпусна в коженото кресло до бюрото. Кабинетът му имаше морска атмосфера, не явно изразена, но все пак доловима. Присъстваше в цветовата гама от синьо и бяло, в издължените форми на ореховата мебелировка и акцентите от месинг, разпръснати из стаята. Помещението напълно подхождаше на собственика си — човек, известен като пътешественик и авантюрист, затова следващото изказване на Алистър прозвуча съвсем не на място.
	— Аз не съм ерген.
	— Но не си и женен — изтъкна Майкъл сухо. — Което означава, че си ерген.
	— Не и в съзнанието си.
	— Все още ли си решен да се ожениш за Джесика?
	— Тя вече е моя — отвърна Алистър дръзко. — Всичко останало е въпрос на формалност.
	— Надявам се, нямаш предвид, че си си позволил волности с нея.
	Мисълта никак не се хареса на Майкъл. Джесика беше вдовицата на брат му. Член от семейството и приятел. Обичала бе брат му и го беше направила много щастлив, а когато той се разболя от туберкулоза, стоя до леглото му до самия край. Беше се отказала от обществото и светския живот, за да се грижи за Бенедикт и да го забавлява в дните, когато се чувстваше добре. Заради грижите и вниманието й Майкъл бе готов да брани интересите и безопасността й до края на дните й.
	Алистър започна да потропва с върха на пръстите си по облегалката на креслото. Присви очи и се загледа в Майкъл.
	— Отношенията ми с Джес изобщо не те интересуват.
	— Ако имаш почтени намерения към нея, защо не обявите годежа си публично?
	— Ако решението беше изцяло в мои ръце, отдавна да сме женени и да живеем под един покрив. Джесика е тази, която бави нещата, и то по причини, които не разбирам напълно. Държи се така, сякаш може да се появи нещо, което ще промени чувствата ми към нея.
	— Какво например?
	— Необходимостта от наследник на рода Мастерсън в комбинация с млада дебютантка, която може да ми осигури такъв. Или възможността майка да не одобри избора ми. Освен това си е втълпила, че в бъдеще може внезапно да ме обземе непреодолимото желание да създам потомство.
	— Много разумни доводи.
	— Откакто се помня, съм неразумно влюбен в нея. Засега тази любов винаги е стояла над всичко и не виждам причина това да се промени.
	— Освен купищата жени край теб, чийто брой дори не мога да пресметна — вметна Майкъл сухо.
	— Значи трябва да си наемеш учител по математика, за да ти помогне с простите сметки.
	— Не съм ги виждал всичките, но не беше и необходимо. Почти не минаваше вечер, в която да не миришеш на секс и женски парфюм.
	За най-голяма изненада на Майкъл по бузите на похотливия му приятел избиха червени петна.
	— Ами тези, които си виждал? — попита Алистър сърдито. — Какво си спомняш за тях?
	— Извинявай, приятелю. Твоите дами не ме интересуваха чак толкова. И доколкото си спомням, рядко виждах някоя повече от веднъж.
	— Хмм… А не забеляза ли, че всичките бяха руси? Със светла кожа и светли очи? Така и не открих друга със сиви ириси, в които сякаш се таи зараждаща се буря, но толкова по-добре. Никога не съм бил от хората, които се задоволяват с имитации на безценни неща. Нищо не може да се сравни с оригинала — измърмори, но очевидно мисълта му бе заета с друго. — И ако мъж извади късмета да се сдобие с жена, която е истинско съкровище, за него е удоволствие да я пази, да я глези и да я превърне в най-важното нещо в живота и дома си.
	Майкъл се намръщи и се замисли. Въздъхна тежко, след като разбра колко дълбоки са чувствата на Алистър към Джесика. Може би точно толкова, колкото и неговите собствени към Хестър.
	— Дявол да го вземе!
	Някой почука на вратата.
	Алистър извърна глава, вдигнал вежди в мълчаливо учудване. Иззад рамото му се чу гласът на иконома:
	— Извинете, господа — каза прислужникът, — нейна светлост херцогиня Мастерсън е дошла на посещение.
	— Покани я да влезе — въздъхна многострадално Алистър и кимна. Майкъл сложи ръце на облегалките на креслото и понечи да стане, но приятелят му го спря: — Остани!
	— Моля? — възклика учудено и вдигна вежди заради острия му тон.
	— Моля те — добави Алистър.
	Майкъл се отпусна на мястото си, но в следващия миг се изправи, защото майката на Алистър влезе в стаята. Усмихна се, както правят всички мъже в присъствието на красива жена. За разлика от братята си Алистър изключително много приличаше на нея. И двамата имаха гарвановочерни коси и проницателни сини очи. Бяха елегантни, а стойката и поведението им излъчваха вродена чувственост. Освен това притежаваха остро чувство за хумор, което с еднаква лекота ласкаеше и посичаше на парчета.
	— Милорд Тарли! — поздрави го херцогинята оживено и леко задъхано и му подаде ръка. — Изглеждате прекалено добре, а това е опасно за здравия разум на всяка жена.
	Майкъл целуна ръката й.
	— Ваша светлост, както винаги е изключително удоволствие да ви видя.
	— Ще присъствате ли на карнавала, организиран от семейство Тредмор?
	— Не бих го пропуснал.
	— Чудесно! А ще бъдете ли така любезен да убедите сина ми да дойде с вас?
	Майкъл погледна към приятеля си и се усмихна, когато видя Алистър да седи намръщен, залепил длани за разхвърляното писалище.
	— В програмата ми няма време за глупости — обади се синът й.
	— Тогава намери време! — сопна му се херцогинята. — Хората започват да говорят.
	— Нека си говорят.
	— Години наред те нямаше. Сега искат да те видят.
	— Добре — започна провлечено той, — но последното място, на което ми се ходи, е карнавал.
	— Алистър Лушъс Колфийлд…
	— Мили боже! Кога е това проклето събиране?
	— В сряда. Имаш пет дни да разчистиш програмата си за тази вечер.
	— Ще е първата от много — измърмори той, — ако правя това, което пожелаеш.
	— Гордея се с теб. Престъпление ли е, че искам да се похваля с теб?
	Майкъл скръсти ръце и се ухили. Рядко удоволствие бе да видиш как някой успява да пречупи волята на Колфийлд.
	— Ще отида — започна Алистър и вдигна ръка, когато видя, че майка му се усмихва победоносно, — но само ако и годеницата ми присъства. За да е вечерта по-поносима.
	— Годеницата ти…
	Херцогинята бавно се отпусна в съседното кресло. На лицето й се изписа учудване.
	— О, Алистър, кажи ми коя е!
	— Джесика Синклер, лейди Тарли.
	— Тарли — повтори тя и погледна към Майкъл.
	Той стисна облегалките на креслото си, усетил как в него се заражда гняв.
	— Снаха ми.
	— Да, разбира се — каза херцогинята и се прокашля. — Тя не е ли… по-възрастна от теб?
	— Съвсем малко. Две години едва ли са значителна разлика.
	— Беше омъжена за Тарли известно време, нали?
	— Няколко години. Всички казват, че бракът им е бил щастлив.
	Тя кимна, но изглеждаше леко замаяна. Гневът на Майкъл нарасна още повече. Херцогинята изобщо не се интересуваше колко щастлив или нещастен е бил бракът им и Алистър много добре го знаеше.
	— Тя е прекрасно момиче.
	— Най-красивата жена на света — заяви Алистър. Наблюдаваше майка си с острото око на ястреб. — Много ми се иска да се опознаете по-добре, но Джесика се дърпа. Страхува се, че критериите, по които ще я преценяваш, нямат нищо общо с това колко щастлив може да ме направи. Опитах се да я убедя, че тревогите й са напразни.
	Херцогинята преглътна трудно:
	— Разбира се.
	— Дали не би могла да й изпратиш бележка, с която да я окуражиш? Убеден съм, че това би й подействало много успокояващо.
	Майка му кимна и се изправи.
	— Ще се опитам да измисля нещо подходящо, което да й напиша.
	Мъжете също се изправиха. Майкъл си наля чаша бренди, докато Алистър изпращаше нейна светлост. Това, че изпитваше нужда от питие толкова рано през деня, подразни Майкъл още повече. Докато бяха млади, Алистър винаги го въвличаше от едно лудо приключение в друго и очевидно влиянието му над него все още бе твърде съмнително.
	Когато приятелят му се върна, Майкъл му се нахвърли:
	— По дяволите, ти си истински мерзавец, Бейбъри! Абсолютен гадняр!
	— Сигурно си ми страшно ядосан. Размахваш титлата ми като оръжие, каквото тя всъщност е — каза Алистър, докато се движеше спокойно и арогантно. — Ако си учуден от начина, по който се справих със ситуацията, значи от години си затваряш очите пред недостатъците ми.
	— Нямаше причина да ме караш да ставам свидетел на това! Ситуацията беше изключително неудобна както за мен, така и за нейна светлост.
	— Напротив, имах много добра причина. — Алистър отиде до шкафа с напитките и си наля питие. — Присъствието ти я накара да се въздържи от емоционална реакция. Сега ще има възможност да помисли по въпроса, преди да каже нещо, за което по-късно и двамата ще съжаляваме. Мога само да се надявам, че след като осмисли всичко, ще постави щастието ми над всякакви други съображения.
	— Винаги си бил безразсъден, но това… това засяга и други хора.
	Алистър изпи питието си на един дъх и се облегна на шкафа.
	— Да не би да искаш да ми кажеш, че има нещо, което не би направил, за да спечелиш лейди Регмънт?
	Майкъл замръзна на място и стисна здраво чашата си в ръка. Не можеше да отговори на този въпрос предвид убийствената ярост, която изпитваше към Регмънт.
	Алистър изкриви устни и остави чашата си.
	— Добре. Имам да свърша някои неща. Искаш ли да дойдеш с мен?
	— Защо не? — измърмори Майкъл и допи питието си. — Денят ни може да завърши в лудницата или в затвора. С теб никога не е скучно, Бейбъри.
	— Ааа… пак тази титла! Сигурно си ми ужасно сърдит.
	— По-добре да свикнеш с титлата, която толкова много презираш. Само на карнавала ще я чуеш поне сто пъти.
	Алистър прехвърли ръка през рамото му и го побутна към вратата.
	— Когато я чуя, свързана с името на Джесика, ще я обикна. А дотогава трябва да се постарая да си в добро настроение!
	— Господи, имам нужда от още едно питие!


	— Този нюанс на червено е невероятен — заяви Хестър, седнала в леглото си.
	Заобиколена от купчина възглавници, тя изглеждаше много слаба и млада, въпреки че обзавеждането наоколо не беше като в детска стая. Всъщност за Джес обстановката в покоите на сестра й бе доста по-шокираща от топа плат, който Хестър гледаше в момента. За разлика от подчертано веселите цветове в останалата част на къщата, спалнята на Хестър бе боядисана в сивкавосиньо, графитено и кремаво и нюансите им. Цялостният ефект беше драматичен, но твърде мрачен. Джес изобщо не бе очаквала подобно нещо.
	— И доста смел — вметна лейди Пенингтън, преди да поднесе чашата с чай към устните си.
	Джес отново насочи вниманието си към кървавочервения топ коприна и си помисли какво би означавал той за Алистър — доказателство, че я е променил, че я е направил по-смела и й е помогнал да открие вътрешен мир, който никога не е подозирала, че е възможен.
	— Нямам представа кога ще имам повод да облека рокля, ушита от този плат.
	— Обличай я само за себе си — предложи Хестър.
	Джес прехапа долната си устна, хвърли бърз поглед към Елспет и се запита как ли въздейства този разговор на жената, която през последните години й бе като майка. Дали щеше да изкаже неодобрение от опита на Джес да продължи живота си?
	— Мило момиче — каза Елспет и я погледна право в очите, — не се тревожи заради мен. Бенедикт те обичаше. Сигурна съм, че би искал да си щастлива. Аз също.
	Джес усети как сълзите започват да парят в очите й и бързо извърна поглед.
	— Благодаря.
	— Аз трябва да ти благодаря — продължи графинята. — Колкото и да беше кратък животът на Бенедикт, ти изпълни последните му години с огромна радост. Винаги ще съм ти задължена за това.
	Раздвижване в леглото привлече погледа на Джес. Хестър се бе навела, за да прокара ръка по разкошния плат, чиито качества модистката възхваляваше с тих, но възторжен глас.
	— Може би ще е по-подходящо да ушиеш от него само корсажа — предложи Хестър. — В комбинация с пола от кремав сатен, например. Или да го използваш за ръкавите. А може би като гарнитура?
	— Не — промърмори Джес и скръсти ръце. — Цялата рокля ще е ушита от него, с драпиран корсаж и дълбоко изрязано деколте на гърба.
	— C’est magnifique! — светна модистката и щракна с пръсти на помощничките си да започнат да вземат мерки.
	Прислужничка с бяло боне влезе в стаята и направи реверанс.
	— Лейди Тарли, пристигна нещо за вас. Искате ли да ви го донеса тук?
	Джес се намръщи.
	— Има ли причина да го видя веднага? Не може ли да го оставите в стаята ми?
	— Пристигна с нареждане да ви се предаде незабавно.
	— Много интересно. Донесете го тук.
	— Какво би могло да е? — полюбопитства Хестър. — Имаш ли представа, Джес?
	— Абсолютно никаква.
	Макар че вътрешно се молеше да е нещо от Алистър, каквото и да е. Минали бяха няколко дни от раздялата им и вече започваше да става неспокойна. Ако не беше деликатното здравословно състояние на Хестър и необходимостта почти непрекъснато да я подканва да яде, досега отдавна да е отишла при него.
	След няколко минути прислужницата се появи, понесла кошница в ръка. Остави я на пода и тя се заклати напред-назад. Жалното скимтене, което се чуваше отвътре, подтикна Джес да се приближи към нея.
	— Какво е? — попита лейди Пенингтън и остави чашката и чинийката си настрана.
	Джесика се наведе, вдигна капака на кошницата и ахна, когато видя малко кученце порода мопс да се разхожда из подплатената кошница.
	— Я виж ти! — прошепна, моментално влюбена в животинчето. Протегна се и внимателно вдигна малкото гърчещо се същество, след което се засмя от удоволствие, усетила мекото му топло телце.
	— Боже мой! — възкликна Хестър. — Куче.
	Джес се разсмя още по-силно на реакцията й. Клекна, постави енергичното кученце в скута си и погледна металната табелка, закачена за червената му кожена каишка.
	От едната й страна пишеше „Ахерон“ и тя усети, че нещо я прободе в гърдите, когато прочете името. От другата страна имаше надпис: „С цялата ми любов — А. Л. К.“
	— Кой е изпратил това животинче? — попита графинята.
	— Предполагам, че Бейбъри — отвърна Хестър и в гласа й се долови тъга.
	Джес взе запечатаното писмо, което висеше от дръжката на кошницата, привързано към нея с черна панделка. Гербът на печата безмилостно й напомни кой е вече Алистър, но тя бързо отблъсна мисълта и още по-твърдо реши, че ще се бори за него.
C>
	Мила моя упорита Джес,
	Дано малкото приятелче, което ти изпращам, ти донесе радост. Надявам се непрекъснато да ти напомня за човека, който ти го е подарил. Възложил съм му задачата да те пази и да се грижи за теб, защото съм сигурен, че ще се влюби безумно в теб — също като мен.
	Нейна светлост настоява да присъствам на карнавала, организиран от семейство Тредмор, който ще се състои след пет дни. Казах й, че ще отида само ако и годеницата ми е там. Готов съм да се опълча и срещу самия ад, стига да мога да те видя.
	Моля те, предай поздрави на сестра си и й кажи, че се надявам скоро да се възстанови. Много добре разбирам колко е страдала от твоето отсъствие. Аз също изпитвам неблагоприятните последствия от него.
	Винаги твой:
@	Алистър
C$
	Към писмото бе приложена и рисунка, на която бе изобразена Джес, легнала в беседката, която Алистър бе построил на острова. Погледът й беше премрежен, замечтан и замислен, устните й — набъбнали от страстните му целувки, косата й падаше разрошена около голите рамене. Беше подпряла глава на ръката си, а тялото й бе покрито с полупрозрачната й долна риза. Тогава Алистър не бе донесъл пособията си за рисуване, което означаваше, че образът й в онзи дълбоко интимен момент се бе запечатал в съзнанието му и по-късно с наслада го бе пресъздал.
	— Не плачи, Джес! — каза Хестър, обезпокоена от сълзите в очите на сестра си.
	— Всичко наред ли е, мила? — попита графинята, изправи се грациозно и приближи към нея. — За Темперанс ли тъгуваш?
	Джес прегърна Ахерон и писмото, пристигнало с него, и ги притисна до сърцето си.
	— Не. Въпреки че мисълта за нея ми напомня колко повратен може да е животът. Бенедикт беше най-здравият и силен мъж, когото познавах. Алистър загуби тримата си братя. Ние с Хестър загубихме майка си. Не можем да си позволим да се откажем от щастието. Трябва да се борим за него и да го отстояваме.
	Елспет клекна до Джес и протегна ръце към Ахерон.
	— Колко си сладък — прошепна, когато снаха й го подаде.
	Джесика се изправи и отново насочи поглед към червената коприна.
	— Сега вече имам повод да облека червено.
	— Бог да му е на помощ на този мъж — въздъхна Хестър, но в зелените й очи проблесна закачливо пламъче.
	— Твърде късно е за това — каза Джес и вдигна ръце, за да й вземат мерки. — Мой е и няма да го загубя.


>	Глава 23

	Неоспорим факт е, че носенето на маска освобождава човек от всякакви задръжки.
	Алистър отново и отново си го припомняше, докато стоеше до дорийската колона в балната зала на семейство Тредмор и се опитваше да се справи с тълпата от гости, които се надпреварваха да го поздравяват. Често се изкушаваше да постави ръка върху писмото в джоба си, но успяваше да се въздържи. Думите на Джесика, скрити в него, му даваха силата и търпението да разговаря с прекомерно любезните и добронамерени гости, които горяха от желание да направят хубаво впечатление на бъдещия херцог Мастерсън. Очевидно не съзнаваха колко добра памет има Алистър. Той много добре помнеше кои от тях изобщо не му обръщаха внимание, докато беше просто четвъртият син в семейството. Помнеше и кои му бяха плащали, за да ги чука, и колко омърсен се чувстваше след това. Помнеше тези, които му бяха причинили болка и бяха накърнили гордостта му.
C>
	Любими мой решителен Алистър,
	Подаръкът ти и думите, които го съпровождаха, едновременно разбиха сърцето ми и го преизпълниха с радост. Следващия път, когато те видя, ще ти покажа колко дълбоко съм ти благодарна за тях.
	Що се отнася до карнавала, нищо не може да ме задържи далеч от теб. Нито тогава, нито в бъдеще. Считай се за предупреден.
	Безвъзвратно твоя:
@	Джесика
C$
	Вляво от него стоеше Мастерсън, суров и непреклонен. Вдясно от него майка му упражняваше чара си върху всички, които се приближаваха до тях. Така и не беше писала на Джесика. Не че той бе очаквал да го направи наистина.
	— Дъщерята на Хеймор е прекрасна — измърмори Луиза и посочи с ветрилото си младата жена, която се отдалечаваше от тях.
	— Не я помня.
	— Запознахте се само преди минути и тя нарочно смъкна маската си, за да можеш да я видиш.
	Алистър сви безразлично рамене:
	— Щом казваш.
	Оркестърът на балкона даде знак за началото на танците, като изсвири няколко акорда. Тълпата от гости се премести край стените на залата, за да отвори място за танците.
	— Започват с кадрил — каза майка му сухо. — Трябваше да поканиш на танц поне една от младите дами, с които се запозна. Щеше да е любезно от твоя страна.
	— Бях изключително любезен с всяка една от тях.
	— Ти танцуваш прекрасно. Изпитвам наслада, като те гледам. Предполагам, че се отнася до всички присъстващи.
	— Майко — започна Алистър и се обърна към нея, а в това време оркестърът засвири, — не искам всички вестници и клюкари да започнат да спекулират с това с коя дама съм предпочел да танцувам. Не си търся съпруга и отказвам да направя каквото и да е, което би създало подобно впечатление.
	— Дори не си разгледал! — възрази тя шепнешком и надигналата се мощна вълна от музика заглуши гласа й. — Заслепен си от една красива по-възрастна светска жена. Оценявам нейната привлекателност, особено предвид обстоятелствата. Уменията й да се движи в светските среди може и да ти се струват изключително ценни в момента. Но, моля те, помисли си за усложненията, които решението ти ще предизвика в бъдеще. Тя е вдовица, Алистър. Има много по-голяма свобода от една дебютантка и би могла да ти бъде наистина полезна, без да е необходимо да се обвързваш с нея в брак.
	Алистър рязко си пое въздух. После още веднъж. С все сили се опитваше да контролира гнева си, за да не избухне на публично място.
	— Ще се опитам да забравя какво ми каза току-що. Ще е по-добре и за двама ни.
	Хвърли поглед към Мастерсън и стисна зъби, когато забеляза, че херцогът, изглежда, изобщо не съзнава какъв разговор се води под носа му.
	— Докъде ще стигне лицемерието ти, преди да опростиш греховете на майка ми? Не е ли платила вече прескъпо за тях?
	Херцогът продължи да гледа право напред. Само потрепването на един мускул на лицето му показа, че изобщо е чул думите му.
	Алистър погледна към майка си и свали маската си.
	— Дявол да го вземе, аз вече платих достатъчно! През целия си живот съм искал само щастието ти, майко. Опитвах се по всички възможни начини да направя така, че да си щастлива, но по този въпрос оставам непоколебим.
	Очите на Луиза заблестяха от сълзи. Гледката го нарани, но нищо не можеше да направи, за да спре страданието й.
	Хората около тях започнаха да си шепнат и Алистър усети, че настръхва. Обзе го предчувствие за нещо неизбежно — едновременно бурно и прекрасно. Погледна лицето на майка си и видя, че е отворила широко очи от изненада и вперила поглед някъде зад рамото му. Бутна маската си в омекналите й пръсти и понечи да се обърне. Бавно. Наслаждаваше се на прекрасното напрежение, което усещаше в присъствието на Джесика.
	Видът й му подейства като удар и дъхът му секна. Червено. Беше облечена в червено. Опакована в коприна като подарък. Раменете й бяха разголени, деколтето откриваше бялата й като мляко кожа и щедрата извивка на гърдите й. Великолепната й коса бе оформена в прическа — смесица от вдигнати нагоре къдрици и прекрасни дълги кичури. Изглеждаше леко разрошена, което подчертаваше още повече цялостното й излъчване на грях, съблазън и секс. Снежнобелите ръкавици, които стигаха над лакътя й, по никакъв начин не смекчаваха чувствения й външен вид.
	Танцът продължаваше, което показваше, че музиката не е спряла, но Алистър изобщо не я чуваше, тъй като кръвта бучеше в ушите му. Погледите на почти всички присъстващи бяха приковани в Джесика, която безпрепятствено се движеше по ръба на танцовата площадка с бавна, чувствена походка. Еротична. Предизвикателна.
	Алистър си пое дълбоко въздух — гореше отвътре. Гърдите го боляха от желание. Поглъщаше я с очи в напразен опит да задоволи глада си за нея, който бе станал непосилен след многото дни, прекарани без Джесика.
	Пред очите си беше сложила семпла сатенена маска в червено и когато доближи до него, протегна ръка и я развърза. Остави я да виси на пръста си и да се поклаща на панделката си. Остави всички да я огледат добре, докато бе вперила поглед в него. Остави всички тях — благородниците, от чиято критика Алистър се страхуваше, че Джес не би могла да понесе — да видят дълбоко интимния начин, по който се отнася към него. Сивите й очи бяха озарени от напиращи чувства, които тя дори не се опитваше да прикрие. В този момент никой от присъстващите не би могъл да се усъмни какво означава той за нея.
	Мили боже, тя наистина беше смела! Била е обезобразена и бита, докато е оглушала, само за да се подчини и да приеме правилата на хората, които сега се тълпяха около нея. И въпреки това сега пристъпваше към него без колебание или съмнение. Без страх.
	В залата нямаше никой друг. Не и за него. Джес го гледаше по начин, който казваше, че го обича с цялото си същество. Безкрайно, недвусмислено и безусловно.
	— Виждаш ли, майко? — попита Алистър тихо, вперил поглед в любимата си. — След всички тези лъжи няма по-чиста истина от тази, която в момента се разкрива пред теб.
	Тръгна към Джесика, преди да се усети, неумолимо привлечен от нея. Спря, когато стигна достатъчно близо, за да усети аромата й. Деляха ги сантиметри и необходимостта да се протегне към нея и да я привлече към себе си го разяждаше отвътре.
	— Джес.
	Сви пръсти в юмрук и отново ги разпусна — изпитваше остра нужда да докосне меката й гладка кожа. Танцуващите се отдръпнаха и впериха любопитни погледи в тях, но той не им обърна внимание. Роклята й казваше всичко необходимо и Алистър не бе способен да изрази с думи колко е благодарен за това.
	Джесика не беше същата жена, която се бе качила на кораба му преди време. Вече не гледаше на Алистър като на нещо „твърде екстравагантно“ за нея, нито пък се смяташе за неподходяща за него. Сега той я обичаше повече, отколкото тогава. И беше сигурен, че утре ще я обича повече, отколкото днес, а следващия ден — дори още повече.
	— Милорд — прошепна Джес и плъзна поглед по лицето му, сякаш е мечтала да го види не по-малко, отколкото той самият бе копнял да я зърне, — начинът, по който ме гледате…
	Алистър кимна рязко. Напълно съзнаваше, че чувствата са изписани на лицето му. За всички наоколо бе ясно, че е луд по нея.
	— Ужасно ми липсваш — каза й дрезгаво. — Най-голямото мъчение, което някой би могъл да измисли, е да те държи далеч от мен.
	Чуха се първите акорди на валса. Алистър се възползва от момента, прегърна през кръста Джесика и я поведе към дансинга.


	Алистър беше най-разкошното същество в претъпканата зала.
	Джесика остана без дъх, когато го видя. Поразена бе от мъжествената му красота, подчертана от облеклото му. Беше облечен строго официално и изцяло в черно, така че идеалната стойка и чертите на лицето му изпъкваха още повече. Привличаше погледите на всички с блестящото си присъствие и ги задържаше с гарвановочерната коса и искрящите си сини очи. Не се нуждаеше от бижута, за да подчертае красотата си. Острият поглед и загадъчната му усмивка бяха достатъчни, за да се впечатлят жените от Алистър. Дори мъжете се приближаваха несъзнателно към него, привлечени от самочувствието и властта, които той излъчваше.
	Джесика затаи дъх при мисълта, че този невероятен и толкова съблазнителен мъж й принадлежи. А начинът, по който я гледаше — с болезнена нежност и страстен копнеж…
	Мили боже! Трябва да е била луда да си помисли дори само за миг, че е възможно да се раздели с него.
	— На танц ли ме каниш? — измърка като котка Джес, докато Алистър я водеше към центъра на дансинга.
	— Ти си единствената дама, с която бих танцувал, така че трябва да ми окажеш тази чест.
	Обгърна с ръка кръста й, а с другата пое ръката й. Пристъпи близо до нея. Прекалено близо. Скандално близо. Което страшно й хареса. Все още не бяха танцували заедно, но тя си го бе представяла много пъти. В движенията му имаше грациозна елегантност. Като се добави към това и вродената му чувственост, човек оставаше поразен дори само да наблюдава как Алистър се движи. А Джес отлично знаеше какво е усещането да се движи, притисната до него. Щеше да е най-сладкото мъчение да се притиска плътно до силното му енергично тяло и в същото време да се налага да спазва дистанция, водена от чувство за благоприличие, а и поради наличието на твърде много дрехи между тях.
	— Обичам те — прошепна и изви глава назад, за да го погледне. — Няма да ти позволя да си отидеш. Прекалено голяма егоистка съм и не мога да живея без теб.
	— Ще разкъсам тази рокля със зъби и ще я сваля от тялото ти.
	— А аз се надявах, че ще ти хареса.
	Очите му блестяха палаво.
	— Ако я харесвах повече, вече щеше да е вдигната и увита около кръста ти.
	Джес го стисна още по-здраво. Ухаеше превъзходно. От него се носеше аромат на мъжественост, сандалово дърво и едва доловим дъх на цитрус. В момента мразеше и ръкавиците си, които я разделяха от него, и хората, които се тълпяха около тях. До края на живота си можеше да живее само с Алистър, без никой друг наоколо. Да работят заедно в задушевно мълчание; да го слуша как изтръгва от цигулката си вълшебни звуци; да споделя с него мислите и чувствата си и нищо да не може да ги раздели…
	Музиката засвири още по-силно. Алистър изви устни в мързелива усмивка, след което я завъртя бързо и енергично. Джес се засмя задъхано, поразена от факта, че пасва така идеално в прегръдките му, сякаш ръцете му са създадени, за да я прегръща с тях. Годеникът й танцуваше така, както се любеше — проникновено, властно и агресивно, но упражняваше пълен контрол. Докосваше бедрата й със своите при всяка стъпка, притискаше я все по-плътно до себе си, докато накрая помежду им почти не остана разстояние.
	Алистър се носеше заедно с музиката, поемаше я, сякаш е създадена специално за него. С поглед ясно заявяваше, че Джесика му принадлежи. Беше напрегнат и съсредоточен, но се взираше в нея нежно и топло.
	До този миг Джес не бе съзнавала колко дълбоко е копняла за този изпълнен с любов поглед.
	— Всеки може да види какво изпитваш към мен.
	— Изобщо не ме интересува, важно е ти да го виждаш.
	— Виждам го.
	Носеха се сред останалите танцьори в малко по-бързо темпо, яркочервените поли на роклята й се къдреха около обутите му в панталони крака. Джесика се възбуди, изчерви се. До болка желаеше да усети устните му върху кожата си, да го чуе как шепне страстните еротични заплахи и обещания, които я караха да се сгорещява и овлажнява и да е напълно готова за него.
	— Как е сестра ти? — попита Алистър и дрезгавостта в гласа му подсказа, че също я желае.
	— С всеки изминал ден е малко по-добре. Имаше нужда от почивка на легло.
	— И аз имам нужда от същото. С теб.
	— Но ние не си почиваме, когато сме в леглото, милорд.
	— След месец Хестър ще бъде ли достатъчно добре, за да може да се справя без теб?
	Джесика се усмихна.
	— До момента, в който църквата за трети път обяви, че ще сключим брак, вече ще е достатъчно силна и само от време на време ще има нужда от мен.
	— Добре. Аз също се нуждая от теб.
	Джес не зададе нито един въпрос за майка му или за Мастерсън. Беше видяла изражението на лицето на херцогинята, както и че Алистър й каза нещо. Каквото и да беше то, Джесика беше усетила колко силно е убеждението му. Сред приятелите си бе известен с безразсъдната си решителност и дръзко предизвикателство. Когато гледаше по този начин, всички знаеха, че никой не може да го разубеди. Както и да реагираше майка му, Алистър бе твърдо убеден в правотата си и никой не можеше да промени решението му.
	— Не мога да остана дълго — каза Джес. — Нямам представа с какво толкова е зает Регмънт, но се прибира много късно, след като всички сме си легнали, а излиза още преди закуска. Ако не го познавах добре, щях да реша, че ме избягва. Но при всички случаи някой трябва да бъде до Хестър през нощта, а и Ахерон има нужда от мен.
	Алистър сведе глава и почти докосна устните й със своите.
	— Засега и това е достатъчно. Но трябва да те видя, да те прегърна. Ако не възразяваш, ще започна да те ухажвам публично.
	— Направи го, моля те.
	Чувстваше се замаяна, опиянена от близостта и чувствата му така, както никое вино не би могло да я опияни. Не беше пила алкохол от дни и въпреки че отначало ефектът от въздържанието беше отвратителен, сега беше по-добре. По-силна.
	— Иначе с репутацията ми е свършено. Ще ме нарекат безсрамна уличница. Трябва да ме направите почтена жена, милорд.
	— След като положих толкова усилия да те въведа в грях?
	— За теб винаги ще съм грешна.
	Алистър спря заедно с музиката, но сърцето на Джес още препускаше лудо. Сетне той отстъпи крачка назад и допря покритата й с ръкавица ръка до устните си.
	— Ела, искам да те представя на майка ми и Мастерсън, преди да си тръгнеш.
	Джесика кимна и го последва.


	Алистър взе от лакея шапката, връхната дреха и бастуна си и тръгна към вратата, за да изчака каретата си. Джесика си бе отишла преди половин час и още тогава цялата светлина изчезна от залата заедно с нея. Вече нямаше смисъл да се мотае наоколо.
	— Лушъс.
	Забави крачка. Изправи гръб и напрегна всеки мускул. Обърна се.
	— Лейди Трент.
	Жената приближи към него, като поклащаше леко бедра, и бързо облиза долната си устна с език.
	— Вилхелмина — поправи го. — Твърде отблизо се познаваме, за да прибягваме до подобни формалности.
	Отлично помнеше похотливия й поглед. Тя бе все така хубава, а извивките на тялото й — все така щедри. Каква загуба, че бе омъжена за мъж, много по-възрастен от нея.
	Засрами се. Вече не разполагаше с преградните стени, които го предпазваха някога. Джесика ги бе разрушила една по една и бе разголила истинската му същност, накарала го бе да цени сам себе си. Решенията, които бе вземал… нещата, които бе правил с жени като лейди Трент… сега му призляваше само при мисълта за тях.
	— Никога не сме били близки — отсече Алистър. — Желая ви приятна вечер, лейди Трент.
	Побърза да напусне дома на семейство Тредмор. Излезе през вратата и изпита облекчение, когато видя, че каретата го чака. Качи се със скок в осветеното купе и се настани на кожената седалка. Камшикът изплющя и потеглиха по алеята пред къщата. Каретата намали, когато стигна до портата от ковано желязо, защото улицата пред тях беше задръстена. Алистър знаеше, че по целия път до дома му ще е така — улиците бяха изпълнени с каретите на благородниците, които се придвижваха от едно събиране на друго.
	Въздъхна дълбоко и се отпусна. Мислено се върна към момента, в който представи Джесика на майка си и Мастерсън. И тримата бяха така опитни и умели в изкуството на светското общуване, че той изобщо не успя да разбере какво в действителност мислеха един за друг. Държаха се изискано и любезно, размениха си банални фрази и безсмислени забележки и се разделиха точно в момента, когато можеше да настъпи неловко мълчание. Всичко бе преминало твърде гладко.
	Спряха до тухлена колона, върху която имаше скулптура на лъв. Тъмна сянка се отдели от нея и отвори вратата на каретата. Алистър посрещна светкавично натрапника с върха на рапирата, скрита в бастуна му.
	Качулката на наметалото се отметна и под нея Алистър видя ироничната усмивка на Джесика.
	— Надявах се, че ще ме прободеш с нещо по-приятно.
	Оръжието му падна на пода и той я придърпа вътре. Вратата зад тях се затвори, с което лакеят отвън си спечели увеличение на заплатата.
	— Какво, по дяволите, правиш, Джес?
	Джесика се обърна към него и го бутна обратно на седалката.
	— На теб танцът може и да ти е бил достатъчен, но на мен не. Изобщо не ми стигна.
	Подпря се на гърдите му, протегна ръка и дръпна завесите, така че да покрият прозорците на каретата. Наведе се над него и с трескаво нетърпение вдигна полите на кървавочервената си рокля. Алистър зърна за миг дантеления ръб на дългите й гащи, в следващия момент тя се покатери върху него и го яхна.
	— Джес — прошепна той. Усещаше стягане в гърдите, кожата му гореше, не можеше да си поеме достатъчно въздух. Чувствата, които изпитваше към нея, бяха твърде бурни, не можеше да ги сдържи в себе си. Тя го изумяваше. Изненадваше го. Прелъстяваше го учудващо лесно.
	— Трябва да ти кажа… трябва да знаеш… че с-съжалявам. — Несигурността в гласа й го разстрои. — Съжалявам, че се страхувах. Съжалявам, ако съм предизвикала у теб и най-слабата болка или съмнение. Обичам те. Заслужаваш по-добро отношение.
	— Ти си най-прекрасната — отвърна й дрезгаво. — Няма по-прекрасна от теб на този свят.
	Джес започна да разкопчава несръчно копчетата на панталона му с облечените си в ръкавици пръсти. Алистър се засмя тихо, очарован от нетърпението й. Опита се да задържи ръцете й, като ги взе в своите, и каза:
	— Не бързай толкова.
	— Умирам за теб. Само как танцуваш… — На приглушената светлина в каретата очите й блестяха трескаво. — Мислех, че ще ми стане по-леко, когато се разделя с теб, но с всеки изминал момент той става все по-силен.
	— Кой?
	— Копнежът ми по теб.
	Алистър усети, че се възбужда.
	— Тогава трябва да те отведа с мен вкъщи.
	— Не мога. Не мога да оставя Хестър толкова време сама, нито мога да чакам толкова дълго.
	Мисълта, че Джесика е планирала да го похити в каретата, отне и последните остатъци от здравия му разум. За момент Алистър се изкуши да я повали под себе си и да я изчука здраво, както тя си мечтаеше, но обстоятелствата далеч не бяха идеални за целта.
	Кочияшите си подвикваха един на друг зад пердетата. Пешеходците се смееха и разговаряха на улицата. Хората в каретите до тях бяха толкова близо, че можеха да ги докоснат с пръст, ако протегнат ръка.
	— Тихо — успокои я Алистър, докато галеше гърба й. — Ще те накарам да свършиш, но обещай да си много тиха.
	Джес поклати енергично глава.
	— Трябва да те усетя вътре в мен…
	— Боже мой! — въздъхна Алистър и обхвана кръста й с ръка. — Пълзим като охлюви, Джес. Движим се прекалено бавно и всяко поклащане на каретата ще се забележи. Навсякъде около нас има хора.
	Джес се изви към него и обви раменете му с грациозните си ръце.
	— Можеш да измислиш нещо. Бъди изобретателен! — прошепна, допря устни до ухото му и плъзна горещия си език по него. — Влажна съм, възбудена съм и копнея за теб до болка, любов моя. Ти ме доведе до това състояние, не можеш да ме оставиш така.
	Алистър потръпна. Джесика не би могла да му покаже по-ясно доверието си в него. И все пак нетърпението и лудостта й говореха, че става въпрос за нещо много повече от физическо удоволствие. Може би поведението й бе следствие от срещата с майка му и Мастерсън, които отказваха да приемат самия него, а какво остава за жената, която обича. Знаеше, че отношенията в семейството му са много по-различни от онези, които Джес бе срещнала в рода на Тарли. Готовността на Майкъл да бди над нея бе достатъчно доказателство за това.
	Алистър бе вбесен от безпокойството й и от евентуалната причина за него. Тя беше диамант и блестеше ярко в обществото. Идеална бе във всяко отношение, освен в едно-единствено, което не можеше да контролира. След всички страдания, които бе понесла, за да се превърне в безупречна съпруга за всеки благородник, не заслужаваше да я унижават така.
	Обхвана лицето й с ръце и я накара да го погледне право в очите.
	— Джес.
	Замря, когато чу сериозния му тон. Алистър наведе глава, притисна леко устни в нейните и прошепна:
	— Обичам те.


>	Глава 24

	Дълго след като чу пламенните думи на Алистър, Джесика остана неподвижна. Сетне напрежението й изведнъж изчезна, нуждата да се свърже с него, която я бе тласкала до този момент, отстъпи и на нейно място се появи много по-нежно и спокойно желание.
	— Алистър.
	— Аз също се страхувах. Така че сме квит, нали разбираш.
	Очите й пареха. Имаше чувството, че нещо я стиска за гърлото и не й позволява да говори.
	— Сигурен съм, че си знаела — прошепна той и вдигна ръка към устата си. Захапа връхчето на ръкавицата с равните си бели зъби и започна да я дърпа.
	— Да, знаех — прошепна Джес. — Но да те чуя да го произнасяш на глас, означава страшно много за мен.
	— Тогава ще ти го повтарям често.
	Ръкавицата се плъзна от ръката му и той я пусна да падне в скута му. Джес с изненада установи колко невероятно еротично й се стори това действие. Алистър се насочи към втората си ръкавица и задърпа пръстите й един по един, докато и тя като първата се плъзна надолу. В премрежения му поглед се четяха похотливи намеци.
	Видът на бялата ръкавица между зъбите му събуди най-първичните инстинкти на Джес. Имаше нещо ужасно примитивно в това да свалиш със зъби някоя от дрехите си, което й припомни обещанието му, че ще постъпи по същия начин с роклята й.
	Втората ръкавица също падна в скута му. Каретата бавно се раздвижи.
	Джес вдигна ръка и я протегна към него. Алистър сръчно се зае да разкопчава копчетата на китката й с голи пръсти. Когато кожата й се показа, поднесе ръката й до устните си. Плъзна език по вътрешната страна на китката и Джесика ахна, изпълнена с желание.
	Ръкавицата погали цялата й ръка, докато Алистър я смъкваше. Когато свали и втората, Джес вече бе останала без дъх от нетърпение. Той целуна кокалчето над рубинения й пръстен и започна да ближе мястото между пръстите й. Не можеше да я възбуди повече, дори езикът му да бе между краката й.
	Джес се протегна смело и погали възбудения му пенис по цялата дължина. Алистър издаде звук, който много й напомни за мъркане на котка. Обожаваше начина, по който се бе излегнал любимият й — без всякаква преструвка, като истинско олицетворение на сластолюбието, готов да й позволи да прави с него каквото си пожелае.
	— Ще ми трябва повече от един живот, за да ти се наситя — каза му.
	Алистър плъзна ръце под роклята и стисна бедрата й — още нещо, което ужасно й харесваше. Всяко негово докосване започваше със силно собственическо стискане, като че ли се нуждаеше от този кратък миг на агресия, за да може в следващия момент да установи контрол над нея. Наблюдаваше я, докато протягаше ръце, за да обхване дупето й. Провря ръка през процепа на бельото й и установи, че е влажна и гореща.
	— Наистина си възбудена и париш — прошепна, като я разтвори и погали клитора й с върха на пръста си. — Не знаеш колко силно ме възбужда това.
	Джес усещаше колко твърд е членът му. Потръпна, като си помисли, че е способна да възбуди до такава степен великолепен сексуален хищник като него. Ръкавиците вече не й пречеха и тя освободи члена му с вещина, придобита от опита. Усети тежестта му в разтворените си длани. Дълъг и огромен, пенисът му беше безмилостно оръжие, с което Алистър й доставяше удоволствие. Разпъваше я до краен предел с широката му главичка, докато плътните вени, които се простираха по цялата му дължина, се триеха във всички чувствителни нервни окончания вътре в нея.
	Джес обхвана члена му с две ръце и започна да ги движи. Подготвяше го да достигне онази точка, когато всичките му задръжки падаха и той разголваше душата си пред нея.
	Алистър изръмжа и отпусна глава на високата облегалка на седалката. Вкара два пръста в Джес и ги раздвижи напред-назад, за да я подготви за дълбокото проникване на члена си.
	Готова беше. Още от мига, в който Алистър се извърна в балната зала и я погледна, сякаш тя е оазис в пустинята, а той дни наред се е опитвал да намери път към нея сред дюните. Джесика също бе жадувала да го зърне. Вехнеше с всеки изминал ден, в който не можеше да се наслади на присъствието му.
	Изправи се на колене, измъкна се от пръстите му и наклони члена му. Разтрепери се в момента, в който усети широката му главичка до отвора на вулвата си. Той стисна бедрата й с ръце, задържа я на място, но я остави да определи темпото, с което да го поеме в себе си.
	Джес искаше да усети всеки сантиметър от члена му, затова се спусна бавно надолу и това съзнателно, безмилостно пробождане бе съпроводено от тих, остър вик.
	Протегна се и се хвана за тясното място, където тапицираният гръб на седалката се среща с лакираното дърво, после бавно и отмерено се отпусна върху него. Алистър я стисна толкова силно, че й причини болка.
	— Джес. Чакай! — извика и напрегна бедрата си, притиснати между нейните. — Изчакай момент. Стискаш ме като с юмрук. Не. За бога, не мърдай… О, господи!
	Той свърши и изпъшка, забравил всякакви задръжки. Скърцаше шумно със зъби. Джес усети пулсиращия му член вътре в себе си и плътната струя сперма, която бе изстрелял. Алистър беше проникнал едва до половината в нея, но внезапната поява на лубрикант й помогна да не отлага повече. Отпусна се и пое в себе си члена му чак до корена. Сви пръстите на краката си и заби нокти в кожената тапицерия и дървото.
	Алистър продължи да свършва мощно и дълго. Тя го наблюдаваше как се тресе под нея, обзета от страхопочитание пред силата на удоволствието му и еротичния начин, по който й въздейства. Този мъж познаваше секса във всичките му крайности, а тя го бе накарала да изпита невероятен оргазъм само с любовта и ентусиазма си.
	— Господи! — изпъшка Алистър, обгърна я с ръце, наклони я назад и зарови потното си лице между гърдите й. След това се изсмя остро, невесело и подигравателно. — И ти си направи целия този труд само… заради това.
	Джес прокара пръсти през коприненомеката му коса. Осъзна, че той се е научил да отдава огромно значение на удоволствието, което доставя. Щеше да й е много трудно да го накара да го забрави.
	— Готова съм да обиколя света боса, за да получа тъкмо това.
	Алистър я погледна със зачервено лице и светнали очи. Каретата се заклати и започна бавно да се придвижва по калдъръмените улици. Звуците на града навлизаха в тихата влажна вътрешност на купето. Той стисна зъби и се раздвижи по-дълбоко в нея.
	— Твоето удоволствие е и мое, Алистър, любов моя. Не бих искала да изпитам никакво без теб. Ще се чувствам празна, ако теб те няма да ме изпълниш. — Целуна върха на носа му, усмихна се и продължи: — Усещам, че все още си твърд в мен и имаш дори повече сила, отколкото ти е нужна. Никога не си ме оставял незадоволена.
	Изведнъж Алистър се раздвижи пъргаво и бързо, вдигна я и я положи върху отсрещната седалка. Всичко се промени, защото тя се озова под него, прикована към седалката с безмилостния му твърд огромен пенис. Гърбът й бе на меко върху подплатената й кадифена наметка, а отпред бе покрита от едрото силно тяло на любимия си. Той подпря едната си длан върху задната облегалка, а другата върху облегалката за ръце до вратата. Държеше Джес отворена под себе си, облегнал коляно на седалката и притиснал крака й назад. Стъпалото на другия й крак, спуснат надолу, бе допряно до пода редом с неговия крак.
	Сега тя бе напълно уязвима. Извила бе рамене в ъгъла, така че да даде пълна свобода на действията му и Алистър се бе възползвал от това. Масажираше я с члена си с добре отработено движение на бедрата, а Джес изгаряше от удоволствие и стенеше.
	— Трябва да си съвсем тиха — прошепна й Алистър.
	Но това се оказа абсолютно невъзможно, защото в следващия миг я погали отново и тя напълно се забрави. Стисна бедрата му, като до болка съзнаваше, че и двамата са напълно облечени, с изключение на онази точка, в която се свързваха.
	Алистър повдигна таза си и докосна нежните й трептящи тъкани с нагънатата долна част на главичката на пениса си. Спря и остави само върха на члена си в нея, наблюдаваше я как се гърчи под него и погледът му потъмня, когато Джес заби нокти в тялото му. После с едно движение проникна дълбоко в нея. Тя прехапа устни, но не успя да потисне жалното си ридание.
	— Тихо — напомни й с палав поглед.
	Много добре знаеше какво й причинява в момента с налагането на мъчително бавно темпо. Надигна бедра, след което отново потъна надолу. Този път навлезе съвсем плитко в нея, но с голяма сила.
	— Алистър… — Джесика се вкопчи в него, поглъщаше го жадно със стегнатите си мускули.
	— Господи, колко ми е добре така! — прошепна той. Раздвижи се в нея и за миг притисна клитора й. Навлязъл бе толкова дълбоко в Джес, че я изпълваше до краен предел. — Усещам спермата си вътре в теб. Направо си подгизнала. Но има още какво да ти дам.
	Сега тя дишаше дълбоко, беше като обезумяла, потънала в пот. Нуждаеше се от мощни тласъци, от дълбоко и безмилостно проникване, което да й даде онова така желано съприкосновение. Но Алистър продължаваше да я чука, като мъчително бавно вадеше члена си от нея, а после спокойно го вкарваше отново, без да бърза. Действаше като добре смазана машина — неуморно и плавно движеше бедра напред-назад и пронизваше нежната й вагина с твърдия си като стомана член. Навътре-навън. Ритмичните му движения бяха отмерени като работата на метроном.
	Джес изпитваше болезнена нужда да свърши и се мъчеше да го накара да ускори ритъма. Беше напрегната и извила тялото си като дъга. Алистър постави ръка на устата й и заглуши стоновете на удоволствие, които тя неволно издаваше. Допря устни до дясното й ухо и прошепна:
	— В момента сме заобиколени от десетки хора, а аз те чукам.
	Джес потрепери, страстта й вече бе напълно неконтролируема. В далечно кътче на съзнанието си чуваше гласовете на минувачите в непосредствена близост до тях. Чуваше шума от колелата на каретите, които минаваха край тяхната, и смеха на пътниците. Реалната заплаха, че някой може да ги види, разпали още повече пламтящия огън в нея. Загубила здравия си разум и напълно завладяна от страстта, тя се беше превърнала в примитивно същество, чиято единствена цел в момента бе да стигне до оргазъм.
	— Само да можеха да те видят, както те виждам аз в момента — продължаваше да шепти Алистър. — Излегната на седалката на каретата, с пола, вдигната около кръста, и прекрасна влажна катеричка, потънала в сперма и поела до корен члена ми.
	Джес вдигна поглед над ръката, покрила устните й, и го погледна право в очите. В морскосините им дълбини видя огромна любов и безкрайна нежност, които напълно противоречаха на грубостта в думите му. Мъжът, когото обичаше, имаше много различни страни — някои гладки като речните камъни, други остри и груби като чакъл; някои невинни и лесно раними, други порочни и покварени. Не можеше да си представи живота без нито една от тях. Заедно всички те изграждаха едно цяло, което я допълваше.
	Алистър завъртя бедра и достига до края й.
	— Твоята необузданост е истински дар за мен, Джес. Ти самата си истински дар и аз много добре го знам. Съзнавам, че трябва да изпитваш огромно доверие и любов към мен, за да ми се отдадеш по този начин.
	Последвалото силно и умело движение я доведе до ръба. Джес се задържа там — скована, обзета от болка и останала без дъх.
	— И затова те обичам — изръмжа Алистър. Възползва се от една вдлъбнатина в пътя, за да вкара члена си дълбоко и с все сила в нея, и я доведе до оргазъм. — Обичам те прекалено много. Повече, отколкото мога да понеса.
	Джес се разтресе мощно под него и притисна силно пулсиращия му пенис с мускулите на вагината си. Алистър изпъшка задавено и свърши. Опита се да заглуши стона си, като зарови лице в потната извивка на врата й. С прилепнали тела двамата дишаха тежко и се гърчеха в желанието си да достигнат онази близост, за която копнееха, но не можеха да получат, защото бяха напълно облечени. Останаха погълнати един от друг, макар че наоколо гъмжеше от хора.


	Моите съболезнования към дебютантките, които се опитват да примамят прекрасния маркиз. Облечена в искрящочервена рокля, някогашната ледена лейди Т., сега вече вдовица, привлече зашеметения лорд Б., както пламъкът привлича нощната пеперуда.
	Страстта помежду им бе осезаема, драги читатели.
	Беше така скандално. Така позорно. Но определено прекрасно…
	Майкъл спря да чете на глас, остави вестника и погледна Алистър, вдигнал въпросително вежди.
	— Какво? — попита приятелят му и с удоволствие отпи голяма глътка бира.
	— Не се прави на скромен. Снощи видях Джесика. Тази рокля… Какво си направил със снаха ми?
	— Защо не попиташ какво направи тя с мен? Мога да те уверя, че отговорът ще е много по-интересен.
	Алистър огледа бегло присъстващите в големия салон на клуб „Ремингтън“ и бе посрещнат от множество кимвания и усмивки. Сега вече разбираше интереса им към него, който го бе озадачил толкова само преди седмица. Всички останали знаеха за промяната в социалното му положение, преди той самият да научи за нея. Имаше още много за наваксване. Не се чувстваше сигурен все още.
	Минал бе да види вдовицата на брат си, за да установи в какво положение е и да я убеди, че ще й окаже подкрепа във всичко, от което се нуждае. Получила бе голямо наследство, но парите и имотите нямаше да са достатъчни, за да се справи с мъката си, понеже бе обичала много брат му. Сега й трябваше силно рамо, на което да се опре, и Алистър й бе предложил помощта си. Знаеше колко е важно до теб да има някой, който те обича, за да успееш да се справиш с простата задача да станеш сутрин и да си поемеш въздух. В замяна тя бе споделила с него нещо, което би могло да промени всичко. Той бе приел с благодарност този дар и сега обмисляше какво да предприеме.
	— Цял ден не чувам нищо, освен името ти. И то винаги е свързано с това на Джесика!
	— Годежът ни ще бъде обявен в утрешните вестници и така ще сложим край на неприличните забележки. Ще се обгърнем в благоприличие и почтеност. Обявлението трябваше да се появи още днес, но снощи бях… възпрепятстван.
	Алистър бе решил да запази онази карета до края на живота си. С Джесика щяха да осветят със страстта си и други, но тази щеше да остане при него завинаги. Щеше да обладава в нея Джес, дълго след като спрат да използват каретата по основното й предназначение.
	— Ами родителите ти? — попита Майкъл. — Не изглеждаха особено въодушевени.
	Сви рамене, съжаляваше, че е така, но не се чувстваше виновен.
	— Ще я приемат.
	Шум от смачкан вестник привлече вниманието на Алистър към свитите юмруци на Майкъл. Попита се какво толкова е казал, та да предизвика подобна реакция. Но забеляза, че приятелят му гледа някъде зад рамото му. Проследи погледа му и видя, че граф Регмънт влиза в салона, следван по петите от шумна група приятели.
	— Да го поканим ли да пийне с нас? — попита Алистър.
	— Да не си полудял?! — възкликна Майкъл. Начинът, по който присви очи, не предвещаваше нищо добро. — Противна ми е дори мисълта за този човек.
	Алистър вдигна вежди учудено. Нямаше какво да каже в отговор.
	— Какво, по дяволите, му става на този? — попита с горчивина Майкъл. — Жена му лежи вкъщи болна, бременна с детето му, а той пиянства и се весели, сякаш е ерген!
	— Повечето благородници го правят.
	— Повечето благородници не са женени за Хестър!
	— Бих ти предложил да избягаш от проблема, като напуснеш страната, но знам, че не можеш.
	Майкъл го погледна.
	— Затова ли отсъства от Англия толкова дълго? Понеже Джесика беше омъжена за Бенедикт?
	— В общи линии.
	— Нямах представа. Много добре се прикриваше.
	Алистър махна небрежно с ръка:
	— Успявах да го крия и от себе си много умело. Мъчех се да се самоубедя, че интересът ми към нея е низък; че мога лесно да разреша проблема, като се отдам на други удоволствия. Сега, като се връщам назад, си мисля, че тази самозаблуда е била мъдър ход. Ако тогава знаех, че Джес е способна да ме преобрази напълно, сигурно щях да побягна ужасен.
	— Наистина изглеждаш променен — заяви Майкъл замислено и го огледа внимателно. — Не толкова буен. По-спокоен. Може би дори опитомен?
	— За бога, говори по-тихо, ако ще приказваш такива неща!
	Вниманието на Майкъл отново бе привлечено от шумен смях, който дойде някъде иззад рамото на приятеля му.
	— Извини ме за момент.
	Алистър въздъхна, поклати глава и отпи от бирата си. Честно казано, той също не разбираше Регмънт. Единствената причина, поради която седеше в клуба, бе, че не живее с Джесика и не може да се прибере вкъщи при нея.
	— Лорд Бейбъри!
	Вдигна поглед, видя Лусиен Ремингтън и му се усмихна.
	— Ремингтън, как сте?
	— Твърде добре. Може ли да седна при вас за момент?
	— Разбира се.
	— Няма да ви отнема много време. Ако не се прибера до час, жена ми ще дойде и ще ме прибере собственоръчно.
	Собственикът на клуба се усмихна и седна до мястото, което Майкъл бе освободил току-що.
	— Предварително моля да ме извините за дързостта. Както може да се очаква, знам изключително много неща за всички господа, които членуват в клуба.
	— Така би трябвало да бъде.
	— Да. — Очите на Ремингтън, които бяха известни с рядко срещания си цвят на аметист, проблеснаха весело. — Знам например че ние с вас си приличаме по нещо, за което другите дори не подозират. Затова мога да предположа колко ви е трудно да приемете новото си положение.
	Алистър замръзна на мястото си. Ремингтън беше извънбрачно дете на херцог. Въпреки че бе най-големият син на негова светлост, по-малкият му брат щеше да наследи титлата и именията, които я съпровождат.
	— По дяволите! — изруга Алистър под нос, осъзнал, че Ремингттън знае истината за произхода му. Тайна, в която бяха посветени само майка му, Мастерсън и Джесика.
	Чувал бе слухове, че всеки от членовете на клуба има досие с обстойна информация, но не бе допускал, че дълбоко пазена тайна като тази може да е достояние на Ремингтън. Което го наведе на мисълта, че този мъж би могъл да знае и кой е истинският му баща…
	— Ако някога имате нужда от помощ или просто от някого, който да ви изслуша — продължи Ремингтън любезно, сякаш казаното току-що не бе разтресло Алистър из основи, — за мен ще е чест да ви помогна.
	— Значи ние, копелетата, трябва да се поддържаме? — попита Алистър, но се въздържа да зададе въпроса, чийто отговор не бе сигурен, че иска да узнае.
	— Нещо такова.
	— Благодаря.
	Има хора, които е добре да са винаги на твоя страна, а Лусиен Ремингтън бе един от тях.
	Откъм бара се чуха викове и собственикът на клуба пъргаво се изправи на крака.
	— Моля да ме извините, милорд. Трябва да реша един проблем, преди да се е разраснал прекалено много.
	Алистър погледна през рамо към шумната компания на Регмънт.
	— Един момент, Ремингтън. Що се отнася до споменатия проблем… Тъй като съпругата му скоро ще ми стане балдъза, трябва ли да считам, че той може да се окаже проблем и за мен?
	— Да. — Ремингтън кимна царствено и се отдалечи.
	Алистър се изправи, огледа се, за да открие Майкъл, и го видя облегнат небрежно на бара. Беше близо до компанията на Регмънт, но очевидно не част от нея. Отиде при него.
	— Да си вървим.
	— Още не — отвърна Майкъл, бръкна във вътрешния си джоб и извади сребърната кутия с пурите си.
	До тях Регмънт се изсмя високо и възрази на молбата на Ремингтън да се успокои или да напусне клуба.
	— Не е никак разумно да оставаме — заяви Алистър.
	Усещаше, че напрежението край тях се сгъстява като надигаща се буря. Регмънт беше толкова пиян, че бе стигнал до точката на ненужното перчене и глупостта, а Майкъл очевидно искаше да се скара с него.
	Лорд Тейлър, един от приятелите на Регмънт, се спъна, залитна и се блъсна в Майкъл. Сребърната кутия и кърпичката на Тарли отлетяха от ръката му, паднаха на пода и скъпите пури се разпиляха.
	— Гледай къде стъпваш! — скастри го Майкъл и се наведе да прибере вещите си.
	Регмънт каза нещо остро на Тейлър и клекна да помогне на Тарли. Вдигна една пура, а след това кърпичката. Замръзна на място и сякаш изтрезня, вперил поглед в сгънатото парче плат.
	Майкъл протегна ръка.
	— Благодаря.
	Графът прокара пръст по буквите, избродирани в ъгъла.
	— Интересен монограм.
	Алистър погледна по-внимателно и изруга тихо, когато видя ясно забележимото „Х“, извезано с червен конец.
	— Регмънт, дай ми я, ако обичаш — настоя Майкъл.
	— Няма да го направя — отвърна графът и впери поглед първо в Майкъл, а после и в Алистър, след което прибра кърпичката в джоба си. — Мисля, че е моя.
	Напрежението, обзело Майкъл, бе съвсем очевидно. Алистър сложи ръка на рамото на приятеля си и го стисна предупредително. Регмънт силно миришеше на алкохол, а по погледа в кръвясалите му очи Алистър ясно разбра, че е готов да се бие. Сякаш дяволът го бе обладал и го подтикваше към опасни действия.
	Майкъл се изправи.
	— Върни ми я, Регмънт.
	— Ела и си я вземи.
	Тарли стисна юмруци. Ремингтън застана между двамата мъже. Собственикът на клуба бе висок и в отлична физическа форма, така че можеше да се справи и сам, но до него бяха застанали трима служители, облечени в ливреи.
	— Господа, решете спора си или на долния етаж — насочи ги Ремингтън към ринга, където се провеждаха боевете с юмруци, — или някъде другаде, но тук няма да допусна насилие.
	— А може да се срещнем и на полето — заяви предизвикателно Майкъл. — Назови секундантите си, Регмънт!
	— По дяволите! — измърмори Алистър.
	— Тейлър и Блекторн.
	Тарли кимна.
	— Утре Бейбъри и Мерик ще обсъдят подробностите с тях.
	— Очаквам го с нетърпение — отвърна Регмънт и оголи зъби в подобие на усмивка.
	— Аз с още по-голямо.


>	Глава 25

C>
	Любими мой,
	Трябва да ти призная, че през целия ден си мислех за теб по начин, който съм убедена, че ще ти хареса. Надявам се, че се грижиш за себе си.
C$
	Ахерон изръмжа откъм възглавницата в краката на Джес, където се бе излегнал. Тя спря да пише и перото увисна над листа, след което се наведе и се намръщи на малкия мопс. Кученцето скочи и взе да се върти в кръг. Джесика взе шала си и тръгна да го извежда навън, за да се облекчи, но любимецът й дръпна уши назад и изръмжа отново. После изхленчи жално и се изпишка на дървения под, преди стопанката му да успее да стигне до него.
	— Ахерон — въздъхна Джес с мек и примирен тон.
	В отговор мопсът изскимтя.
	Джесика взе кърпа от умивалника в ъгъла на стаята и тръгна към вратата. Когато доближи до нея, чу мъжки глас — някой крещеше ядосано. Пусна кърпата в малката локва и завъртя бравата. След като отвори дебелата дървена врата, виковете се чуваха много по-силно и стана ясно, че идват от стаята на Хестър.
	— Нищо чудно, че си толкова разтревожен — измърмори на Ахерон и хвърли шала си на близкия стол. — Стой тук.
	Докато Джесика вървеше с бързи стъпки по коридора, гласът на Регмънт ставаше все по-силен. Стомахът й бе свит на топка, а дланите й — потни. Обзел я бе познатият страх и тя с мъка си наложи да диша равномерно.
	— Ти ме унизи! През всичките тези седмици… боят с Тарли… Няма да ти позволя да ми слагаш рога!
	Хестър отговаряше тихо и думите й бяха неясни, но бързината, с която даваше отговори, издаваше страха й… паниката. Чу се силен шум, Джес се спусна към вратата и я отвори със замах.
	„Боже мой…“
	Сестра й стоеше по нощница с бледо лице и побелели устни. Отворила бе широко очи, в които се четеше истински ужас. Ужас, който Джесика отлично познаваше. По слепоочието й бе започнала да се оформя нова синина.
	Регмънт стоеше до вратата, свил ръце в юмруци. Беше облечен официално — явно се прибираше от излизане в града — и вонеше на алкохол и тютюн. Страничната масичка бе преобърната, декоративната ваза, която доскоро я красеше, лежеше на пода, разбита на парчета. Графът направи крачка напред. Джес изкрещя името му.
	Той спря и изпъна гръб.
	— Махнете се оттук, лейди Тарли. Това не е ваша работа.
	— Мисля, че вие трябва да се махнете оттук, милорд! — възрази Джесика разтреперана. — Съпругата ви е в деликатно положение и има нареждане от лекаря да избягва вълнения.
	— Това дете изобщо мое ли е? — изкрещя той на Хестър. — С колко мъже си спала?
	— Върви си, Джес — помоли я Хестър. — Бягай.
	Джесика поклати глава:
	— Не.
	— Не може вечно да ме спасяваш!
	— Регмънт! — Гласът на Джесика изплющя като камшик. — Моля ви, напуснете.
	В този момент графът се извърна към нея и дъхът й секна. Очите му бяха налети с кръв и изпълнени с онази упоритост и злоба, които Хадли проявяваше, щом реши да използва юмруците си срещу поредната беззащитна жертва.
	— Това е моят дом! — изкрещя с пълно гърло Регмънт. — А вие… дойдохте тук и с развратното си държание опетнихте доброто ми име. Сега сестра ви започва да се държи по същия начин и аз няма да допусна подобно нещо!
	Кръвта бучеше в ушите на Джес и заглушаваше саркастичния му тон, но тя напълно разбра заплахата му. Стаята се завъртя. Преживявала бе същото и в миналото. Чувала бе съвсем същите думи. Толкова много пъти…
	Страхът я напусна толкова бързо, колкото я бе обзел, и на негово място се настани странно спокойствие. Вече не беше уплашеното самотно момиченце. Алистър й беше показал, че е по-силна, отколкото предполага. И когато дойдеше при нея, което непременно щеше да стори, щом тя го повика, Регмънт щеше да си плати за постъпката.
	— Ако ме удариш — заяви Джесика, — ще направиш най-голямата грешка в живота си.
	Графът се изсмя и замахна към нея.


	Майкъл яхна коня си и изчака Алистър да се качи на своя. Усещането за пълно безсилие подсилваше тревогата му още повече. Дявол да го вземе, искаше си кърпичката обратно. Искаше Хестър. И толкова яростно желаеше смъртта на Регмънт, че чак се плашеше от себе си.
	— Кажи нещо! — обърна се троснато към Алистър, който бе запазил пълно мълчание, откакто Майкъл предизвика Регмънт на дуел.
	— Ти си идиот.
	— Господи!
	— Значи ще го убиеш в дуел. И после какво? — Алистър смушка коня си и го насочи по-далеч от клуба на Ремингтън. — Ще трябва да напуснеш страната, за да избягаш от правосъдието. Семейството ти ще страда без теб. Хестър ще те намрази, задето си отнел съпруга й. Джесика ще ми е бясна, че съм се забъркал в тази каша… Е, по-добре ли ще се чувстваш след всичко това?
	— Нямаш представа какво ми е в момента. Да знам, че тя се нуждае от грижи, а аз не съм човекът, който може да й помогне.
	— Смяташ ли, че наистина не знам? — попита Алистър и го изгледа косо.
	— Не, не знаеш! Колкото и да си завиждал на късмета на брат ми, поне си бил убеден, че той се грижи добре за Джесика и я обича, че я прави щастлива. Не е трябвало през цялото време да се питаш дали точно в този момент не вдига ръка срещу нея! Дали тя е уплашена, наранена или…
	Алистър дръпна юздите толкова бързо, че конят му се изправи на задните си крака и изцвили недоволно. Тропотът на копитата по калдъръма отекна като гръмотевица в тъмнината.
	— Какво каза?
	— Той я бие. Знам го със сигурност. Аз самият съм забелязвал някои неща, други са правили впечатление на майка ми.
	— Боже мой! — възкликна Алистър яростно. — И ти го остави да си тръгне? Ами ако в този момент е в дома си?
	— Какво мога да направя? — отвърна гневно Майкъл. — Тя му е жена! Няма как да му попреча.
	— Джесика е там! И най-много се страхува от мъжки гняв.
	— Какво, по дяволите…
	— Хадли ги е малтретирал — изплю камъчето Алистър и накара коня да се завърти. — Наказвал е момичетата жестоко и по най-болезнен начин.
	— Боже мой!
	Алистър смушка коня си и той се впусна в галоп. Наведе се ниско над гърба на жребеца и се понесе безразсъдно бързо по оживените улици.
	Майкъл го следваше по петите.


	Джесика видя как Регмънт замахва към нея и се подготви да поеме удара, твърдо решена да не покаже, че се страхува.
	Но преди да последва удар, неприятен тъп звук отекна в стаята. Остана изненадана и объркана, когато мъжът обърна очи и се стовари на пода в безформена купчина.
	Отстъпи стреснато назад. Изпод русата му коса се процеждаше кръв и блестеше на светлината на свещите. Силно издрънчаване привлече погледа й и тя видя как ръженът от камината пада на пода. Изплъзнал се бе от ръката на Хестър.
	— Джес.
	Вдигна поглед. Сестра й се преви на две и от гърдите й се изтръгна остър болезнен вик. По краката й се стичаше кръв, а локвата, която се образуваше на пода, ставаше все по-голяма. „Не…“
	Чуха се тежки стъпки, някой приближаваше.
	— Джесика!
	Джес прескочи Регмънт и се спусна към Хестър с вик.
	Алистър се появи на вратата, последван от Майкъл. Спряха внезапно, когато видяха тялото на графа.
	Секунда преди Хестър да се свлече в несвяст, Джесика успя да я прихване и двете се отпуснаха на пода.


	— Мъртъв ли е? — попита Джес и продължи да крачи нервно из салона на долния етаж. Ахерон се бе проснал под масата между двете канапета и тихо скимтеше.
	— Не. — Алистър се приближи до нея и й подаде чаша бренди. — Изпий го.
	Джесика погледна с копнеж кехлибарената течност в чашата. Неистово желаеше да потъне в забравата, която алкохолът щеше да й донесе. Добре знаеше, че сухотата в гърлото и треперенето на ръцете й ще изчезнат, след като пийне малко, но намери сили да поклати отрицателно глава. Нямаше да прави крачка назад. Миналото беше зад гърба й. И след случилото се тази вечер бе твърдо решена да го остави там.
	Огледа стаята. Веселият жълт цвят на обзавеждането й се стори абсурден предвид отношенията на двойката, която живееше в къщата.
	— Разби главата му с ръжена — промълви Джесика. Още не бе осъзнала напълно чудовищното значение на случилото се тази нощ. Не можеше и да си прости, че е била сляпа за явните признаци на насилие.
	— Чудесно — каза Майкъл злобно.
	Алистър остави чашата с бренди и застана зад Джесика. Обхвана раменете й с едрите си ръце и започна да масажира напрегнатите й до болка мускули.
	— Лекарят ще се погрижи първо за сестра ти, но каза, че трябва да направи няколко шева на главата на Регмънт.
	Сърцето на Джесика се късаше.
	— Тя и преди беше съвсем паднала духом. А сега, след като загуби бебето…
	Майкъл взе чашата с бренди от масата и я обърна на един дъх. Косата му беше разрошена, понеже непрекъснато прокарваше пръсти през нея, тъмните му очи гледаха празно.
	Най-накрая Джес видя любовта, която бе хранил към сестра й толкова дълго. Чувството за вина я разяждаше отвътре. Тя бе насочила Хестър към Регмънт, а през цялото време мъжът, достоен за сестра й, е бил пред очите им.
	Обърна се и каза на Алистър през рамо:
	— Бих искала сестра ми да остане при нас толкова дълго, колкото й е необходимо, след като се оженим. Ще напусне тази къща при първа възможност.
	— Разбира се.
	В красивите му очи се четяха съчувствие и любов.
	Джес вдиша аромата му, пое дълбоко успокояващия мирис на сандалово дърво и мускус, примесен с освежаваща нотка на върбинка. Постави ръцете си върху неговите, беше му благодарна за толкова много неща. Алистър й вдъхваше чувство за сигурност насред целия този хаос, даваше й сили да бъде опора на Хестър.
	— Междувременно — намеси се Майкъл — и двете ще дойдете да живеете при мен. Ти си живяла в онази къща по-дълго от мен, Джесика, и прислугата много добре знае от какво се нуждаеш. Хестър също познава мястото. А засега и майка ми е там. Тя също би могла да ви окаже голяма помощ.
	Изстрел от пистолет наруши тишината, последван от смразяващ кръвта писък. Джесика изтръпна. Преди да осъзнае какво прави, вече тичаше с все сила към стълбите. Майкъл я задмина още на първата площадка, но Алистър остана до нея и я хвана за ръка, преди да стигнат до стаята на Хестър.
	Доктор Лайънс стоеше в коридора с мрачно изражение. Посочи вратата.
	— Негова светлост влезе вътре и пусна резето.
	От другата страна на вратата Хестър продължаваше да пищи.
	Паника обзе Джес и тя усети, че коленете й омекват, но Алистър я задържа да не падне. Майкъл стисна бравата и с все сила заблъска дървената врата с рамо. Рамката започна да пращи и да поддава, но ключалката я държеше здраво.
	Лекарят заговори бързо, с всяка дума повишаваше тон все повече:
	— Графът лежеше в безсъзнание в спалнята си, когато започнах да правя шевовете. После дойде на себе си… вбеси се страшно… попита къде е лейди Регмънт. Казах му да говори по-тихо, да се опита да се успокои. Обясних, че жена му си почива, след като е загубила бебето. Той побесня… изтича към стаята… опитах се да го последвам, но…
	Майкъл блъсна вратата с все сила. Касата се разтресе, но не се счупи. Алистър отиде при него. Двамата изритаха вратата едновременно, тя изтрещя силно и се отвори. Влетяха в стаята, последвани от лекаря. Джес ги следваше по петите, но Алистър се извърна пъргаво, хвана я за китката и я изведе обратно в коридора.
	— Не влизай вътре! — нареди й.
	— Хестър! — изкрещя Джесика разтреперана, докато се мъчеше да надникне през рамото му.
	Алистър я обгърна и притисна до себе си.
	— Регмънт е.
	Когато осъзна смисъла на думите му, Джес усети, че крайниците й изстиват.
	— Мили боже! Хестър.


	Хестър се сгуши в сестра си и се притисна силно в нея. Свита на пашкул под юргана на Джес в стаята за гости, тя все още не можеше да се стопли.
	Джесика я галеше по главата и тихо й шепнеше успокоителни думи. Беше почти като едно време, когато бяха деца. И тогава Хестър можеше да се почувства сигурна и обичана само с нея.
	Всичко я болеше. Всепроникващата болка, която изпитваше, я оставяше съвсем без сили. Детето вече го нямаше. Съпругът й също. И Хестър не изпитваше нищо, сякаш самата тя бе мъртва. Изненада се, когато усети собствения си дъх. Вече бе започнала да мисли, че е неспособна на подобни признаци на живот.
	— Накрая беше Едуард. Такъв, какъвто бе някога — прошепна.
	Сестра й мълчеше.
	— Когато влезе в стаята, беше онзи мъж, когото бях започнала да ненавиждам и от когото се страхувах. Гледаше ме като обезумял и размахваше пистолет. Изпитах облекчение, когато го видях в ръцете му. Помислих си, че най-после ще настъпи край на мъката и болката. Надявах се, че ще прояви милост към мен и ще ме освободи от тях.
	Джес я прегърна още по-силно.
	— Не трябва да мислиш за това повече.
	Хестър се опита да преглътне, но устата и гърлото й бяха пресъхнали.
	— Започнах да го моля да отнеме живота ми. „Бебето вече го няма… Моля те, отърви ме.“ И тогава Едуард застана пред мен. Видях го в очите му. Бяха толкова тъжни. Разбра какво е направил, докато не беше на себе си…
	— Хестър, тихо. Трябва да си п-почиваш — заекна Джес.
	— Но той не ми спести мъките. До самия край беше пълен егоист и мислеше единствено за себе си. И въпреки това ми липсва. Онзи мъж, който беше едно време. За когото се омъжих. Нали си спомняш какъв беше той тогава, Джес? — попита и изви глава, за да погледне сестра си. — Помниш ли какъв беше преди много години?
	Джес кимна, очите и носът й бяха зачервени от плач.
	— Какво означава това? — Хестър сведе брадичка. — Щастлива съм, че вече го няма, но въпреки това изпитвам тъга…
	Последва дълго мълчание и най-после Джесика каза:
	— Навярно ти липсват взаимоотношенията ви такива, каквито са можели да бъдат, и в същото време си благодарна, че това, в което са се превърнали, вече не съществува.
	— Може би. — Хестър се гушна още по-близо до сестра си и потърси топлината й. — Какво да правя сега? Как да продължа нататък?
	— Ще живееш ден за ден. Сутрин ще ставаш, ще ядеш, ще се къпеш и ще разговаряш с малкото хора, които можеш да понасяш около себе си, докато си толкова нещастна. Един ден ще усетиш, че болката малко е намаляла. После още малко. И така нататък — отвърна Джес и прокара ръка през разпуснатите коси на Хестър. — Докато една сутрин се събудиш и разбереш, че болката е само спомен. Той винаги ще остане в теб, но малко по малко ще загуби способността да ти причинява болка.
	Сълзите напираха в очите на по-младата жена, търкулнаха се и намокриха корсажа на Джес, която бе легнала до сестра си напълно облечена. Искаше да я прегърне и утеши, преди Хестър да е осъзнала нуждата от утеха.
	— Сигурно трябва да съм щастлива — прошепна Хестър, — че вече не нося в утробата си детето на починалия ми съпруг, но не мога да се радвам. Болката от загубата е прекалено силна.
	Риданието й наруши тишината в стаята, раната бе прекалено прясна и й причиняваше силна болка. Тя се промъкваше през вцепенението, в което бе изпаднала Хестър, и сякаш разкъсваше вътрешностите й.
	— Исках това бебе, Джес. Исках бебето си…
	Джесика започна да я люлее напред-назад, думите се лееха от устата й в отчаян опит да утеши сестра си:
	— Ще има и други бебета. Някой ден ще получиш щастието, което заслужаваш. Ще получиш всичко и тогава ще разбереш, че това, през което си преминала, за да стигнеш до този момент, е имало смисъл.
	— Не ми говори такива неща!
	В момента не можеше дори да си помисли за друга бременност. Струваше й се като огромно предателство към детето, което току-що бе загубила. Като че ли едно бебе можеше да замени друго.
	— Каквото и да се случи, аз винаги ще съм до теб — обеща Джес и долепи устни до челото й. — Заедно ще преминем през това изпитание. Обичам те.
	Хестър затвори очи, сигурна, че Джес е единственият човек, който може да й каже подобно нещо. Дори господ я беше изоставил.


	Алистър влезе в дома си, изтощен до краен предел. Болката на Джесика беше и негова. Сърцето му бе натежало от мъката и ужаса, които в този момент помрачаваха живота й.
	Подаде шапката и ръкавиците си на иконома.
	— Нейна светлост ви очаква в кабинета, милорд — заяви Клемънс.
	Алистър хвърли бегъл поглед към високия стенен часовник и забеляза, че е много късно.
	— Откога е там?
	— Почти от четири часа, милорд.
	Очевидно новината, която му носеше, не бе добра. Алистър се подготви за най-лошото, влезе в кабинета и завари майка си да чете на канапето. Беше се завила с тънко одеяло и вдигнала крака на седалката. В камината бумтеше огън. На масата до рамото й бе поставен свещник, който хвърляше светлина върху страниците на книгата и оцветяваше в златисти нюанси красивото й тъмно лице.
	Вдигна поглед:
	— Алистър.
	— Майко. — Заобиколи бюрото и свали връхната си дреха. — Какво има?
	Тя го огледа внимателно.
	— Може би трябва да ти задам същия въпрос.
	— Денят беше безкраен, а нощта — дори по-дълга — отвърна Алистър, отпусна се на стола и въздъхна уморено. — Какво искаш от мен?
	— Трябва ли непременно да искам нещо?
	Алистър впери внимателен поглед в нея и видя признаци на напрежение около устата и очите й. Съвсем наскоро бе забелязал подобни и у лейди Регмънт — изглежда, показваха кога жена има проблеми в брака. Подобни признаци никога нямаше да се появят по лицето на Джесика. По-скоро би умрял, отколкото да й причини такава мъка.
	Понеже синът й не отговори, Луиза отметна одеялото и пусна крака на пода. Стисна ръце в скута си и изправи рамене.
	— Навярно съм заслужила напълно твоята резервираност и подозрителност. Бях се съсредоточила изцяло върху собствените си чувства и не обръщах внимание как си ти. Изключително много съжалявам за това. Години наред съм постъпвала неправилно спрямо теб.
	Сърцето на Алистър ускори ритъм, в него се бореха едновременно объркване и недоверие. Когато беше момче, жадуваше да чуе тези думи повече от всичко.
	— Дойдох да ти кажа — продължи майка му, — че искам преди всичко да си щастлив. Чувствам се добре, когато виждам, че някой те обича истински и ти се възхищава. Вече го видях. Почувствах го. Тя боготвори земята, по която стъпваш.
	— Аз изпитвам същото към нея — отвърна Алистър и потърка онова място в гърдите си, където усещаше болка по Джесика. — Чувствата й към мен никога няма да се променят или да намалеят. Вече знае най-лошото, което би могла да научи за мен, и въпреки всичките ми грешки ме обича. Не… бих казал, че ме обича именно заради тези грешки, защото те са ме оформили като личност.
	— Безценен дар е да те обичат безпрекословно. Моят грях е, че не направих същото, сине мой — каза Луиза и се изправи. — Искам да знаеш, че ще подкрепям теб и избора ти докрай. Ще я приема в сърцето си така, както ти си го сторил.
	Алистър плъзна пръсти по гладката лакирана повърхност на бюрото. Господи, колко уморен беше. Искаше Джес да е до него, близо до сърцето му. Нуждаеше се да я прегърне и успокои, да намери утеха в нея.
	— За мен значи много, че дойде при мен, майко. Че ме изчака да се върна. Че ми даде благословията си. Благодаря ти.
	Луиза кимна.
	— Обичам те, Алистър. Ще се постарая да ти покажа колко много те обичам и се надявам, че един ден сдържаността и недоверието между нас ще изчезнат.
	— Много бих искал да стане така.
	Майка му заобиколи бюрото и застана до него. Наведе се и докосна с устни бузата му.
	Алистър стисна китката й, преди тя да се изправи. Задържа я до себе си, за да прецени реакцията й. Наистина ли бе дошла при него разкаяна и с открито сърце, изпълнена само с добри намерения? Или вече бе научила новината, която възнамеряваше да й сподели, и бе преценила, че рискът да му даде благословията си вече не е така голям?
	— Ще ставаш баба — каза й тихо.
	Луиза замръзна на място и затаи дъх, отвори широко очи, пълни с радостна изненада.
	— Алистър…
	Явно не знаеше. Заля го топлина, тя го приемаше и го благославяше.
	— Детето не е мое. Както правилно си предположила, Джесика не може да има деца. Но Емалин… В крайна сметка брат ми изпълни дълга си. Може и да не е момче, което да наследи титлата, но какъвто и да е полът на детето, ще изпиташ радостта да имаш внуче.
	Луиза се усмихна колебливо и меланхолията изчезна от очите й, така подобни на неговите. Алистър също й отвърна с усмивка.


>	Епилог

	— Сестра ти изглежда добре — отбеляза нейна светлост, херцогиня Мастерсън.
	Джес погледна към майката на Алистър, седнала на отсрещната страна на масата на верандата.
	— Да, вече е здрава и силна. С всеки изминал ден все по-често се сеща, че на този свят има смях и радост.
	Отвъд парапета от дялан камък, който делеше верандата от идеално поддържаните градини на имението „Мастерсън“, много от гостите на партито, което Джесика даваше, се разхождаха по оградените с жив плет алеи. Дори Мастерсън бе излязъл и се наслаждаваше на прекрасния ден, хванал за ръка малкия лорд Бейбъри, който пристъпваше несигурно по покритата с чакъл пътека.
	— Лорд Тарли изглежда доста захласнат по нея — добави Луиза.
	Джес отмести поглед към Хестър и Майкъл, които вървяха заедно, и се загледа в тях. Сестра й носеше чадърче, а Майкъл бе сключил ръце зад гърба си. Представляваха чудесна двойка — тъмната му красота чудесно се допълваше от златистата й хубост.
	— Той ни е скъп приятел от много отдавна — каза Джес, — но през последните две години подкрепата му бе безценна за нас във всяко отношение. Благодарение на него сестра ми се почувства в безопасност, а след като вече нямаше от какво да се страхува, се успокои и започна да се възстановява. Той направи за нея почти същото, каквото вашият син стори за мен.
	— Ти направи за него не по-малко — каза херцогинята и вдигна чашата чай към устните си под широката периферия на сламената си шапка. — А къде е синът ми?
	— Има проблем със системата за напояване, занимава се с него.
	— Надявам се, знае, че Мастерсън е силно впечатлен от него.
	Нямаше начин да го знае, тъй като двамата мъже почти не си говореха, но беше по-добре да отложат темата за разрива между тях за друг ден.
	— Алистър се изявява успешно във всяка област. Честно казано, според мен е невероятно, че романтична и творческа личност като него се справя отлично с цифри, инженерни проблеми и безброй други задачи, които изискват аналитично мислене.
	Освен това беше изключително силен и мъжествен, но само Джес познаваше и се наслаждаваше на тези негови качества.
	— Милейди.
	Джес насочи вниманието си към прислужницата, която носеше бележка в ръка. Усмихна се и я взе, тъй като веднага позна почерка на съпруга си върху нея. Счупи печата с усмивка.
	Намери ме.
	— Моля да ме извините, ваша светлост — заяви, бутна стола си назад и стана.
	— Всичко наред ли е?
	— Да, както винаги.
	Джесика премина през отворения френски прозорец и влезе в къщата. Вътре беше тихо и спокойно — обширното имение някак бе успяло да съхрани усещането за задушевност и гостоприемство. През летните месеци с Алистър заемаха едно от крилата на сградата, а херцогът и херцогинята живееха в другото през по-голямата част от годината. За втори път прекарваха лятото със семейството на Алистър и до този момент нещата вървяха по-добре от миналата година. Раждането на сина на Алберт, който щеше да наследи титлата, бе голямо облекчение за всички.
	Използвала бе извинението, че се нуждае от помощ за организирането на партито, за да подтикне Хестър отново да навлезе в светския живот от началото на следващия сезон. Изминалите две години бяха много трудни заради скандала, предизвикан от смъртта на Регмънт, и всички слухове за случилото се. Женитбата на Джес и Алистър Колфийлд, известен в обществото женкар, за известно време бе отклонила вниманието на всички, но нищо не бе в състояние да ускори възстановяването на Хестър. И все пак то протичаше бавно, но сигурно. Майкъл като верен и скромен приятел винаги бе до сестра й, когато тя имаше нужда от него. Може би някой ден, когато Хестър беше готова, той щеше да се превърне в нещо повече. Алистър бе твърдо убеден, че приятелят му ще чака търпеливо, точно както той самият бе чакал Джесика.
	Джес се отправи първо към кабинета на Алистър, но там нямаше никого. Отиде в салона, после в стаята за билярд, но и там не го откри. Едва когато се спусна по дясната част на двойното стълбище, дочу слабите звуци на цигулката му. Изпълни се с радост. Едно от любимите й занимания в свободното време бе да слуша как Алистър свири. Понякога, след като бяха правили любов, той ставаше от леглото и вземаше инструмента. Джесика лежеше и го слушаше, в музиката му долавяше всички онези емоции, които любимият й не можеше да изкаже с думи. Същото беше и с рисунките му. Прецизно нанесените щрихи на молива улавяха моменти и изражения, които само влюбен мъж би могъл да оцени и пресъздаде. Те по-ясно от всякакви думи говореха колко безценна е тя за него, колко често мисли за нея и колко дълбоки са чувствата му.
	Последва призрачните звуци на тъжната мелодия и те я отведоха до покоите им. Две от прислужниците, които отговаряха за горния етаж, се мотаеха из коридора, не по-малко впечатлени от самата Джес, но когато я видяха да приближава, бързо се изнесоха. Тя отвори вратата на всекидневната, затвори я зад гърба си и я заключи. Изпита задоволство, а музиката зазвуча по-силно. Откри съпруга си в спалнята, застанал пред отворения прозорец. Беше полугол, само по светлокафяви панталони. Ахерон лежеше в краката му и го гледаше прехласнато, изпаднал във възторг като всички, които го слушаха как свири.
	Докато Алистър плъзгаше лъка по струните на цигулката, стягаше и отпускаше мускулите на раменете и гърба си с плавни движения, които Джесика никога нямаше да се умори да наблюдава. Седна на канапето пред леглото, загледа го и се заслуша. Кръвта й започваше да кипи в нетърпеливо очакване.
	Беше посред бял ден. Наоколо ги очакваха много гости. И все пак Алистър я бе примамил да дойде в спалнята, за да я прелъсти с изключителния си талант и първичната си похотлива мъжественост. Въздействаше върху отчаяната й страст към него, която Джес не бе съзнавала до момента, в който той самият не й я бе разкрил.
	Последните акорди на музиката отзвучаха в топлия летен бриз и Джесика тихо изръкопляска. Алистър прибра внимателно инструмента в калъфа.
	— Обожавам да те слушам как свириш — каза му тихо.
	— Знам.
	Джес се усмихна.
	— Освен това обожавам да гледам голия ти гръб и предизвикателното ти дупе.
	— И това знам. — Обърна се с лице към нея и тя затаи дъх. Беше невероятно красив и бе започнал да се възбужда.
	Джесика облиза долната си устна.
	— Чувствам се твърде облечена.
	— Наистина си прекалено облечена.
	Доближи я с грациозната стъпка на ненаситен хищник, мускулестият му корем и самоуверената му походка възбудиха женските й инстинкти.
	— Какви похотливи намерения се въртят в главата ти?
	— Женен съм повече от година, но досега не съм използвал правото си на меден месец.
	Гореща тръпка на удоволствие премина през Джес.
	— Така ли? Горкичкият. Да не би да си бил лишен и от други съпружески права?
	— Ти самата не би се лишила от тях — отвърна Алистър, хвана я за лакътя и я притегли към себе си.
	Докосна я грубо и нетърпеливо в пълен контраст с нежната музика, с която я бе омаял. В отговор Джес настръхна под корсажа на роклята.
	Мъжът й, разбира се, много добре го знаеше. Обхвана с ръце пълните й гърди и започна да ги мачка малко по-грубо от необходимото. Нетърпението му я възбуждаше, тя се овлажни и го зачака с желание. Обичаше всички начини, по които Алистър я любеше, но моментите, когато я търсеше, защото губи контрол над себе си, бяха особено специални. Вече не бе необходимо тя да го докарва до ръба на пропастта. Той стоеше на скалата и я викаше, съзнателно търсеше присъствието й в моментите, когато бе най-уязвим. Тогава предприемаха скока заедно, както правеха и всичко останало.
	Джесика постави ръце на бедрата му и се притисна по-плътно до него.
	— Твърде голяма егоистка съм, когато става въпрос за теб — съгласи се.
	— Можем да бъдем егоисти заедно през медения си месец — призова я с тих похотлив глас. — Седмици, прекарани на кораба. Месеци в Ямайка. Там имаме още недовършена работа. Хестър вече е достатъчно силна, за да остане без теб известно време, а Майкъл ще се грижи за нея.
	— Можеш ли да тръгнеш сега? Можеш ли да отсъстваш?
	— Говорих с Мастерсън. Точно сега е времето да отидем, докато той все още е здрав и може да се справя.
	Плъзна ръце по лицето й и обхванаха бузите й. Наклони глава, допря устни до нейните и я целуна нежно.
	— Искам да плуваме голи заедно. Искам да ти покажа горящите полета. Искам да…
	— … те чукам под дъжда — прошепна Джес и усети, че го обхваща напрежение. — Не е необходимо да ме прелъстяваш, за да получиш съгласието ми. Бих отишла с теб навсякъде, независимо от причината.
	— Но така е много по-приятно.
	Алистър сви колене, допря възбудения си пенис до мястото, където се срещаха бедрата й, и се отърка в нея.
	— Тъй като прозорците са отворени, а гостите ни се разхождат отвън, ще трябва съвсем тихо да изразиш удоволствието си.
	— Докато ти полагаш всички усилия да ме накараш да пищя?
	— Ще се постарая.
	Джесика изви устни, долепени до неговите.
	— А може би ти ще си шумният. Може би ще те накарам да стенеш, да проклинаш и да ме молиш за милост…
	— Това предизвикателство ли е, милейди? — измърка като котка Алистър. — Знаеш, че не мога да устоя на предизвикателство.
	Джес протегна ръка зад гърба му и стисна прекрасното му стегнато дупе.
	— Знам. Всъщност на това разчитам.
	Ахерон, който бе добре запознат с навиците на господаря и господарката си, излезе от стаята и се настани на килимчето си в съседната всекидневна. Отпусна се на една страна и потъна в блажен кучешки сън, приспиван от нежните звуци на щастие и любов, които се носеха от спалнята зад гърба му.
