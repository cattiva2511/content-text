P>
	Вятърът ли ненадейно ми донася тези новини
	Там някъде сигнали викове
	и после нищо
	Нощ
	Бушува вятърът и пее
	повлякъл гръм и бавен прах
	нещо размекнато
	някакъв сблъсък то е леността
	една медуза мъртва гние
	и плюе розова воня
	Изтласква вятърът нещастни сини лодки
	и хладният му дим
	разклаща бедните дървета
	и прави облаците пияни
	коси тревата
	Знам той донася чак до мене
	и тази уморена светлина и сенките окървавени
	той кара да забие пак и моето сърце
	като юмручен удар който чувам
	как удря голата ми гръд
	Галопът на коне от въздуха пияни
	отваря пътя който води за нататък
	в червената страна и тя е пламък
	Париж който виждам обърна ли глава
	ме тласка все напред
	за да избягам от пожара който се разгаря
	Улавям се за края на земята си
	Краката си заравям в пясъка
	последната ми спирка пясъкът
	преди да стигна до морето тук пред мене
	То ближе кротко моите крака като добро животно
	а ще ме отнесе като парче дърво прогнило
	Аз не се боря
	чакам
	го вятърът ме блъска
	довява всичките си новини
	и свири песните оттам далеч
	и вика че зад мене
	един цял град пламти и ден и нощ
	и пее
	като на второто пришествие
	Аз рухвам с цялата си тежест
	на тази топла пръст
	и чувам всяка нейна дума
	Вятърът е по-силен
	и все пак търси съюзници
	Той е по-силен
	но търси за съюзници и минало и настояще
	и той се втурва в ноздрите ми
	и хвърля топка въздух в устата ми
	която ме задушава и замайва
	Единственото е сега — напред
	една голяма крачка да направя
	Пред мен е пътят
	не мога да го сбъркам
	Той е така широк че границите му не виждам
	а само коловози подобни на следи от кораби
	Този жив път се приближава
	с езици и ръце
	за да ви увери че всичко ще се уреди
	и скоро
	Този път син и резедав
	отстъпва но напредва
	Той няма край и скача мощно
	А свири вятърът попътна песен
	и шиба в гърба
	и ни ослепява да не се боим
	Аз се улавям в пясъка а той изтича между пръстите
	да чуя за последен път
	труса и виковете
	които караха да се раздвижват ръцете и краката ми
	и споменът за тях е толкоз силен
	че искам да го чуя пак
	и да го пипна
	А той ми носи само част от този повей
	от дишането на огромното животно
	любимо
	[…]

@	(„Бюл Бил Бул“, 1920–1930)
P$
