P>
	Утрото се оттича по изпомачкани растения
	тъй както капка пот по линиите на ръка
	Аз се катеря по земята
	уста изпъпчена и строга
	Разтваря слънцето в каналите огромни листи
	и те покриват гробища пристанища и къщи
	със същата горещина зелена лепкава
	Сега пред моя дух се появява с тревожна сила
	абсурдността на човешките селения
	в тези къщи натъпкани една до друга
	подобно порите на кожата
	между мъчителната празнота на земните пространства
	Чувам как птиците крещят по-рано казваха че пеели
	сега безжалостно приличат те на камъни
	Виждам стада от къщи които пасат сок от въздуха
	заводи пеещи тъй както птиците по-рано
	пътища губещи се в ниви със сол покрити
	изрезки от небе които съхнат върху мъх зелено-сив
	Скърцане на скрипец показва че в кладенеца се издига кофа
	пълна с прозрачна кръв
	и слънцето я изпарява
	Нищо друго няма да разстрои тази разходка по земята
	до вечерта
	която трепка като огромна пеперуда забодена
	на пода на неподвижна гара

@	(1933)
P$
