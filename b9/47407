	Образът е чисто творение на духа.
	Той не може да се роди от сравнението, от доближаването на две повече или по-малко отдалечени реалности.
	Колкото повече връзките между двете реалности, които доближаваме, са далечни и правилни, толкова повече образът ще бъде силен, толкова по-голяма емоционална сила и поетическа реалност ще притежава той.
	Две напълно противоположни реалности не се доближават. Те се противопоставят. От такова противопоставяне рядко се получава сила.
	Един образ е силен не защото е брутален или фантастичен, а защото асоциацията на идеите е далечна и правилна.
	Точността на асоциациите се контролира веднага с получения резултат.
	Аналогията е творчески метод, тя е _сбор от съотношения_: а от природата на тези взаимоотношения зависи силата или слабостта на създадения образ.
	Голямото тука не е образът, а емоциите, които той възбужда; ако са силни, ще оценим образа по заслуга.
	Така предизвиканата емоция е поетически чиста, защото е родена извън всяко наподобяване, напомняне, сравнение.
	Човек изпитва изненадата и радостта, че се намира пред нещо ново.
	Не може да се създаде образ, като се сравнят две непропорционални реалности.
	И напротив — създаваме силен образ, нов за духа, като доближим, без да ги сравняваме, две отдалечени реалности, отношенията между които е схванал единствено духът. Той трябва да улови и почувства без примеси създадения образ.

@	(Сп. „Север-Юг“, 1916)
