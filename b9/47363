>	Част първа

>>	Глава 1

	Обмислих смъртта си внимателно — не исках да бъде като живота ми, който криволичеше насам-натам въпреки безсилните ми опити да го контролирам. Той течеше без посоки и очертания, защото се движех по линията на най-малкото съпротивление. Понякога го изпълваха многобройни събития и тогава мислено го сравнявах с претрупаната резба на барокова рамка за огледало. За разлика от него исках смъртта ми да бъде изискана и проста, скромна, дори малко строга, като квакерска църква или като винаги необходимата черна рокля с един-единствен ред перли, така усърдно препоръчвана от модните списания, когато бях на петнайсет години. Този път нямаше да има шум, блясък и безсмислена суетня. Номерът беше да изчезна без следа, оставяйки зад себе си сянката на един труп, сянка, която всеки щеше да приеме като самата истина. В началото помислих, че съм успяла.


	На другия ден след пристигането си в Теремото седях на балкона. Имах намерение да се пека на слънце, виждах се като средиземноморска красавица, златистокафява, закрачила със сияйна усмивка към безбрежното море, най-после безгрижна, изоставила миналото; но после се сетих, че нямам плажно мляко („Максимална защита“: без него щях да изгоря и да се покрия с лунички) и затова завих раменете и бедрата си с няколко от малките хавлиени кърпи на хазаина. Не си бях взела бански костюм, но можех да седя по сутиен и пликчета, тъй като балконът не се виждаше от пътя.
	Винаги съм обичала балконите. Неведнъж съм мислила, че ако имам възможност да остана достатъчно дълго на някой балкон — разбира се, не на кой да е, облечена в бяла рокля с шлейф, най-добре през първата четвъртина на луната, нещо ще се случи: ще зазвучи музика, долу ще се появи сянка, гъвкава и тъмна, ще започне да се изкачва към мен, а аз ще стоя облегната на парапета от ковано желязо, плаха, изпълнена с надежда, прелестна и тръпнеща. Но този балкон не беше много романтичен. Парапетите му бяха прави като на блоковете за хора от средна ръка, които се строяха през петдесетте години, а излетият му от бетон под бе започнал да се рони. Под него нямаше да застане да свири на лютня някой мъж, изпълнен с копнеж или пък да започне да се катери с роза в устата, а може би и със скрита в ръката кама. Освен това беше само на около два метра от земята. Всеки тайнствен посетител, който би могъл да ме потърси, ще се появи вероятно по неравната пътека, водеща към къщата от горната улица, под краката му ще скърца сгурия, а розите и ножовете биха могли да се въртят само в главата му.
	Във всеки случай Артър ще постъпи точно така, помислих си аз; ще предпочете да скърца по пътеката, но не и да се катери. Ако можехме само да върнем онова, което беше някога, преди той да се промени… Представях си как идва, за да ме накара да се върна, въртейки нагоре по хълма с взет под наем „Фиат“, който ще има някаква повреда; ще ми каже за това по-късно, след като сме се хвърлили в обятията си. Ще паркира колкото се може по-близо до стената. Преди да излезе, ще се погледне в огледалцето, за да си придаде подходящо изражение; той никога не обичаше да се излага, а сега ще се притеснява дали няма да се случи точно това. Ще се измъкне от колата, ще я заключи, да не би да откраднат нищожния му багаж, ще пусне ключовете в някой от вътрешните джобове на сакото си, ще се огледа и после наклонил глава, сякаш се пази от хвърлен камък или от нисък портал, ще се промъкне през ръждясалата врата и ще тръгне внимателно по пътеката. Когато пътуваше в чужбина, на границата обикновено го спираха. Изглеждаше много потаен, потаен, но предпазлив като шпионин.
	Като си представих как длъгнестият Артър идва към мен с мисълта, че ме спасява, несигурен, с каменно лице, в неудобните си обувки и излиняло памучно бельо, без да знае дали наистина ще ме намери, или не, аз се разплаках. Затворих очи: пред мен през огромно синьо пространство — Атлантическия океан, бяха всички, останали отвъд. На някакъв бряг, разбира се: гледала съм много филми на Фелини. Вятърът развяваше косите им, те се усмихваха, махаха и ми викаха, макар че, разбира се, не можех да чуя думите им. Артър беше най-близко; зад него, в дългата си, претенциозна пелерина стоеше Кралския таралеж, известен още като Чък Бруър; до него бяха Сам и Марлийн, и другите. Леда Спрот се вееше като чаршаф, а зад един храсталак се спотайваше Фрейзър Бюканън — успях да зърна лакътя му с кожената кръпка. Още по-назад бяха майка ми, в тъмносин костюм и бяла шапка, баща ми, неразличим до нея; и моята леля Лу. Леля Лу единствена не гледаше към мен. Вървеше по плажа, дишаше дълбоко, възхищаваше се на вълните и спираше от време на време, за да изсипе пясъка от обувките си. Най-накрая ги събу и продължи по чорапи, с лисичата кожа и шапката с пера към една далечна лавка за кренвирши и оранжада, която я примамваше на хоризонта като натрапчив мираж.
	Всъщност сбърках за останалите. Те се усмихваха и махаха един на друг, а не на мен. Нима е възможно спиритистите да грешат в края на краищата и мъртвите да не се интересуват от живите? Макар че някои от тях бяха все още живи и аз бях тази, която смятаха за мъртва; те трябваше да скърбят, а бяха доста весели. Не беше честно. Опитах се да призова нещо страховито, което да се стовари на техния бряг — гигантска каменна глава, сгромолясващ се кон — но не успях. Фактически всичко това не приличаше толкова на творба на Фелини, а на едно филмче на Уолт Дисни, за един кит, който искаше да пее в Метрополитън опера. Гледах го, когато бях на осем години. Той се приближи към един кораб и започна да пее арии, но моряците взеха да го целят с харпуни и разноцветните ноти, които излитаха от него като част от душата му, се понасяха нагоре към слънцето все още незамлъкнали. Мисля, че се казваше „Китът, който искаше да пее в Мет“*. Тогава плаках жестоко.
	[* Метрополитън опера. — Б.пр.]
	Все този спомен отприщваше плача ми. Не можах да се науча да плача като красавиците от кориците на комиксите „Истинска любов“ — изискано, мълчаливо, със сълзи като перли, които да се търкалят от големи, блестящи очи по страните ми, без да оставят чернилки и петна. Жалко, че не можах да се науча. Тогава щях да го правя пред хората, а не в бани, затъмнени киносалони, храсталаци и празни спални сред палтата на гостите, нахвърляни на леглото. Когато плачеш безмълвно, хората те жалят. А аз сумтях, очите ми заприличваха на сварени домати, носът ми течеше, стисках юмруци, стенех, притеснявах околните и накрая те започваха да се забавляват с мен — ставах смешна. Тъгата беше истинска, но се проявяваше като пародия на тъга, някаква пресилена имитация, подобна на неоновата роза на бензиностанциите „Бялата роза“, изгаснала вече завинаги… Благопристойният плач бе едно от изкуствата, което, както и поставянето на фалшиви мигли, не можах да овладея. Трябвало е да имам гувернантка, да ме пратят в пансион, да ме стягат с презрамки за изправяне, трябвало е да се науча да рисувам с водни бои и да се самоконтролирам.
	„Човек не може да промени миналото“ — обичаше да казва леля Лу. Но аз исках, това беше нещо, което наистина исках да направя. Обхвана ме носталгия. Небето беше синьо, слънцето блестеше, отляво купчинка счупени стъкла просветваше като вода; малък зелен гущер с дъгоцветни очи топлеше студената си кръв върху парапета; откъм долината се носеше звън, чуваше се успокояващо мучене, приглушено долитаха непознати гласове. Бях в безопасност, можех да започна отново, но вместо това седях на балкона на стол от алуминиеви тръби и жълти пластмасови ленти до останките от един кухненски прозорец, счупен, преди да дойда, и хълцах.
	Столът принадлежеше на мистър Витрони, хазаина, който много обичаше разноцветни флумастери — червени, розови, лилави, оранжеви — нещо, по което си приличахме. Той използваше своите, за да покаже на останалите хора от градчето, че може да пише. Аз пък използвах своите, за да правя списъци и да пиша любовни писма, понякога едновременно за двете: _Отивам да купя кафе_. ЦУН. Мисълта, че вече няма да ходя на пазар, ме натъжи още повече… край на грейпфрутите, разрязани наполовина за двама, украсени с черешка като розетка на пъп, която Артър обикновено избутваше отстрани на чинията; край на овесената каша, ненавиждана от мен и превъзнасяна от Артър, която все ставаше на бучки и загаряше, защото не се вслушвах в съветите му и не я варях в тенджера с двойно дъно… Несполучливи, недоядени, изоставени закуски години наред, които никога няма да се върнат… Унищожени закуски години наред, защо съм го правила?
	Осъзнах, че съм избрала най-лошото място в целия свят. Трябваше да отида някъде, където всичко е ново и чисто, където не съм била досега. А аз се върнах в същия град, дори в същата къща, в която живяхме миналото лято. И нищо не беше променено: ще готвя на същата печка с две горелки и _bombola_, в която газта свършваше винаги по средата на някое недоварено ядене; ще се храня на същата лакирана маса, върху която все още личаха белезите на моята предишна небрежност — бели кръгове от горещи чаши; ще спя на същото легло с дюшек, набразден от годините и страстите на много наематели. Духът на Артър ще бъде все около мен; вече дочувах как прави гаргара в банята, как хрущи стъклото, когато тътри стола си по балкона в очакване да му подам през кухненския прозорец чаша с кафе. Ако отворя очи и обърна глава, той сигурно ще бъде там с вестника, който държи на петнайсет сантиметра от лицето си, с джобния речник на коляното, бръкнал (може би) в ухото си с левия показалец — един несъзнателен жест, който той винаги отричаше.
	Това беше плод на собствената ми глупост, моя лична грешка. Трябваше да отида в Тунис или на Канарските острови, или дори до Маями Бийч с автобуса „Сивата хрътка“ — в пътуването влиза и хотелът, но ми липсваше воля; имах нужда от нещо по-познато. Всяко място без опори, без ориентири, без каквото и да е минало, щеше да прилича твърде много на смърт.
	Сега вече се тресях от плач в една от хавлиените кърпи на хазаина, метнала по стар навик друга върху главата си: винаги плачех под възглавници, за да не ме виждат. Но през кърпата изведнъж чух странно цъкане. Сигурно е започнало преди известно време. Ослушах се и то спря. Повдигнах кърпата. На равнището на глезените ми, и то само на метър от мен, се носеше глава, главата на стар човек с разнищена сламена шапка. Белезникавите очи ме гледаха втренчено с уплаха или неодобрение; устата му, хлътнала над венците, зееше на една страна. Сигурно ме е чул. Може би си мислеше, че имам някаква криза, застанала така на балкона по долни дрехи, покрита с хавлиените кърпи. Може би мислеше, че съм пияна.
	Усмихнах се вяло през сълзи, за да го успокоя, загърнах се в кърпите и се опитах да стана от алуминиевия стол, сещайки се твърде късно за неговия номер да се сгъва при рязко ставане. Изпуснах няколко кърпи, преди да успея да се вмъкна заднешком през вратата.
	Познах стареца. Беше същият, който идваше следобед един-два пъти в седмицата, за да се грижи за ангинарите, растящи на изсъхналата от слънцето земя в долната част на двора; той режеше големите плевели с ръждясала ножица и късаше дебелокорите глави, когато узрееха. За разлика от другите хора в градчето никога не ме заговаряше, нито отвръщаше на поздравите ми. Тръпки ме побиваха от него. Сложих си роклята (зад вратата, за да не ме вижда от прозореца), после отидох в банята, за да избърша лицето си с навлажнена кърпа и да си издухам носа в парче от грапавата тоалетна хартия на мистър Витрони. След това влязох в кухнята да си сваря чаша чай.
	За първи път след пристигането си започнах да изпитвам страх. Беше не само потискащо, че съм се върнала в този град, беше и опасно. Няма смисъл да се заблуждаваме, че сме невидими, когато не сме: щом аз познах стареца, сигурно и той ме е познал.


>>	Глава 2

	Седнах на масата да си изпия чая. Чаят утешава и щеше да ми помогне да мисля, макар че точно този беше в пакетчета и миришеше на лейкопласт. Купих го в централната бакалница заедно с кутия вносни английски бисквити „Пийк фрийн“. Магазинът бе запасен с голямо количество от тях в очакване на вълна от английски туристи, които досега не бяха пристигнали. _По споразумение с Нейно Величество Кралицата, Производители на бисквити_, пишеше на кутията, което според мен звучеше ободрително. След като кралицата ги приема, би било нетактично да се оплакваме. _Стегнете се_, казваше суров кралски глас. Седнах по-изправена на стола и заобмислях какво да правя.
	Разбира се, бях взела предпазни мерки. Използвах другото си име. Когато отидох да проверя дали апартаментът на мистър Витрони е свободен, си сложих тъмни очила, а на главата си вързах кърпата, купена на летището в Торонто — щампирана с розови конни полицаи, които надуваха флигорни на фона на Скалистите планини, оцветени в лилаво — японско производство. Надянах един робсак, също розов, на сини цветчета, купен от улична сергия в Рим, Предпочитах големите червени рози или оранжевите гергини: в тази рокля приличах на изрезка от тапет. Но исках нещо, което да не прави впечатление. Мистър Витрони не ме позна — в това бях сигурна. Старецът обаче ме завари без маскировка и още по-лошо — без кърпа на главата. Дългата ми до кръста червена коса не можеше да остане незабелязана в тази част на страната.
	Бисквитите бяха твърди като хоросан и миришеха на сапун. Изядох ги до една, като ги топях в чая и дъвчех механично, преди да осъзная, че кутията е празна. Лош знак, трябваше да внимавам.
	Реших, че трябва да направя нещо с косата си. Тя беше улика — дължината и цветът й бяха запазена марка. Споменаваха я във всяка рецензия, била тя дружелюбна или враждебна. Посвещаваха й доста място: при жената косата се смята за по-важна от таланта или неговото отсъствие. _Джоун Фостър, известната авторка на „Ясновидката“, която напомня на сочните портрети на Розети, пълна с енергия, хипнотизира присъстващите със своите свръхестествени…_ („Торонто Стар“). _С разпуснати червени коси, облечена в дълга зелена рокля, прозаистката поетеса Джоун Фостър приличаше удивително на Юнона; за жалост тя почти не си отвори устата…_ („Глоуб анд Мейл“). Много по-лесно можеха да открият косата ми, отколкото самата мен. Ще трябва да я отрежа и да я боядисам, макар че не знаех откъде да намеря боя за коса. Във всеки случай не в този град. Трябваше да си купя перука — какъв пропуск.
	Отидох в банята, отворих ципа на тоалетната си чантичка и изрових оттам ножичката за нокти. Беше много малка, но трябваше да избирам между нея и някой от тъпите ножове за белене на мистър Витрони. Загубих доста време, докато кичур по кичур отрежа косата си. Опитах се да оформя онова, което остана, но тя ставаше все по-къса, макар и все така неравна, докато в един момент видях, че съм се остригала като концлагеристка. Все пак лицето ми придоби съвсем друг вид: можех да мина за секретарка в отпуск.
	Косата лежеше на купчинки и кравайчета в мивката на банята. Поисках да я запазя: дали да не я прибера в някое от чекмеджетата на бюрото? Но какво щях да обяснявам, ако я намереха? Ще вземат да търсят ръцете и краката, останалата част от тялото. Трябваше да се отърва от нея. Мина ми през ума да я пусна в клозета, но беше много, а септичната яма вече бе започнала да връща, изригвайки блатен газ и парченца разложена тоалетна хартия.
	Занесох я в кухнята и запалих една от газовите горелки. Тя започна да се свива, да почернява, гърчеше се като шепа миниатюрни червеи, топеше се и накрая изгаряше, пращейки като фитил. Носеше се непреодолима миризма на пърлена пуйка.
	Сълзи се стичаха по бузите ми; без съмнение бях сантиментална лигла. Работата е там, че Артър обичаше да ми разресва косата и сега този малък спомен ме довърши, макар че той така и не се научи да не ме скубе и понякога болеше адски там, където косата беше заплетена. Късно, много късно… Не се научих да се отдавам на чувствата, които бяха подходящи за дадения момент — гняв, когато трябваше да се сърдя, сълзи, когато трябваше да плача. Всичко беше наопаки.
	Когато бях изгорила вече половината от косата, чух стъпки по чакълестата пътека. Сърцето ми спря, замръзнах: пътеката водеше до къщата, в къщата бях само аз, другите два апартамента бяха празни. Как е могъл Артър да ме открие толкова бързо? Може би в края на краищата не съм била права спрямо него. Или не беше Артър, а някой от другите… Паниката, на която не се поддадох през миналата седмица, ме заля цялата като леденосива вълна, носеща със себе си отломките на моя страх — мъртвите животни, заплашителното дишане по телефона, съобщенията за убийци, изрязани от жълтата преса, един револвер, гнева… В съзнанието ми се появяваха различни лица, после изчезваха, не знаех кого да очаквам, какво искаха те? На този въпрос никога не можех да отговоря. Поиска ми се да изкрещя, да се втурна в банята — там имаше висок квадратен прозорец, през който може би ще успея да се измъкна; после ще изтичам до хълма и ще потегля с колата. Така щях да изчезна бързо. Опитах се да си спомня къде съм сложила ключовете.
	На вратата се почука, упорито, уверено чукане. Един глас се обади:
	— Хей? Тук ли сте?
	Поех си дъх. Беше само мистър Витрони, сеньор Витрони, Рено Витрони с широката усмивка, дошъл да нагледа имота си. Доколкото знаех, това беше единственото му притежание, но въпреки това го смятаха за един от най-богатите хора в градчето. Ами ако поиска да види кухнята, какво ще си помисли за жертвената коса? Изключих горелката и натъпках косата в хартиената торба, която използвах за отпадъци.
	— Идвам — извиках аз — една минутка. — Не исках да влиза вътре: леглото не беше оправено, дрехите и бельото ми висяха по облегалките на столовете или пък бяха разхвърляни по пода. На масата и в мивката имаше мръсни чинии. Увих си главата с пешкир и грабнах тъмните очила от масата, като минавах покрай нея.
	— Точно си миех косата — казах му, когато отворих вратата.
	Тъмните очила го объркаха, но не много. Чужденките, доколкото му беше известно, извършваха странни ритуали за красотата си. Той засия и подаде ръка. Подадох му своята, той я взе, като че ли искаше да я целуне, но вместо това се здрависа.
	— Много съм приятен да ви видя — изрече той, като неизвестно защо удари токове в неподобаващ за него военен поздрав.
	Цветните флумастери кичеха гърдите му като медали. Той беше успял да забогатее някак си през войната; никой не се интересуваше от тези неща сега, когато с тях бе напълно приключено. Тогава още научил малко английски и по нещичко от някои други езици. Защо ли идваше в апартамента ми в тази ранна вечер — за почтен мъж на средна възраст като него, който имаше подходяща, бъчвообразна съпруга и многобройни внучета, това несъмнено не бе час за посещения при една млада чужденка. Той носеше нещо под мишница. Погледна над рамото ми, като че ли искаше да влезе вътре.
	— Сигурно готвите? — запита той. Беше доловил миризмата на изгорялата коса. „Бог знай какво ядат тези хора“ — прочетох аз мисълта му. — Дано да не безпокоя?
	— Съвсем не — отговорих сърдечно и се изпъчих на вратата.
	— При вас всичко е както трябва? Пак свети?
	— Да, да — закимах аз повече, отколкото беше необходимо. Когато се нанесох, нямаше ток, защото последният наемател не бе платил сметката. Но мистър Витрони пусна в действие връзките си.
	— Много е слънчево, нали така?
	— Много — отвърнах аз, опитвайки се да не издавам нетърпението си. Той стоеше твърде близо.
	— Хубаво. — Сега вече премина на въпроса. — Донесох тук нещо за вас. Така ще се чувствате по… — приканвайки ме да вляза вътре, той дигна свободната си ръка, като обърна длан, сякаш ме приветстваше благосклонно — … за да се чувствате като у дома си.
	„Какво неудобно положение“ — помислих аз. Той явно ме даряваше като новодомка. Такъв ли беше обичаят, какво трябваше да кажа?
	— Ужасно мило от ваша страна — проговорих аз, — но…
	Мистър Витрони махна с ръка да не се безпокоя. После измъкна изпод мишница квадратния пакет, постави го на пластмасовия стол и започна да развързва канапа. На последния възел той се спря — за напрежение — като фокусник. После кафявата амбалажна хартия се разтвори, откривайки пет или шест картини живопис в позлатени гипсови рамки, нарисувани — о, господи! — на черно кадифе. Той ги извади и ги нареди една по една пред мен. Това бяха различни исторически забележителности в Рим, всяка изобразена в една-единствена тоналност. Колизеумът беше яркочервен, Пантеонът — бледоморав, Арката на Константин — светложълта, „Свети Петър“ — розов като сладкиш. Намръщих се срещу тях като съдник.
	— Харесвате? — запита той заповеднически.
	Бях чужденка, предполагаше се, че ми харесват точно такива неща и той ми ги носеше подарък, за да ме зарадва. Покорно се зарадвах; не ми даваше сърце да го обидя.
	— Прекрасно — отговорих аз, като нямах предвид рисунките, а жеста.
	— Ай, как го казвате — възкликна той. — Ами синът на брат ми е гениален.
	И двамата погледнахме мълчаливо към картините, които бяха облегнати сега по перваза на прозореца и като пътни знаци блестяха на залязващото златисто слънце. Докато ги гледах втренчено, те започнаха да поглъщат или може би да излъчват някаква ужасна енергия, подобно на затворените врати на пещ или на гробница.
	Явно му се стори, че работата върви бавно.
	— Кои харесвате? — попита той. — Тази?
	Как да избера, без да зная какво означава изборът? Езикът не беше единственият проблем; имаше и друго нещо — кое е допустимо и кое не е. Трябваше ли да му ставам любовница, ако приема някоя от картините? Имаше ли значение коя картина ще избера, проверка ли беше това?
	— Така… — започнах аз предпазливо, посочвайки неоновия Колизеум.
	— Двеста и петдесет хиляди лири — отсече той.
	Изпитах незабавно облекчение: в простите парични сделки няма нищо загадъчно, с тях човек се оправя лесно. Разбира се, мина ми през ум, че картините не са нарисувани от племенника му — навярно ги е купил от някой уличен продавач в Рим и сега ги препродаваше с печалба.
	— Добре — съгласих се аз.
	Не можех да си позволя тази покупка, но така и не се научих да се пазаря, а освен това се страхувах да не го обидя. Не исках да ми прекъсват тока. Отидох да си взема портмонето.
	След като сгъна и прибра парите в джоба си, той започна да събира картините.
	— Може да искате две? Да изпратите на семейството си?
	— Не, благодаря — казах аз. — Тази е просто прекрасна.
	— Съпругът ви също ще дойде скоро?
	Усмихнах се и кимнах неопределено. Бях създала у него такова впечатление, когато наемах апартамента. Държах да се знае в града, че имам съпруг, не исках никакви неприятности.
	— Ще му харесат тези картини — каза той, като че ли знаеше.
	Започнах да се чудя. Дали все пак не ме е познал, въпреки тъмните очила, пешкира и различното име? Беше сравнително богат, едва ли имаше нужда да обикаля и да продава евтини картини за туристи. Всичко това можеше да бъде предлог за нещо, но за какво? Имах чувството, че разговорът е с много по-дълбоко значение, отколкото бях способна да проумея. Нищо чудно! Артър все ми казваше, че съм тъпа.
	Когато мистър Витрони се отдалечи достатъчно от балкона, внесох картината вътре и затърсих подходящо място да я окача: години наред майка ми ме караше да пренареждам стаята си според нейния вкус, да избирам място за всеки отделен предмет, а независимо дали тази картина ми харесваше, или не, тя щеше да бъде най-важната в стаята ми. Беше много червена. Най-накрая я закачих на един гвоздей вляво от вратата — така можех да седя с гръб към нея. Артър се дразнеше от навика ми да пренареждам мебелите неочаквано и без предупреждение. Той не можеше да разбере защо го правя; казваше, че човек не трябва да обръща внимание на обстановката около себе си.
	Но мистър Витрони грешеше: Артър не би харесал картината. Той не харесваше подобни неща, но беше убеден, че моят вкус е точно такъв. „Подходящо — ще каже той. — Колизеумът в кървавочервено на просташко черно кадифе в позлатена рамка, шум и врява, ликуващи тълпи, смърт на пясъчната арена, диви зверове — ръмжащи и озъбени, викове и плачещи мъченици, наредени отстрани в очакване да бъдат пожертвани; и над всичко това възбуда, страх, гняв, смях и сълзи — зрелище, с което се храни тълпата.“ Подозирах, че това беше неговото мнение за моя вътрешен живот, макар че никога не ми го каза открито. А къде беше той сред цялата тази шумотевица? Седнал на първия ред по средата, без да се движи, усмихнат едва-едва, той много трудно можеше да бъде задоволен; само от време на време утвърждаваше или отхвърляше: живот или смърт. Сега ще трябва да се оправяш сам, да разчиташ на собствените си чувства. За мен играта свърши, кръвта стана твърде истинска.
	Вече беснеех по негов адрес, а нямаше нищо за хвърляне, освен чиниите на мистър Витрони и никой, срещу когото да ги хвърля, освен самия мистър Витрони, който сигурно се катереше по хълма задъхан с тия къси крака и това шкембенце. Какво щеше да си помисли, ако го догонех вилнееща, мятаща чинии? Ще извика някой полицай, ще ме арестуват, ще претърсят апартамента, ще намерят една хартиена торба, пълна с червена коса, куфара ми…
	Бързо дойдох на себе си. Куфарът беше под голям скрин с чекмеджета, имитация на барок, с излющен фурнир и инкрустации от седеф. Издърпах го и го отворих; вътре в зелена, найлонова торба с надпис „Колко съм щастлив“ бяха мокрите ми дрехи. Миришеха на смъртта ми, на езерото Онтарио, на разлят мазут, мъртви чайки и на мъничките сребърни рибки, които гният, изхвърлени на брега. Джинсите и тъмносинята фланелка, моят погребален костюм, моето предишно аз, мокро и смачкано, от което беше отлетяла многоцветната ми душа. Дори и да не бяха улики, никога не можех да нося вече тези дрехи в Теремото. Хрумна ми да ги хвърля на боклука, но знаех отпреди, че децата ровят в кофите, особено в тези на чужденците. Не можах да се освободя от тях и по пътя към Теремото, защото имаше голямо движение. Трябваше да ги оставя някъде на летището в Торонто или на римското летище, при все че дрехи, захвърлени на такова място, предизвикат подозрение.
	Макар че се бе свечерило, все още се виждаше. Реших да ги заровя. Сграбчих под мишница торбата с надпис „Колко съм щастлив“. Дрехите бяха мои, не бях извършила нищо лошо и въпреки това имах чувството, че се освобождавам от някакво тяло, от трупа на някого, когото съм убила. Спуснах се бързо по страничната пътека, гьонените подметки на сандалите ми се плъзгаха по камъните, докато най-сетне стигнах до ангинарите в долния край на градината. Земята беше твърда като кремък, а лопата нямах. Невъзможно беше да се изкопае дупка, пък и старецът щеше да забележи, ако му разбутам градината.
	Разгледах внимателно основите на къщата. За щастие не беше строена солидно и тук-там циментът се бе напукал. Открих едно по-ронливо място и го разкъртих с плосък камък. Под цимента имаше гола пръст: къщата беше издигната в самия хълм. Издълбах малка дупка, нагънах колкото можах торбата, бутнах я вътре и натиснах отгоре парчето цимент. Може би след стотици години някой ще изрови джинсите и фланелката и ще изкара на бял свят някакъв забравен обред — детеубийство или символично погребение. Тази мисъл ми достави удоволствие. Отъпках разпиляната пръст с крак, за да не личи нищо.
	С чувство на облекчение се върнах обратно на балкона. След като си боядисам косата, всички очевидни улики ще бъдат заличени и ще заживея изцяло като нов човек.
	Отидох в кухнята и изгорих останалата коса. После извадих бутилката чинцано, която бях скрила зад чиниите в бюфета. Не исках да разберат, че пия тайно, а всъщност нямаше и къде да го върша публично. Жените тук не ходеха сами по баровете. Налях си чашка и вдигнах тост. „За живота“ — казах аз. И веднага се притесних от това, че говоря на глас. Не исках да започвам да си говоря сама.
	Мравки лазеха по спанака, който бях купила предния ден. Живееха във външната стена и само спанакът и месото бяха в състояние да ги примамят: иначе бяха доволни, ако им се остави паничка захар и вода. След като го направих, те я намериха и засноваха напред-назад между паничката и мравуняка си — тънички на отиване, дебели като миниатюрни цистерни на връщане. Бяха очертали кръг около водния ръб и някои, отишли твърде далеч, се бяха удавили.
	Налях си отново, после натопих пръст в чинийката и написах инициалите си със захарна вода на перваза на прозореца. Зачаках да видя името си, изписано от мравки: оживял надпис.


>>	Глава 3

	Когато се събудих на следващата сутрин, възбудата ми беше преминала. Не бях замаяна, но не смеех да стана рязко. Бутилката от чинцаното стоеше празна на масата; уплаших се, защото не помнех, че съм я изпила. Артър все ми казваше да не пия много. Самият той не пиеше, но имаше навика от време на време да донася по някоя бутилка вкъщи и да я оставя така, че да я видя. Вероятно за него бях като детски комплект за упражнения по химия: той тайно обичаше да си прави опити с мен. Знаеше, че ще се получи нещо вълнуващо, макар че никога не беше сигурен какво ще бъде то и какво точно цели. Би било по-лесно, ако аз го знаех.
	Навън ръмеше, а нямах мушама за дъжд. Можех да си купя в Рим, но в спомените ми тукашното време беше низ от слънце и топли нощи. Не си взех мушамата и чадъра и много други лични вещи, защото не исках да личи, че съм си прибрала багажа. Сега започнах да тъгувам за гардероба си, за сарито в червено и златно, за бродирания кафтан, за кадифената роба с цвят на праскова и разпран подгъв. Но къде ли бих могла да ги нося тук? Въпреки това лежах в леглото и копнеех за ветрилото от паунови пера, от които липсваше само едно, за вечерната чантичка със светещи сини маниста — истинска старинна находка.
	Артър имаше странно отношение към моите дрехи. Не обичаше да харча пари за тях, защото смяташе, че не можем да си го позволим. Затова в началото казваше, че не ми отиват на косата или че ме правят дебела. По-късно, когато се включи в движението за еманципация на жените, за да може да се самобичува, правеше опити да ме убеди, че е безсмислено да мечтая за такива дрехи — превръщала съм се на играчка в ръцете на мъжа експлоататор. Той отиде и по-далеч — реши, че тези дрехи са някакво оскърбление, лична обида. Същевременно те го пленяваха, както и всичко друго, което не одобряваше у мен. Подозирам, че го възбуждаха, а от това се ядосваше сам на себе си.
	Най-сетне той успя да ми създаде такива комплекси, че ми беше неудобно да нося дългите си рокли на публични места. Затова пък затварях вратата на спалнята, загръщах се в коприна или кадифе и изваждах всичко, което можех да намеря — висящи златни обици, синджири, гривни. Обливах се с парфюм, събувах си обувките и танцувах пред огледалото, като се въртях бавно, валсирайки с невидим партньор — висок мъж във вечерно облекло и пронизващ поглед. Докато ме въртеше (като понякога се удряхме в тоалетката или ръба на кревата), той шепнеше: „Искам да те отведа надалеч. Винаги ще танцуваме заедно“. Изкушението беше голямо, макар и въображаемо…
	Дори насаме Артър никога не искаше да танцува с мен. Казваше, че не умее.
	Лежах и гледах как вали. Някъде откъм градчето се носеше жално мучене, прегракнало и метално като от желязна крава. Тъжно ми беше, а в апартамента нямаше нищо, което да ме развесели. Апартамент бе точната дума. В обявите на последната страница на някой английски вестник биха го нарекли вила, но той имаше само две стаи и кухничка. Стените бяха покрити с небоядисана мазилка, изпоцапана и нашарена от просмукваща се влага. На тавана бяха заковани голи греди (мистър Витрони сигурно е решил, че те създават живописна селска атмосфера), превърнали се в подслон за стоножките, които понякога, обикновено нощем, падаха оттам. В пукнатините между пода и стените, а от време на време и в мъничката вана се появяваха средно големи кафяви скорпиони, които не се смятаха за смъртоносни. От дъжда навън беше тъмно и студено, някъде капеше и ехтеше като в пещера, може би защото двата апартамента отгоре бяха все още празни. Преди над нас живееше едно латиноамериканско семейство; до късна вечер те свиреха на китари, виеха и тропаха така, че парчета от мазилката падаха като градушка. Исках да се кача при тях и да вия, да тропам с крака, но Артър смяташе, че е нахално да им се натрапваме. Той е израснал във Фредериктън, Ню Брънзуик.
	Обърнах се и матракът ме ръгна в гърба. Точно в средата изскачаше една пружина; знаех, че ако го обърна от другата страна, пружините ще бъдат четири. Беше същият матрак от миналата година с познатите вдлъбнатини, издутини и предателски местенца, непроменени през времето, в което го бяха използвали други. Бяхме се любили на него, набързо, като в мотелска стая. Артър се възбуждаше от стоножките, които създаваха усещане за опасност (добре известно средство за еротично въздействие, виж „Черната смърт“). Освен това той обичаше да живее в движение. Навярно така изпитваше чувството, че е политически емигрант — мисъл, която сигурно бе една от фантазиите му, макар и никога да не признаваше.
	Приятно му беше също да си представи, че отиваме някъде, където ще бъде по-хубаво; и наистина всеки път, когато се премествахме за известно време, смяташе новото място за по-добро. След това го приемаше просто като различно, а после като същото. Той ценеше илюзията за преходност повече от илюзията за постоянство и целият ни брачен живот протичаше като че ли на въображаема гара. Може би това се обясняваше с нашето запознанство. Свикнахме така, защото започнахме, казвайки си довиждане. Дори когато отиваше до ъгъла за цигари, аз го гледах, сякаш никога вече нямаше да го видя. А сега наистина няма да го видя.
	Избухнах в сълзи и мушнах глава под възглавницата. После реших, че трябва да сложа край на това. Не трябваше да допускам Артър да контролира живота ми, особено от такова разстояние. Сега бях друг човек, почти друг. Хората често ми казваха: „На снимките никак не си приличате“ и беше вярно; така че с известни промени един ден ще мога да минавам покрай него и той дори няма да ме познае. Измъкнах се от чаршафите на мистър Витрони — изтънели и грижливо закърпени. Отидох в банята, намокрих със студена вода една кърпа, защото лицето ми беше подуто, и точно в този момент забелязах малкия кафяв скорпион, скрил се в гънките й. Трудно ми беше да свикна с тези засади. Ако Артър беше тук, щях да изпищя. Но сега просто пуснах кърпата на пода и смачках скорпиона с дъното на една ламаринена кутия с прах за миене, доставена също от мистър Витрони. Той бе заредил апартамента с препарати за поддържане на чистотата — сапун, дезинфектант за тоалетната, четки, но за готвене имаше само един тиган и две съдинки — едната без дръжка.
	Затътрих се до кухнята и запалих горелката. Сутрин, преди да си изпия кафето, въобще не съм на себе си. Винаги имам нужда от нещо топло в устата, за да се почувствам уверена; тук се налагаше да пия кафето запарено и прецедено, а мляко вземах от триъгълната картонена кутия на перваза на прозореца. Нямаше хладилник, но млякото все още не беше вкиснало. И без това трябваше да го сваря, всичко трябваше да се вари.
	Седнах на масата с горещата чаша, прибавяйки още един бял кръг върху лака, започнах да ям пакетче гризини и се замислих как да организирам живота си. „Едно по едно“ — казах си аз. За щастие бях взела няколко флумастера — ще направя списък. _Боя за коса_ — написах аз най-отгоре със светлозеления флумастер. Ще отида за нея до Тиволи или може би до Рим — колкото по-скоро, толкова по-добре. Когато си боядисам косата, вече нищо няма да ме свързва с отвъдната страна, освен отпечатъците на пръстите ми. А никой няма да се занимава с отпечатъците на една жена, смятана официално за мъртва.
	Написах _Пари_ и го подчертах два пъти. Парите бяха важни. Ако пестях тези, които имах, щяха да ми стигнат за около месец. Реално погледнато, те бяха достатъчни за две седмици. Колизеумът върху черното кадифе ми обърка нещата. Нямаше как да извадя достатъчно пари от книжката си, тъй като би изглеждало странно да изтегля голяма сума един ден преди смъртта си. Ако бях имала повече време, можех да уредя това чрез другата си банкова сметка — професионалната, в случай че в нея беше останало нещо. За съжаление, щом постъпеха суми там, аз обикновено веднага ги прехвърлях на личната си сметка. Замислих се кой ли ще получи парите — сигурно Артър.
	_Картичка за Сам_, продължих списъка аз. Вече я бях купила от летището в Рим — наклонената кула в Пиза. Със зелени печатни букви написах предварително уговорения текст:
C>
	ПРЕКАРВАМЕ ЧУДЕСНО.
	„СВЕТИ ПЕТЪР“ Е НЕЩО ВЪЗХИТИТЕЛНО.
	ДО СКОРО ВИЖДАНЕ.
	ЦЕЛУВКИ, МИЦИ И ФРЕД
C$
	Това означаваше, че съм пристигнала благополучно. Ако бе имало усложнения, щях да напиша: ВРЕМЕТО Е СТУДЕНО И ФРЕД ИМА ДИЗЕНТЕРИЯ. СЛАВА БОГУ, ЧЕ СЪЩЕСТВУВА ЕНТЕРОВИОФОРМ! ЦЕЛУВКИ, МИЦИ И ФРЕД.
	Реших най-напред да изпратя картичката и после да мисля за парите и боята за коса. Изпих си кафето, доядох последната гризина и надянах другия робсак, който бях купила — бял, на сиви и бледоморави ромбчета. Забелязах, че нощницата ми се е цепнала по шева някъде до бедрото. Дали ще се отпусна съвсем сега, когато няма кой да ме гледа и да ме дебне за тези грехове. „Защо не се грижиш по-добре за себе си — питаше един глас — нямаш ли стремежи?“ _Игли и конци_, продължих списъка аз.
	Завързах на главата си шала с розовите конни полицаи и сложих очилата за слънце. Вече не валеше, но все още беше мрачно; очилата щяха да изглеждат странно, но нямаше как. По извитата калдъръмена улица поех нагоре към пазарния площад, съпроводена от строгите погледи на старите жени, които седяха всеки ден на стъпалата на своите заплашително праисторически каменни къщи. Имах чувството, че винаги са в траур с тези черни рокли, които едва побираха огромните им грозни тела; а във вълнените чорапи краката им приличаха на суджуци. Това бяха същите старици, които ме оглеждаха вчера следобед, те си седяха така и миналата година, били са тук и преди две хиляди години. Все същите.
	_Buongiorno_, казваха те, когато минавах, аз им кимах усмихната и повтарях думата. Като че ли не изпитваха голямо любопитство към мен. Вече знаеха къде живея, каква е колата ми, знаеха, че съм чужденка и сигурно се осведомяваха за всяка покупка, която правех на площада. С какво друго може да ги заинтригува една чужденка? Смущаваше ги може би единствено фактът, че живея сама: за тях това едва ли беше естествено. Както и за мен.
	Пощата се помещаваше в предната част на една от влажните стари къщи. Вътре имаше само пейка, гише и табло за съобщения. На него с кабарчета бяха закачени снимки, които ми напомняха нашите съобщения за издирване на престъпници. На пейката седяха няколко полицаи или може би войници, облечени в униформи, останали от времето на Мусолини: високи твърди ботуши, бричове с кантове и нашивки с житни снопи по капаците на джобовете. Кожата на врата ми настръхна, докато стоях на гишето и се опитвах да обясня на жената, че искам марка за въздушна поща. Можах да се сетя само за _par avion_, ала това не беше на техния език. Размахах ръце като крила, чувствайки се идиотски, но тя схвана. Зад мен полицаите се разсмяха. Сигурно ще надушат паспорта ми. Имах чувството, че като разтопено желязо излъчва светлина през кожената ми чанта, че вие като сирена. Сигурно ще поискат да го видят, ще ме разпитват, ще уведомят властите… А те какво ли ще направят?
	Жената взе картичката през процепа на гишето. Щом като я получи, Сам ще ми пише доколко сме успели. Излязох, следвана от лъскавите като черни бръмбари очи на полицаите.
	Според мен планът беше добър, доволна бях от себе си, че го измислих. И изведнъж поисках Артър да разбере колко умно съм действала. Той казваше, че съм толкова разпиляна, че трудно бих могла да изляза вън от стаята, а още по-малко от страната. И беше прав — обикновено аз се изстрелвах да пазарувам с внимателно съставен списък, в който за много от покупките се бе сетил той, и се оказваше, че съм си забравила чантата, връщах се да я взема, после забравях ключовете от колата; или тръгвах, но без списъка; или пък се връщах с две кутии хайвер, пакет луксозни бисквити и половин бутилка шампанско и после търсех оправдание за тези лакомства, като му казвах, че е имало разпродажба. С изключение на първия път — през останалото време го лъжех. Сега исках да знае, че съм извършила нещо сложно и опасно, без да допусна нито една грешка. Винаги съм искала да направя нещо, което да го възхити.
	Като си спомних за хайвера, огладнях. Пресякох площада до централната бакалница, където продаваха консерви и пакетирани продукти, и купих още една кутия бисквити, сирене и някаква _pasta_. Навън до кафенето имаше стара камионетка за зеленчуци; вероятно преди бях чула нейния клаксон. Около нея се надвикваха и размахваха банкноти дебели домакини в черни памучни домашни рокли и без чорапи. Продавачът беше млад мъж с коса като грива, лъскава от брилянтин; той стоеше в дъното на камионетката, пълнеше кошниците и се шегуваше с жените. Когато се приближих, той се захили и извика нещо, от което жените се разсмяха и разпискаха. Предложи ми чепка грозде, като я разклати двусмислено, но не бях в състояние да му отговоря, речникът ми беше твърде ограничен; затова отидох на лавката за зеленчуци. Стоката не беше толкова прясна, но продавачът беше възрастен и любезен и можех да се оправя като соча с пръст.
	От месаря купих две скъпи говежди пържоли, тънки като хартия. Знаех, че ще са почти безвкусни. Месото беше от годиначета, защото никой не може да си позволи да пасе крава по-дълго, а аз така и не се научих да го приготвям както трябва. Винаги ставаше на подметка.
	Спуснах се с пакетите обратно по хълма. Червената ми кола, взета под наем от фирмата „Хърц“, бе паркирана срещу портата от ковано желязо, от която започваше пътеката. Взех колата още на летището и още в Рим я издрах на една улица, която се оказа еднопосочна — _senso unico_. Сега няколко дечурлига се бяха струпали около нея, рисуваха по праха, с който беше покрита, надничаха уплашено през прозорците, прокарваха ръце по бронята. Като ме видяха, те се отдръпнаха, скупчиха се и зашепнаха.
	Усмихнах им се, замисляйки се за очарованието на кафявите им кръгли, живи като на катерички очи; няколко от тях бяха с руси коси — поразителен контраст с маслинената им кожа, и аз си спомних, че преди десет или петнайсет века варварите са стигали дотук. Затова и всички градове бяха построени на хълмове.
	_Buongiorno_, поздравих ги аз. Те се закикотиха свенливо. Влязох през портата и заскърцах надолу по покритата със сгурия пътека. Две малки кафеникави кокошки се стрелнаха настрани. Насред пътеката спрях: опитах се да си спомня дали бях заключила вратата. Въпреки че се смятах в безопасност, не биваше да бъда невнимателна или ленива. Глупаво беше, но имах чувството, че в апартамента има някой, който е седнал на стола до прозореца и ме чака.


>>	Глава 4

	Но в апартамента нямаше никого. Беше по-празен от всякога. Приготвих обяда без произшествия — нищо не експлодира, нито изкипя — и го изядох на масата. „Скоро — помислих си аз — ще започна да ям в кухнята права, направо от тенджерите и от тиганите. Така обикновено става с хората, които живеят сами. Ще трябва да си наложа някакъв ред.“
	След като се нахраних, преброих парите си — част от тях беше в брой, другата — в туристически чекове. Както винаги, оказаха се по-малко, отколкото предполагах; ще трябва да се хвана за работа, за да изкарам още нещо. Отидох до бюрото, дръпнах чекмеджето за бельо и започнах да ровя из него, питайки се какво ме е накарало да купя едни червени бикини, върху които с черни конци беше изписано _Неделя_. Кралският таралеж, разбира се: освен всичко останало той беше и маниак на тема бельо. Бикините бяха от един комплект за уикенд; имах също _Петък_ и _Събота_, всичките избродирани на два езика. Вадех ги от целофанения плик и Кралският таралеж казваше: „Сложи си _Sunday/Dimanche_“; той обичаше образа на поруганото целомъдрие. Слагах ги. „Бомба — възкликваше Кралският таралеж. — Сега се обърни.“ Той се хвърляше върху ми като див звяр и не след дълго се озовавахме на матрака във вид на сладострастно кълбо. Имах също и сутиен в телесен цвят, който се закопчаваше отпред. _Само за влюбени_, гласеше рекламата и аз го купих, за да бъде комплект с любимия ми. Много си падах по рекламите, особено по тези, които обещаваха щастие.
	Взех със себе си това издайническо бельо, защото се страхувах, че Артър ще го намери след смъртта ми и ще се сети, че дотогава не го е виждал. Докато бях жива, никога не би отворил това чекмедже; съвсем преднамерено той не обръщаше внимание на бельото. Приятно му беше да живее с мисълта, че съзнанието му е заето с по-важни неща, което, трябва да призная, до голяма степен беше така. Затова и използвах чекмеджето за бельо като скривалище и по силата на навика все още го правех.
	Извадих черния бележник на Фрейзър Бюканън. Под него на дъното, увит в комбинезон, беше ръкописът, върху който работех, преди да умра.
	_Шарлот стоеше в стаята, където той я беше оставил, и ръцете й несъзнателно все още стискаха касетката с бижутата. В голямата камина пращеше огън, отраженията му огряваха семейните реликви от мрамор, които красяха богато орнаментираната полица на камината, но въпреки това й беше студено. В същото време лицето й гореше. Все още виждаше извивката на устните му, наклона на цинично повдигнатите вежди, мрачното му, но привлекателно лице, суровата челюст, тънките и хищни устни… Спомни си как я бе опипал с поглед, преценявайки добре очертанията на стегнатото й младо тяло, скрити само донякъде от евтината, лошо ушита рокля от черен креп. Имаше достатъчно опит с аристокрацията и знаеше как гледат на жени като нея, които не по своя вина бяха принудени да изкарват сами прехраната си. Той не бе по-различен от другите. Под черния креп гърдите й се разбунтуваха, като си помисли за униженията, които бе понасяла. Какви лицемери и лъжци! Вече беше започнала да ги мрази._
	_Тя ще постави падналите смарагди и ще си замине от Редмънд Грейндж, колкото се може по-бързо. В голямата къща я дебнеше опасност, почти я предусещаше. Спомни си загадъчните думи на кочияша Том, когато не съвсем учтиво й бе подал ръка да слезе от каретата. „Не се навъртайте около лабиринта, мис, съветвам ви“ — бе й казал той. Беше зъл и лукав мъж, с лице на плъх и развалени зъби._
	— _Какъв лабиринт? — бе запитала Шарлот._
	— _Скоро ще разберете — беше се захилил той. — Колко момичета преди вас си изпатиха. — Но не бе пожелал да каже нищо повече._
	_Някъде откъм френските прозорци се дочу звънлив женски смях… Кой би могъл да се разхожда в този късен час по терасата и при това през ноември? Шарлот потръпна, спомняйки си стъпките, които бе чула предната нощ на същото място; но когато погледна тогава от прозореца на спалнята, не видя нищо, освен луната и сенките на храстите, които вятърът люлееше._
	_Тя тръгна към вратата с намерение да се качи в стаичката си, която се намираше на етажа на прислугата. „Ето колко ме цени Редмънд — помисли си тя с презрение. — Все едно че съм гувернантка — една степен над камериерката или готвачката, но не и дама.“ Макар че, ако някога се разкриеше истината, той щеше да разбере, че тя е от семейство като неговото._
	_Извън салона Шарлот спря изумена. До стълбата, препречила пътя й, стоеше висока жена със самурена пътническа наметка. Качулката беше свалена, откривайки огненочервената й коса; корсажът на алената й рокля бе изрязан дълбоко и очертаваше извивката на белите й гърди. Виждаше се, че най-модните и скъпи шивачи на Бонд стрийт са вложили цялото си майсторство в тоалета й; и все пак под блясъка на цивилизованата изтънченост се криеше нещо хищническо. Беше зашеметяващо красива._
	_Тя гледаше втренчено Шарлот и зелените й очи блестяха на светлината на сребърния свещник, украсен с купидончета и гроздове, който държеше в лявата си ръка. „Коя сте вие и какво правите в този дом?“ — попита тя властно. Преди още Шарлот да отговори, погледът й падна върху касетката. „Бижутата ми!“ — извика тя и удари Шарлот през лицето с ръка, от която не бе свалила ръкавицата._
	— _Спокойно, Фелисия — чу се гласът на Редмънд, който изникна от мрака. — Исках да поправя бижутата ти и да те посрещна с тази изненада. Но изненаданият съм аз, защото се връщаш по-рано, отколкото очаквах. — И той се засмя сухо, подигравателно._
	_Жената, наречена Фелисия, се обърна към него със святкащи от ненавист и гняв очи и предизвикателна усмивка разкри малките й, съвършено равни бели зъби. Редмънд галантно вдигна към устните си ръката й, както беше с ръкавицата._
	Липсваха осем страници, първите осем. За миг помислих, че съм ги забравила в апартамента, където Артър непременно ще ги намери. Не, не беше възможно, не бях чак толкова немарлива. Сигурно ги е взел Фрейзър Бюканън, мушнал ги е в ръкава на сакото си, после ги е сгънал и ги е набутал в джоба си, докато е бил в спалнята, преди да успея да го пипна. Но у мен пък беше черният му бележник и този залог беше по-солиден.
	Няма да бъде много трудно да възстановя встъпителните страници. Шарлот ще се появи откъм завоя по широката, оградена с липи алея. Ще бъде в каляската на Редмънд, разбира се, не парадната, изпратена да я докара от гарата. Ще бъде здраво загърната в грозния си шал и ще се притеснява за износените си дрехи и за ожуления куфар отзад в багажника: дали ще й се подиграват слугите? После ще види имението с нежните му очертания, острите кули и цялата му атмосфера на всепроникващо зло. Надменният иконом ще я въведе в библиотеката, където, след като я остави да чака повече, отколкото трябва, ще се появи господарят на дома, за да разговаря с нея. Той ще се изненада от факта, че бижутерите реставратори са изпратили жена, и ще намекне, че тя не е за тази работа. Ще му отговори твърдо, дори малко дръзко. Той ще забележи предизвикателството в блестящите й сини очи и ще заяви, че може би е малко по-независима, отколкото е добре за нея самата.
	„В моето положение, сър — ще отговори тя с лека горчивина — човек е принуден да бъде независим.“ Шарлот, разбира се, е сираче. Баща й е по-малкият син на благородно семейство, лишен от наследство, защото се оженил за майка й — блага жена, балерина в операта. Родителите на Шарлот умират по време на епидемията от едра шарка. Тя самата се отървава само с няколко белега, от които изразът на лицето й е дори по-пикантен. Отгледана е от вуйчо си, богат скъперник, който, преди да почине от жълта треска, я накарва да изучи сегашния си занаят. Не й оставя нищо, защото я мрази, а благородното семейство на баща й не желае да има нищо общо с нея. Иска й се Редмънд да разбере, че не някакво лично желание, а нуждата я довежда в неговия дом и я поставя във властта му. Всеки трябва да яде.
	Ще ми трябва работно заглавие. „Господарят на Редмънд Грейндж“ например или още по-добре „Ужас в Редмънд Грейндж“. Страхотиите бяха един от специалитетите ми, както и историческият детайл. Или може би нещо с думата _Любов_: любовта се котира много добре. Години наред се опитвах да вмъкна любовта и ужаса в едно заглавие, но не беше лесно. „Любов и ужас в Редмънд Грейндж“ ще бъде твърде дълго, а и звучеше много като „Близнаците Бобси на Брега на залеза“. „Любовта ми беше ужас“… беше съвсем в духа на Мики Спилейн. „Жертва на любовта“ ще свърши работа в краен случай.
	Трябваше ми също пишеща машина. Пишех всичко на машина; беше по-бързо, а в моята работа бързината има голямо значение. Бях добра машинописка, в гимназията писането на машина, подобно на гърдите, се смяташе за вторичен полов белег. Може би в Рим ще мога да купя машина на старо. Тогава ще напиша встъпителните страници, ще напиша още осем-девет глави и ще ги изпратя на „Хермес букс“ с едно писмо, в което ще обясня, че съм се преместила в Италия по здравословни причини. Те не бяха ме виждали никога, знаеха само другото ми име. За тях бях бивша библиотекарка на средна възраст, възпълна и стеснителна. Всъщност почти отшелничка и при това алергична към прах, вълна, риба, цигарен дим и алкохол — обяснение, което давах, отклонявайки поканите им за обеди. Винаги се бях стремила да държа двете си имена и двете си самоличности колкото се може по-далеч една от друга.
	Романите на ужаса в различен исторически декор, които пишех, останаха тайна за Артър. Отначало работех върху тях, когато той не беше вкъщи. После започнах да се затварям в спалнята и му казвах, че уча за някакъв университетски курс: Китайско грънчарство, Сравнителна религия — курсове, които все не успявах да завърша, по простата причина че не бях записана в тях.
	Защо не му казах никога? Преди всичко от страх. Когато се запознахме, той много говореше за това, че иска жена, която да уважава за интелекта й, и аз разбрах, че няма да ме уважава, ако разбере, че съм авторка на „Тайната на имението Моргрейв“. Много исках да имам ум, достоен за уважение. Приятелите на Артър, книгите, които четеше с обяснения под линия, възгледите му ме караха да се чувствам непълноценна и някак си нелепо глупава, нещо като интелектуалния идиот на селото и ако разкриех заниманието си, сигурно щеше да стане още по-лошо. Тези книги, на чиито корици бяха нарисувани мрачни, зловещи замъци и изплашени девици в къси нощници, с разпилени от вятъра коси и ококорени като на болни от базед очи, застанали на пръсти, готови да побегнат, щяха да бъдат окачествени като най-долнопробен боклук, защото експлоатираха масите, подкупваха ги чрез забравата, която предлагаха и утвърждаваха унизителната теза за жената като безпомощна и преследвана. Така беше, знаех го, но не можех да спра.
	— Ти си интелигентна жена — би казал Артър. Той винаги започваше така, преди да направи разбор на някой мой провал, но и вярваше в това. Вбесяваше се от мен, като баща, чиито умни деца получават лоши бележки.
	Той нямаше да разбере. Не би могъл да разбере ни най-малко жаждата на моите читателки, естествената им необходимост от бягство — нещо, което самата аз разбирах прекрасно. Животът е бил суров към тях, те не са се борили, не са намерили сили за съпротива и той ги е унищожил така лесно, както вятърът пука сапунените мехури. За тях бягството не беше прищявка, а необходимост. Те трябваше да избягат по някакъв начин. И когато бяха крайно изморени, за да търсят свои пътища, чакаха ги моите книги — в дрогерията на ъгъла, добре опаковани като другите успокоителни хапчета. Можеха да ги гълтат като тях, бързо и незабелязано, докато сешоарът втвърдява буклите около пластмасовите ролки или тоалетното масло превръща кожите им в розово кадифе, оставяйки по стените на ваната ръб, който по-късно ще изчистят с „Аякс“; от него ръцете им ще замиришат на болница и тогава съпрузите им ще кажат, че у тях има толкова секс, колкото в един парцал. После ще скърбят, че не са красиви, за отлитащата си младост… Знаех всичко за този вид бягство. То бе съпровождало детството ми.
	Героините на моите книги бяха просто фигурантки: без ясно изразени черти, с лица от пластилин, които читателките можеха да оформят по свое подобие, като прибавят малко красота. В стотици хиляди домове тези прикривани самоличности се надигаха нощем от делничните легла на своите собственички и се впускаха в заплетени и изкусителни приключения, които не можеха да бъдат споделени с никого и най-малко със съпрузите, хъркащи като упоени, защото сънуваха, че прекарват времето си с някоя мацка от „Плейбой“. Познавах добре читателките си — това бяха моите съученички, пред които минавах за арабийка. Участвах доброволно в разни комитети, украсявах физкултурния салон с надписи от рода на „ХЕЙ, ЗДРАВЕЙ“ и „ДОБРЕ ДОШЛИ, ТАНЦЬОРИ“, а после се прибирах вкъщи и докато те танцуваха, ядях сандвичи с фъстъчено масло и четях романчета. Аз бях мис Личност, доверена и истинска приятелка. Те ми казваха всичко.
	Сега за тях можех да бъда кръстницата вълшебница, въпреки всичките им видими недостатъци — тънките прасци, грозните косъмчета над горните устни (срещу които така категорично се обявяваха рекламите, наблъскани на последните страници на филмовите списания) и загрубялата гъша кожа на лактите им. Притежавах сила, която можеше да ги превръща от тикви в чисто злато. До проблемите на войната, на политиката и до експедициите по Амазонка — другите големи възможности за бягство, в повечето случаи не ги допускаха; те не проявяваха голям интерес към футбола или хокея, защото не умееха да ги играят. Защо да ги лишавам от замъците, от техните преследвачи и принцове и в края на краищата кой, по дяволите, беше Артър, за да говори за социална хармония? Понякога ми се повдигаше от неговите проклети теории и идеологии. Вярно е — търгувах с надеждата, предлагах представа за един по-добър, макар и абсурден свят. Но толкова ли беше ужасно? Според мен не се различаваше много от алтернативата на Артър и приятелите му, а беше и точно толкова реалистична. „Значи, ти се интересуваш от народа, от работниците — питах го мислено аз, когато нощем насаме си търсех оправдание. — Е, знай тогава, че народът и работниците четат точно такива книги, поне за жените съм сигурна, ако въобще им остава време за четене и те не могат да приемат социалния реализъм на «Честни изповеди». Те четат моите книги. Проумей го най-сетне.“
	Но това щеше да бъде прекалено, би означавало да бръкна в най-чувствителното и свято кътче на душата му. По-добре беше да подходя от материалистично детерминистична гледна точка: „Артър, оказва се, че умея да върша точно това, бива ме за него. Открих го случайно, после глътнах въдицата, станах професионалистка и сега това е единственият начин да си изкарвам прехраната. Както казват курвите, защо, по дяволите, да ставам келнерка? Ти все говориш, че жените трябва да се стремят към пълноценност, осъществявайки се в смислен труд, и все ми натякваш, че трябва да се захвана с нещо от този род. Е, това е моята работа и за мен тя има смисъл. И едва ли съм търтей, защото съм написала вече петнайсет такива книжки“.
	Артър обаче нямаше да ме разбере. Марлийн, неговият идол, беше работила като словослагателка три месеца („не можеш истински да разбереш работниците, ако не си била сред тях“) и за Артър, който беше сноб, това беше много.
	„Горкият Артър — помислих си аз — как ли седи сам-самичък в апартамента, заобиколен от останките на нашия брак. Какво ли прави точно в този момент? Дали не мушка червените и оранжевите ми рокли в някоя торба с надпис «За инвалиди», дали не изхвърля на боклука гримовете от чекмеджето ми? Или може би разлиства тетрадката с рецензии, които, обхваната от детинска възбуда, започнах да събирам в първите седмици след излизането на «Ясновидката»?“ Колко наивно беше да помисля, че най-после те ще започнат да ме уважават… Тетрадката ще отиде на боклука заедно с всичко, което остана от мен на отвъдния бряг. Какво ще си запази за спомен — ръкавица, обувка?
	Може би се разкайва, съжалява… Това беше нова мисъл: и той като мен изпитва тъга, дори печал. Мина ми през ум, че може би съм несправедлива към него. Ами ако вече не ме мрази, ако се е отказал да отмъщава. Може би бях извършила голямо зло спрямо него, нещо безвъзвратно. Дали да не му изпратя анонимна картичка от Рим — _Джоун не е мъртва, подпис: един приятел_ — за да го ободря?
	Трябваше да му вярвам повече. От самото начало трябваше да бъда честна, да дам израз на чувствата си, да му кажа всичко. (Но ако познаваше истинската ми същност, дали щеше още да ме обича?) Лошото идваше от това, че се стараех да запазя илюзиите му непокътнати и не беше трудно — изискваше се само известна сдържаност: просто никога не му казвах нищо важно.
	Но едва ли по-голямата честност би могла да ме спаси, помислих си аз; това щеше да стане с по-голяма непочтеност. От опит знаех, че прямотата и свободният израз на чувствата водят само до едно нещо. До нещастие.


>	Част втора

>>	Глава 5

	Пуснеш ли от кутия за червеи само един, след него ще тръгнат и останалите. Така казваше леля Лу; тя обичаше да използва различни поучителни поговорки, някои от тях известни, а други, измислени от нея самата. Например чувала съм да казват: „Три пъти мери, един път режи“, но не и „След котката може да дойде и котето“, или „Не брой зайците, преди да излязат всичките от цилиндъра“. Леля Лу отдаваше голямо значение на дискретността, но само когато ставаше въпрос за важни неща.
	Това бе една от причините да не разказвам на Артър много за майка си. Ако бях започнала да му говоря за нея, той много скоро щеше да разбере каква съм аз. Заради него измислих друга майка — мила, кротка жена, която почина от много рядка болест — мисля, че беше лупус — малко след като се запознах с него.
	За щастие той не изпитваше голямо любопитство към моето минало, защото ми разказваше твърде много за своето собствено. Знаех всичко за майка му: как твърдяла, че е усетила мига, в който заченала Артър, и още тогава, докато бил в утробата й, посветила живота му на църквата (Англиканската), как заплашвала, че ще му отреже палците, когато на четири години го хванала, че се пипа. Знаех как ненавижда и нея, и вярата й в непосилния труд и усъвършенстването, по което, колкото и да е странно, той приличаше на нея. Знаех и за ужаса, който е изпитвал от нейната педантичност, намерила въплъщение в лехите с цветя, които го карала да плеви. Разказвал ми бе и за ненавистта й към пиенето, а също и за бара на баща си в дома на правниците във Фредериктън, за който не искаше да си спомня. Там запушалките на шишетата представлявали миниатюрни главички на шотландци, перверзно изобразени като зърна на женски гърди, или поне аз така си ги представях. Знаех и за многобройните истерични писма на майка му, с които по една или друга причина — политика, религия, секс — се е отказвала от него. Едно такова писмо се получи, когато научила, че живеем заедно, и това тя не можа да ми прости.
	Слушах предано разказите за тези ужаси и несправедливости отчасти с надежда, че постепенно ще започна да го разбирам, но по-скоро по навик. В определен период от живота си бях добра слушателка, научих се да слушам, преценявайки, че след като за друго много не ме бива, по-добре е да се науча да слушам. Тогава слушах всеки, който искаше да говори, мънках по нещичко, когато очакваха това от мен, успокоявах, без да взимам страна, бях като възглавница, на която можеха да се отпуснат. Дори започнах да подслушвам по вратите, по автобусите и в ресторантите, но не беше същото, тъй като липсваше разговорът. Ето защо ми беше лесно да слушам Артър и накрая знаех много повече за майка му, отколкото той за моята, но и от това нямах голяма полза. Знанието не означава непременно сила.
	Все пак му казах нещо, което не му направи толкова голямо впечатление, колкото очаквах: майка ми ме бе кръстила на Джоун Крофорд*. Това нейно решение си остана за мен загадка. Дали ме е кръстила на Джоун Крофорд, защото е искала да бъда като екранните й героини — красиви, амбициозни, коравосърдечни, безпощадни към мъжете — или защото е искала да успея в живота? Според майка ми Джоун Крофорд работила зверски, притежавала силна воля и се издигнала от нищото. Дали не ми бе дала чуждото име, защото не е искала да имам свое собствено. А всъщност и Джоун Крофорд не е имала свое име. Истинското й име е било Лусил льо Сюер, което щеше да ми подхожда повече. Луси Потната. Когато бях на осем или девет години, майка ми често се заглеждаше в мен и казваше замислено: „Като си помисля, че те кръстих на Джоун Крофорд“. В такива случаи ме свиваше стомахът, усещах някаква тежест и умирах от срам; знаех, че ме порицава, но и до ден-днешен не съм сигурна за какво точно. Джоун Крофорд не беше само име. В действителност тя носеше известен трагизъм — имаше големи, сериозни очи, нещастни устни, високи скули и все й се случваха лоши неща. Може би по това си приличахме. Имаше и нещо още по-важно: Джоун Крофорд беше слаба.
	[* Известна холивудска звезда. — Б.пр.]
	А аз не бях и това е едно от многото неща, които майка ми не можа напълно да ми прости. Отначало бях просто закръглена; на първите снимки в албума на майка си бях едно здраво бебе, но по-едро от останалите, и единствената особеност бе, че никога не гледах във фотоапарата. Вместо това се опитвах да напъхам нещо в устата си: играчка, ръка, шише. Снимките бяха подредени в серии; макар и да не пълнеех повече, не успях да се освободя от така наречената бебешка тлъстина. Когато станах на шест години, на снимките изведнъж се сложи край. По това време сигурно майка ми се е отчаяла от мен, защото обикновено тя ги правеше; може би не е искала вече да регистрира растежа ми. Решила е, че не ставам за нищо.
	Осъзнах това доста скоро. Майка ми ме бе записала в балетна школа, където една жена, на име мис Флег, която беше почти толкова слаба и винаги недоволна, както и майка ми, преподаваше степ и балет. Часовете се провеждаха в едно дълго помещение над някаква месарница и си спомням как, като се влачех нагоре по прашната стълба, миризмата на стърготини и сурово месо отстъпваше пред душните изпарения от изтощени крака, примесени с одеколон „Ярдлей“, който мис Флег употребяваше. Майка ми предприе тази стъпка, от една страна, защото беше модерно седемгодишни момиченца да учат балет — холивудските мюзикъли бяха все още популярни — и от друга страна, защото се надяваше, че така ще поотслабна. Тя сподели това не с мен, а с мис Флег; тогава все още не ми казваше, че съм дебела.
	Обичах балетната школа. Дори танцувах доста добре, макар че понякога мис Флег удряше силно по пода с показалката си и казваше: „Джоун, миличка, недей да подскачаш като мече“. Като повечето малки момиченца аз идеализирах балерините. Балетът беше измислен точно за момичетата. Често лепях късия си, топчест нос по витрините на бижутерските магазини, гледах с ококорени очи фигурките върху китайските музикални кутии — блестящи дами в чупливи розови поли, с твърди керамични глави, украсени с рози, и си представях как летя във въздуха, носена от слаб мъж в черно трико, лека като хвърчило, облечена в някаква преправена дантелена покривка, с коса, обсипана с бляскави камъни, сияеща като самата надежда. В часовете проявявах голямо усърдие, не се разсейвах и дори се упражнявах у дома, завита в стара дантелена завеса от банята, която измолих от майка си тъкмо когато се канеше да я натъпче в кофата за боклук. Преди да ми я даде, тя я изпра — ненавиждаше мръсотията. Мечтаех за сатенени палци, но мис Флег казваше, че сме много малки и че костите на краката ни още не са се втвърдили. Така че трябваше да се примиря с черни пантофки, които се придържаха за крака с един прозаичен ластик.
	Мис Флег беше жена с идеи; в наши дни сигурно биха я нарекли творец. Въображението й, разбира се, нямаше голям простор за действие, тъй като учеше дечурлигата на елементарни стъпки — това беше повече въпрос на тренировка, но тя се развихряше при подготовката на ежегодния пролетен концерт. Той трябваше преди всичко да направи впечатление на родителите, но също и на самите момиченца, та да поискат да ги запишат отново следващата година.
	Мис Флег беше хореографката на цялата програма. Тя изработваше също декорите и реквизита, измисляше костюмите и раздаваше кройки на майките, които трябваше да ги ушият. Майка ми не обичаше да шие, но заради това събитие се захвана за работа, кроеше и тропосваше като всички останали майки. Може би въпреки всичко тя все още не се беше отказала от мен, може би все още смяташе, че усилията й не са напразни.
	Мис Флег организира концерта по възрастови групи, съответстващи на класовете, в които бяхме включени. Те бяха пет: Малячки, Дългучки, Кльощи, Средни и Пубертетки. Под сухата й външност, дългите й кокалести ръце, косата, дръпната назад в кок, и тънките като паяжина вежди — по-късно разбрах, че ги изписва с молив, се криеше сантименталност, която даваше тон на хрумванията й.
	Аз бях Малячка, факт сам по себе си противоречив, защото освен че бях по-пълна от всички в класа, бях започнала да ставам и по-висока. Но аз не обръщах внимание на това, дори не го забелязвах, защото с всеки изминал ден ме обхващаше все по-лудо вълнение за концерта. Часове наред се упражнявах в сутерена — единственото място, за което имах разрешение, след като, без да искам, бутнах и счупих холната лампа на майка ми. Тя беше част от един комплект и представляваше ананас от бял порцелан със златни орнаменти. Въртях се край пералната машина и си тананиках, правех реверанси пред печката (тогава тя гореше все още с въглища), носех се между чаршафите, които съхнеха на въжето, сгънати на две, и когато, капнала от умора и покрита с въглищен прах, се качвах обратно горе, насреща виждах майка си, захапала карфици. Тя ме изкъпваше, като жулеше здравата, после ме качваше на един стол и ме караше да се въртя бавно. Едва се удържах на едно място дори когато трябваше да ми пробва костюмите.
	Макар и от друго естество, нетърпението на майка ми не бе по-малко от моето. Може би вече съжаляваше, че ме е записала в балетна школа. Първо, защото не отслабвах, и, второ, защото сега, когато репетирах, вдигах два пъти по-голям шум отпреди — особено когато играех степ в хола, обута в лачени обувки с метални върхове и токове, което ми беше забранено. А освен това костюмите също я притесняваха. Макар и да бе следвала точно указанията, тя не можеше да ги докара както трябва.
	Костюмите бяха три, защото Малячките изпълняваха три номера: „Сезонът на лалетата“ — традиционен холандски балет, при който се нареждахме с партньорите си и размахвахме ръце, наподобявайки вятърни мелници; „Вдигай котва“ — степ с бързи въртения и отдаване на поздрави (това беше скоро след края на войната и военните мотиви бяха все още на мода), и „Лудориите на пеперудите“ — изящен танц с бързи, нежни стъпки, който най-много отговаряше на моята представа за същността на балета. Най-много харесвах този танц, както и костюма за него: къса, прозрачна поличка, като на истинските балерини, стегнат корсаж с презрамки, корона, обсипана с пайети, с нещо като пипалца, и чифт оцветени целофанени крила, опънати на закачалки, с които ни снабди мис Флег. Копнеех за крилата най-много, но за да не ги повредим, ни забраниха да ги слагаме до деня на самото тържество.
	Точно този костюм създаваше най-много неприятности на майка ми. Другите бяха по-лесни: холандският костюм се състоеше от дълга, набрана пола, черен корсаж и бели ръкави, а и без това бях отзад. За „Вдигай котва“ щяхме да бъдем в юнкерски униформи, поръбени с ширит в бяло и синьо и тук нямаше нищо трудно, защото те бяха с високи яки, дълги ръкави и без набор в талията. Сложиха ме на задната редица заради височината ми; не бях сред трите избранички, всичките с къдри като на Шърли Темпъл, които имаха соло номера с барабанчета, направени от кутии за сирене. Този факт не ме натъжаваше много, защото бях хвърлила око на главния момент в танца на пеперудите… Това беше дует с единственото момче в класа на име Роджър. Леко бях влюбена в него и таях надежда, че момичето, което беше определено да танцува с него, ще се разболее и тогава аз ще го заместя. Затова заедно с моята роля почти бях научила и нейната.
	Стоях изправена на стола, майка ми бодеше по мен карфици и въздишаше; после ме караше да се въртя бавно, мръщеше се и забождаше още карфици. Не беше трудно да се разбере какво я тревожи: в късата, розова поличка с очертана талия, голи ръце и крака изглеждах просто смешна. Възстановявам всичко това от гледна точка на някой възрастен, амбициозен и превзет като майка ми или мис Флег; но все пак сигурно съм изглеждала отвратително, почти като изкуфяла бабичка, направо неприлична, с полюшващи се бедра, с подутинки там, където по-късно щяха да бъдат гърдите ми, с ръце, възпълни от лактите нагоре, и с безформена талия: не съм била много по-различна от някоя застаряваща танцьорка. Тогава, в началото на 1949 година, биха казали, че не е редно деца като мен да се показват толкова разголени на публични места. Затова нищо чудно, че се влюбих в деветнайсетия век: ако се съди по мръсните картички от онова време, тогава плътта е била смятана за добродетел.
	Майка ми се опита да се пребори с костюма, като го удължи с още един волан, за да прикрие очертанията ми и подплати корсета, но напразно. Дори и аз самата малко се слисах, когато най-сетне тя ми позволи да се видя в трикрилото огледало над тоалетката й. Макар и да бях твърде малка, за да се безпокоя от размерите си, не видях ефекта, към който се стремях. Не приличах на пеперуда. Но бях убедена, че с крилата ще бъде съвсем друго. Дори тогава все още се надявах на някаква магическа промяна.
	Генералната репетиция беше следобед, а концертът — същата вечер. Интервалът беше толкова кратък, защото концертът щеше да се състои не в помещението над месарницата, където беше много тясно, а в училищен салон, нает само за една събота. Майка ми ме заведе, носейки костюмите в картонена кутия за дрехи. Сцената бе малка и ехтеше, но затова пък имаше завеси от бледолилаво кадифе; опипах ги при първия удобен случай. Пространството зад тях трептеше от всеобщо вълнение. Имаше много майки. Някои от тях бяха предложили услугите си да гримират момичетата и сега рисуваха по лицата на своите и чуждите дъщери, като слагаха тъмночервено червило на устните и черен аркансил на миглите, от който те щръкваха като бодили. Тези, които бяха вече готови и облечени, стояха до стената, за да не развалят костюма си, безучастни като жертви в храм. По-големите ученички се разхождаха и бъбреха; за тях това не беше така важно, не им се случваше за първи път, а и репетицията им бе по-късно.
	„Сезонът на лалетата“ и „Вдигай котва“ минаха без засечки. Сменяхме костюмите си зад кулисите, ръце и крака се размахваха в невероятна бърканица, кискахме се нервно, закопчавахме се едни — други, затваряхме циповете си. Цяла тълпа се беше скупчила около единственото огледало. Дългучките, които се редуваха с нас, изпълниха своя номер „Мърльо, мърльо писанче“, а мис Флег стоеше зад кулисите, следеше, тактуваше с показалката и от време на време подвикваше. Беше много напрегната. Когато обличах костюма на пеперудата, видях, че майка ми стои до нея.
	Тя трябваше да бъде долу, на първия ред, на един сгъваем стол, където я бях оставила да пуши и да полюшва единия си крак, обута в обувки с висок ток без пръсти, с ръкавици, сложени на скута, но ето че сега говореше с мис Флег. Мис Флег погледна към мен, после се приближи, следвана от майка ми, и се спря, като ме гледаше съсредоточено със стиснати устни.
	— Разбирам какво имате предвид — обърна се тя към майка ми.
	Когато по-късно си спомнях с негодувание тази сцена, все си мислех, че без намесата на майка ми мис Флег нямаше да забележи нищо, но може би не съм права. Това, което тя виждаше, което и на двете беше ясно, бе превръщането на нейния весел, артистичен, възвишен танц „Лудориите на пеперудите“ в нещо смешно и непристойно поради присъствието на едно дебело момиченце, което приличаше не толкова на пеперуда, колкото на гигантска гъсеница или още по-точно на бял червей.
	Мис Флег не можеше да понесе това. За нея крайният ефект беше всичко. Тя искаше да я поздравят, но от все сърце, без съжаление или със сдържани усмивки? Сега я разбирам, но тогава не можех. Във всеки случай нейната изобретателност не я изостави. Тя се наведе, сложи ръка на кръглото ми голо рамо и ме дръпна в един ъгъл. После клекна и втренчи властните си черни очи в моите.
	— Джоун, миличка — каза тя — искаш ли да бъдеш нещо специално?
	Усмихнах се неуверено.
	— Искаш ли да направиш нещо за мен, миличка? — попита тя сърдечно.
	Кимнах. Обичах да помагам.
	— Реших да изменя малко танца — продължи тя. — Реших да прибавя една нова роля и понеже ти си най-умното момиче в класа, избрах теб за нея. Мислиш ли, че ще се справиш, скъпа?
	Достатъчно добре я познавах, за да зная, че тази любезност е подозрителна, и все пак налапах въдицата. Закимах енергично, поласкана, че е избрала точно мен. Може да ме е определила за дуета с Роджър, може би ще ми даде по-големи, по-забележителни крила. Изгарях от нетърпение.
	— Добре — каза мис Флег, като ме хвана здраво за ръката. — Сега ела бързо да си сложиш новия костюм.
	— Каква ще бъда? — попитах аз, докато ме отвеждаше.
	— Нафталинено топче, миличка — отговори тя кротко, сякаш това бе най-естественото нещо на света.
	Изобретателният й ум, а вероятно и натрупаният опит й бяха помогнали да си създаде основно правило за излизане от подобни ситуации: ако се случи да станеш за смях и не можеш да го предотвратиш, най-добре е да се преструваш, че го правиш нарочно. Научих това правило доста късно, без да го осъзнавам. Почувствах се обидена и изоставена, когато стана ясно, че мис Флег иска да си сваля ефирната пола с пайетите и да облека един от белите мечешки костюми, с които Средните изпълняваха номера „Мечета на пикник“. Тя също поиска да си сложа на врата голяма табела с надпис „НАФТАЛИНЕНО ТОПЧЕ“: „Така всички ще могат да разберат какво играеш ти, миличка“. Тя самата щяла да направи табелата в паузата между репетицията и представлението.
	— Мога ли да си сложа крилата? — попитах аз, започвайки да прозирам цялата чудовищност на жертвата, която искаше от мен.
	— Ти пък, кой е чувал за нафталинено топче с крила? — отвърна тя с тон, който трябваше да мине за духовит, но беше делови.
	Според нейната идея аз трябваше да се явя с белия костюм и с табелата, когато пеперудите свършват вече своята лудешка игра, и подскачайки тромаво между тях, да ги изплаша и те да се разбягат. „Чудно ще бъде“ — каза ми тя.
	— Мен ми харесваше танцът, както си беше — подхванах аз предпазливо. — Не искам да го променяме. — Бях готова да се разплача; може би вече се бях разплакала.
	Мис Флег промени позицията. Тя приближи лице до моето, така че видях отблизо бръчките около очите й и усетих стария мирис на лоша паста за зъби в устата й, и каза бавно и отчетливо:
	— Ще правиш каквото ти казвам, иначе въобще няма да участваш в танца. Ясно ли е?
	Да не участвам въобще, беше твърде много за мен. Капитулирах, но си платих за това. Наложи се да стоя в костюма на нафталиненото топче с ръката на мис Флег на рамото ми, докато тя обясняваше на останалите Малячки, изящни като неземни същества в своите шумящи поли и лъскави крила, промяната на плановете и моята нова главна роля. Те ме гледаха, свили в презрение начервените си устни; не се хванаха на въдицата.
	Прибрах се у дома заедно с майка си, отказвайки да говоря с нея, защото ме предаде. Прехвръкваше сняг, макар че беше април, и аз се радвах, защото тя беше с белите си обувки без пръсти и краката й щяха да се намокрят. Отидох в банята и заключих вратата, за да не влиза; после плаках неудържимо, легнала на пода с лице, забито в пухкавото розово килимче. След това примъкнах коша за пране и се качих върху него, за да се видя в огледалото. Гримът ми беше потекъл, по бузите имах черни ивици, сякаш бях плакала със саждени сълзи, и лилавите ми устни бяха размазани и подути. Какво не ми харесваха? Та аз можех да танцувам.
	През заключената врата на банята майка ми отправяше известно време молби, после започна да заплашва. Излязох, но отказах да ям: така освен мен щеше да страда и друг. Майка ми изтри грима с крем „Пондс“, като ме хокаше, че сега трябва отново да ме гримират, и пак тръгнахме за салона. (Къде ли е бил баща ми? Нямаше го там.)
	Стоях до кулисите, изпълнена със завист, запарена и зачервена в омразния костюм, слушах покашлянията на публиката и скърцането на сгъваемите столове преди началото, после гледах движенията на леките като звън пеперуди, които аз самата знаех наизуст, и то, без съмнение, по-добре от останалите. Най-лошото беше, че все още не можех напълно да разбера защо постъпиха така, защо под прикритието на привилегия ме унизиха.
	Когато дойде моментът, мис Флег ме избута и аз излетях на сцената, опитвайки се според нейните указания да изглеждам колкото се може повече като нафталинено топче. После започнах да танцувам. Танцът нямаше определени стъпки, защото никой нищо не ми показа, така че аз го измислях в движение. Размахвах ръце, блъсках се в пеперудите, въртях се и колкото се може по-силно тропах с крака по дъсчения под на паянтовата сцена, докато тя се разтресе. Буквално се хвърлих в ролята, това бе танц на гнева и унищожението, сълзи течаха по бузите ми под козината. Пеперудите трябва да умрат. След това краката ме боляха дни наред. „Това не съм аз — повтарях си аз — те ме карат да се държа така“; и въпреки че бях скрита в мечешкия костюм, който подскачаше заедно с мен и ме изпотяваше, имах чувството, че съм гола и изложена на показ, сякаш този нелеп танц разкриваше истината за мен и всеки можеше да я види.
	Пеперудите се разбягаха като по даден знак и за мое голямо учудване аз останах в средата на сцената с лице към публиката, която не само се смееше, но и бурно ръкопляскаше. Дори когато красавиците, тези миниатюрни изящества, се появиха отново за поклона, смехът и ръкоплясканията продължиха и няколко души, които вероятно са били бащи, а не майки, се провикнаха: „Браво, нафталинено топче!“. Учудих се, че някои от тях, изглежда, харесваха моя костюм повече от красивите костюми на другите, макар че беше грозен и безформен.
	След концерта мис Флег получи поздравления за безценното хрумване с нафталиненото топче. Дори майка ми изглеждаше доволна. „Много добре се представи“ — каза тя, но въпреки това онази нощ аз плаках за пречупените си криле. Вече никога няма да имам възможността да ги използвам, тъй като бях решила, че през есента няма да се върна в балетната школа, колкото и да я обичах. Вярно, обърнаха ми по-голямо внимание, отколкото на другите, но не бях сигурна, че точно такова внимание ми трябваше. Освен това кой би се оженил за нафталинено топче? По-късно, под различна форма, този въпрос често ми бе задаван от майка ми.


>>	Глава 6

	В началото всеки път, когато премислях тази случка, скрила лице под възглавницата или намерила убежище в заключената баня, ме обземаха същият гняв, безпомощност и чувството, че съм предадена, които бях изпитала навремето. Но постепенно започнах да гледам на нея като на абсурд, особено когато ми идваше наум да я разкажа някому. Вместо да разобличат несправедливостта, която бе извършила майка ми, те вероятно щяха да ми се изсмеят. Трудно е да се изпита искрено съчувствие към едно дебело седемгодишно дете, навлечено с костюм на нафталинено топче и накарано насила да танцува. Представата, която възниква, е твърде комична. Виж, ако се обрисувам като слабичко и чаровно момиченце, за тях цялата история ще бъде трогателна и крайно несправедлива. Разбрах това още когато бях на десет години. Ако Дездемона беше дебела, щеше ли някой да се вълнува дали Отело я удушава, или не? Защо винаги по кориците на най-долнопробните списания за мъже, момичетата, които нацистите измъчваха, бяха красиви? Ефектът щеше да бъде съвсем друг, ако те бяха дебели. У мъжете това би предизвикало смях, а не чувство за неприличие или сексуална възбуда. При все че пълните, непривлекателни жени могат да бъдат измъчвани точно толкова, колкото и слабите. Дори повече.
	Година след фиаското в балетната школа, когато бях осемгодишна, напуснахме тясната къща близнак, в която живеехме, и се преместихме в малко по-голямо жилище — тясно бунгало, близо до един от супермаркетите „Лоблоз“. Съвсем не приличаше на къщите, които според майка ми съответстваха на човек като нея, но все пак бе по-добро от временните квартири, разнебитените апартаменти и таванските етажи на разни стари сгради, с които трябваше да се примиряваме преди. Това означаваше ново училище, нов квартал и майка ми реши, че най-лесният начин да се приобщя, както каза тя, е да ме запише в Браунис*. Тя остана вярна на себе си и не избра най-близката школа, която посещаваха повечето момичета от моя клас. Вместо това се спря на една по-отдалечена школа, намираща се в по-добър квартал, където ходеха деца от най-различни училища. Замисълът й обаче не оправда нито една от целите, които си бе поставила. Така не можах да опозная съученичките си и освен това във вторник, когато бяха заниманията в школата за скаути, трябваше да излизам от училище по-рано, за да стигна там навреме; а в Браунис ме възприемаха като пришълка, дошла отвъд границата.
	[* Училище за момичета скаути между седем и единайсетгодишна възраст, където обучението се извършва въз основа на вярата в доброто кафяво джудже, познато от шотландския фолклор, което помага на хората. — Б.пр.]
	Дотам се отиваше с трамвай, а за да стигна до трамвайната спирка, трябваше да прекося една от многото долчинки, които прорязваха града. Майка ми изпитваше ужас от тази долчинка: тя беше обрасла с лози и буренясали шубраци, беше осеяна с върби и храсталаци и зад всеки от тях майка ми виждаше по някой извратен тип, някоя стара отрепка, някой полудял от пиене мръсник, който измъчва деца или още по-лошо. (Понякога ги наричаше „ексхибиционисти“*, което винаги ме караше да се замислям за Канадското национално изложение.) Тя ми дръпваше по една реч за тях всеки вторник, преди да тръгна за училище, облечена още от сутринта с кафявата униформа и обувките, които бях лъснала усърдно предната вечер. „Няма да говориш с никакви лоши мъже — казваше тя. — Ако някой се приближи към теб, когато пресичаш дола, бягай с все сила.“ Тя изричаше това предупреждение, докато закусвахме, и гласът й подсказваше, че колкото и бързо да тичам, няма да успея да избягам. Бях обречена и в такива случаи овесената каша, която ядях, се превръщаше в голяма бучка и падаше направо на дъното на стомаха ми. Тя обаче никога не ми обясняваше как изглеждат тези хора, какво ще направят, ако ме хванат, с което даваше пълен простор на въображението ми. А отгоре на всичко ми говореше така, че ме караше да се чувствам виновна, като че ли аз самата бях посадила храстите в долчинката и бях скрила зад тях лошите мъже, и ако ме хванеха, това щеше да бъде мое дело.
	[* На английски изложение, изложба е „ексибишъл“ и героинята прави буквална връзка с думата. — Б.пр.]
	За да се пресече долчинката, трябваше да се слезе по дълъг, чакълест хълм и после да се мине по доста стар мост. Той бе наклонен на една страна, някои от дъските бяха напълно изгнили, така че през тях се виждаше колко е висок. После трябваше да се върви нагоре по една пътека, където, като някакви зли пръсти, листата и клоните почти те докосваха. Аз тичах надолу по хълма и по моста, но когато стигах до мястото, откъдето трябваше да се изкачвам, вече бях съвсем изтощена и започвах да вървя. Това беше най-опасната част от пътя.
	След като ходих няколко пъти самичка, майка ми бе осенена от ново хрумване. Както повечето от нейните идеи, то бе по-лошо от самия проблем. Тя откри, че и някои други майки от нашата страна на моста имат същите аспирации или поне бяха записали дъщерите си в същата школа за скаути. Знаех това, но не й казвах, защото тези момичета бяха по-големи от мен, посещаваха по-горни класове и освен това изпитвах страх от тях. Макар че маршрутът ни до школата бе един и същ, аз винаги се движех на безопасно разстояние пред или след тях, а в трамвая гледах да ни делят поне четири седалки. Но в този период от живота си майка ми се проявяваше, като голяма организаторка, тя се свърза по телефона с другите майки и уреди да отивам до школата с тези момичета. Те ме изнервяха, но все пак се чувствах малко по-сигурно, когато прекосявахме долчинката.
	За беда, въпреки ужасите, свързани с отиването до Браунис, аз боготворях школата дори повече от балетното училище. При мис Флег всеки трябваше да се стреми да бъде по-добър от останалите, а тук всички трябваше да се стремим да бъдем еднакви — идея, която започна да ми се струва много привлекателна. Харесваше ми, че носим широки униформи със странни военни барети и връзки, че учим едни и същи ритуални стихове, ръкостискания и поздрави и че пеем дружно:
P>
	Пред възрастните можем да отстъпим,
	пред себе си не би отстъпил никой.*
	[* Стиховете в книгата преведе Огняна Иванова. — Б.р.]
P$
	В обучението бяха включени дори и малко танци. В началото на всяко занимание поставяхме върху тревисто зелено килимче от кече фетиша на групата — една доста раздърпана гъба от папиемаше. После сивокосата жена в синя униформа на Водачка, намигвайки, се провикваше „Кукумяу“ и ние по шест в редица се втурвахме от четирите ъгъла на стаята и изпълнявахме някакъв главозамайващ, лудешки танц, като викахме колкото имахме глас думите на групата, към която принадлежахме. Моите бяха:
P>
	Ето бързат момиченца малки
	да помагат на своите майки.
P$
	Това не беше напълно вярно: аз не помагах на майка си. Тя не ми позволяваше. Направих няколко опита, но тя не беше доволна от резултатите. Единственият начин, по който бих могла да й угодя, бе да се превърна в някой друг, но тогава все още не го бях разбрала. Майка ми не можеше да приеме небрежността, с която оправях леглата, нито пък можеше да прежали счупените чинии, когато бършех съдовете. Не й беше никак приятно да стърже загорелите тенджери след кулинарните ми опити („сладкиш“ бе едно от изискванията в теста на Браунис) или пък да пренарежда масата, след като я бях сложила точно наопаки. В началото се опитвах да й правя сюрпризи, които също бяха част от съветите в наръчника на Браунис. Една неделя й поднесох на табла закуската в леглото, но се препънах и я полях с напоените в мляко корнфлейкс*. Друг път лъснах хубавите й, тъмносини велурени обувки с черна боя. А веднъж взех да хвърлям кофата с боклука, която беше много тежка за мен, и я изпуснах, като слизах по задното стълбище. Майка ми не беше от най-търпеливите; много скоро заяви, че предпочита да върши всичко сама, вместо да го оправя след мен. Тя употреби думата „несръчна“, с което ме разплака. Така бях освободена от домашната работа — преимущество, което осъзнах много по-късно. Това обаче съвсем не ми пречеше да пея непоколебимо познатите думички, марширувайки около гъбата сред облаците прах и миризма на мухъл с по една влажна ръка, вкопчена в моите.
	[* Тестени храни за закуска. — Б.пр.]
	Дамата, която ни ръководеше, бе известна като Кафявата кукумявка; кукумявката, както ни обясниха, означавала мъдрост. Никога няма да забравя вида й: тя имаше лице като изсушена ябълка, сребристосива коса и святкащи очи, които веднага забелязваха всяко тъмно петънце на вълшебните ни месингови значки, мръсните нокти или лошо завързаните обувки. За разлика от майка ми тя бе безпристрастна и мила, и ни пишеше точки за добри намерения. Бях напълно омаяна от нея. Просто не беше за вярване, че една голяма жена, по-възрастна дори от майка ми, може да кляка на пода и да изрича неща от рода на „Кукумяу, кукумяу“, или пък: „Когато момичетата скаути извият своето вълшебно хоро, те могат да вършат всякакви чудеса!“. Кафявата кукумявка се държеше така, като че ли вярваше във всичко това и мислеше, че и ние вярваме. Това бе нещо неочаквано: да срещна някой по-наивен и от мен. Понякога ми ставаше жал за нея, като знаех как се щипем, бутаме и ръчкаме през Времето за размисъл или какви физиономии правят момичетата зад гърба й, когато казвахме: „Обещавам да изпълнявам дълга си пред бога и пред краля и да помагам на хората всеки ден, особено на най-близките си“. Кафявата кукумявка имаше една по-млада помощничка, известна като Светлокафявата кукумявка. Като всеки заместник, тя беше по-хитра и по-малко я обичахме.
	Трите момичета, с които преминавах долчинката, когато имахме занимания в Браунис, се казваха Елизабет, Марлийн и Лин. Те бяха по на десет години и скоро щяха да се включат в групата на Водачките; това преминаване по-нагоре се наричаше „полет“, ако кандидатката бе успяла да получи вече Златните крила. В противен случай се налагаше да върви. Без съмнение Елизабет щеше да полети: тя беше покрита със значки като дипломатически куфар. Това се отнасяше и за Марлийн, но не и за Лин. Елизабет водеше група от шест момичета и имаше две нашивки на ръкава си. Марлийн беше Пикси*, а за Лин не мога да си спомня. Възхищавах се от Елизабет и се страхувах от другите две, които по доста противен начин се надпреварваха да спечелят вниманието й.
	[* Определен чин в движението, чийто отличителен знак е специална шапчица. — Б.пр.]
	Отначало по време на дългия и опасен път до трамвайната спирка те ме търпяха. Наредиха ми да вървя малко зад тях, но това бе съвсем незначителна цена за защитата, която получавах срещу невидимите лоши мъже. Така изтекоха септември и октомври, листата пожълтяха, окапаха и вече ги горяха на купчини по тротоарите, което тогава все още не беше забранено. Децата прибраха летните кънки, въжетата за скачане и три четвъртите чорапи отстъпиха на дългите. Заедно с тях облякохме и зимните палта. Дните ставаха по-къси и ние се връщахме вкъщи по тъмно, а мостът бе осветен в двата края само с по една слаба крушка. Когато започна да вали, ни караха да ходим с гамаши — солидно подплатени гащи, които навличахме върху полите си. При това те се набираха в чатала и за да се държат, слагахме тиранти. По онова време не разрешаваха на момичетата да ходят с панталони на училище.
	Мракът, зимата, гамашите, пухкавият сняг, натежал по върбовите клони в дола, така че образуваха синкава арка над моста, бялата гледка, която се разкриваше от него и би трябвало да ме радва — споменът за всичко това за мен е свързан с много мъка. Защото точно тогава Елизабет и компанията й откриха моята тайна: те успяха да разберат, че се разплаквам много лесно. В нашето училище не бе прието момиченцата да се удрят, да се бият или да търкат сняг в лицата си и те наистина не го правеха. Междучасията прекарвахме в двора за момичета, където всички шепнеха и заговорничеха. Думите не бяха прелюдия към война, а самата война — заобиколна, подмолна война, която нямаше край, защото не се предприемаха решителни действия, не се нанасяха съкрушителни удари, защото не съществуваше момент, в който да кажеш _Предавам се_. Тази, която се разплачеше първа, бе загубена.
	Елизабет, Марлийн и Лин бяха в други класове, иначе щяха да открият слабостта ми по-рано. Макар и осемгодишна, аз все още ревях пред хората; много лесно се засягах, въпреки острите забележки на майка ми да се държа както подобава на възрастта ми. Самата тя имаше неумолим, категоричен поглед, очи, които никога не трепкаха и не се навлажняваха; мина доста време, преди да започна да я разплаквам — това бе същинска победа, когато най-сетне го постигнах.
	Елизабет бе водачка на Гномите и аз бях една от петте, които я следваха през тези прашни вторници, изпълнени с ритуали, раздаване на значки и шиене на копчета. Нещастието ме сполетя, когато се учехме да правим възли. След като овладяхме рифовия възел, Светлокафявата кукумявка, която бе специалистка по възлите, реши, че сме готови за следващия — възел около дърво, и започна да ни го показва, като метна през облегалката на стола връвта, на която носеше прекрасна, сребърна свирка — повод за много завист. Направо станах кривогледа от съсредоточение. Наблюдавах така усърдно, че не можах да видя нищо, и когато дойде моят ред да повторя това вълшебство, въжето се изплъзна от пръстите ми като макарон и аз съвсем се обърках. Заради мен Светлокафявата кукумявка направи още една демонстрация, но резултатите бяха същите.
	— Джоун, ти не внимаваш — заяви Светлокафявата кукумявка.
	— Не е вярно — отговорих аз искрено.
	Светлокафявата кукумявка се напуши. За разлика от Кафявата кукумявка тя много добре знаеше какво става зад гърба й и затова беше мнителна. Тя възприе протеста ми като безочливост. „Вижте какво, гноми, ако не искате да работим заедно, отивам при групата Пикси. Сигурна съм, че те имат много по-голям интерес към учението.“ И тя излезе с бодра крачка, като прибра и свирката. Разбира се, аз веднага се разциврих. Ненавиждах несправедливите обвинения. Мразех и справедливите обвинения, но когато имаше явна неправда, ми беше по-тежко.
	Елизабет присви очи. Тъкмо щеше да каже нещо и довтаса Кафявата кукумявка, която винаги бе на поста си, и ведро подхвана:
	— Хайде, Джоун, хайде, нали знаеш, че тук не обичаме нещастните физиономии; ние обичаме доброто настроение. Не забравяй: „Сърдитко Петко — празна му торбата, а веселите ще литнат с крилата“.
	От това аз заревах още по-силно и се наложи да ме заведат в съблекалнята, докато си възвърна усмивката, достойна за скаута, както заяви Кафявата кукумявка. „Трябва да се научиш да се владееш“ — продължи тя мило и ме погали по баретата, докато се тресях и се давех от плач. Тя не знаеше колко много неща включва това.
	Същата синьо-черна вечер, когато на път за дома снегът скърцаше под краката ни, Елизабет се спря под последната улична лампа преди моста и погледна другите. После, без всякакво предупреждение, те хукнаха надолу по хълма, заливайки се от смях, и преди да се усетя, изчезнаха в мрака на дола, като викаха: „Лошият човек ще те фане“. Така останах сама на върха на хълма и трябваше да премина сама. Най-напред започнах да ги викам, после се затичах след тях, но те вече бяха много напред. Вървях по моста, подсмърчах, триех разсополивения си нос в ръкавиците и се оглеждах страхливо назад, макар че, разбира се, нито един мъчител на деца или любител на показни действия, който е що-годе с всичкия си, не би бродил навън при температура около нулата. В такова време те дебнеха по гарите или в църквите, но аз не го знаех. С пухтене изкачих и последната височина; там горе те се бяха скрили и ме чакаха.
	— Ревла такава — заяви Елизабет с презрение и наслада и това определи поведението им към мен до края на годината.
	Те се забавляваха, като измисляха какви ли не номера. Понякога просто офейкваха, друг път заплашваха, че ще офейкат. Или пък заявяваха, че бягат, за да ме накажат за нещо, което съм направила или не съм направила през деня: скачала съм много тромаво на вълшебното хоро, не съм стояла достатъчно изправена, връзката ми била измачкана или ноктите ми — мръсни, или просто защото бях дебела. Понякога ми казваха, че няма да избягат или се кълняха, че ще се върнат да ме вземат, ако направя едно или друго: караха ме например да лазя по снега и да лая като куче, или да замерям с топка някоя минаваща възрастна жена, при което ме сочеха и се кикотеха: „Тя я хвърли! Тя я хвърли!“. Друг път ме питаха: „Какво ще ти направи лошият човек, ако те хване?“. Не беше достатъчно само да кажа, че не зная; тогава те пак хукваха и се кискаха, закрили устните си с ръце: „Тя не знае, тя не знае“. Една вечер стоях половин час на върха на хълма и с разтреперан глас изпях сто пъти: „Ние сме малки скаути, целта ни е помощта безкористна!“, преди да осъзная, че те няма да изпълнят обещанието си да се върнат, за да ме вземат. Веднъж, когато се спускахме в дола, те ме накараха да си лепна езика на една желязна ограда, но времето не беше толкова студено и езикът ми не замръзна, както се надяваха.
	Странното бе, че Елизабет бе тази, която поставяше условията, нареждаше и командваше, но аз знаех, че другите две ги измислят. Лин особено бе много изобретателна; защото нейната позиция бе несигурна, липсваше й воля и лесно можеше да стане като мен. Не споделях с майка си нищо, защото усещах, че независимо от това, което ще каже, ще бъде на тяхна страна. „Защитавай се сама“ — ще ме посъветва тя. Нима бе възможно нейната дъщеря да се окаже дрипа?
	Понякога, когато стоях изоставена в мрака и студа, почти се надявах, че най-после лошият човек ще изскочи някъде от дола и ще извърши това, за което бе предопределен. Така, след като ме отвлече или убие, те ще бъдат наказани и най-после ще бъдат принудени да се разкаят. Представях си го как израства от снега и започва бързо да се изкачва като лавина, тръгнала в обратна посока — висок, много висок, в черен костюм, с посиняло лице, покрито цялото с лед, със зачервени очи и разрошени коси, с дълги, остри като ледени шушулки зъби. Той ще бъде страшен, но поне ще сложи край на мъката ми, която вече продължаваше толкова дълго и сякаш щеше да бъде вечна. Той ще ме отвлече безследно. Дори и майка ми ще съжалява. Веднъж дори буквално го чаках, броях шепнешком, мислейки, че ще дойде, докато стигна до сто, после до двеста, но мина много време, закъснях с половин час за вечеря и майка ми беше бясна.
	— Какво си правила? — попита тя.
	— Играх — отговорих аз и тя ми каза, че съм себелюбива и егоистка.


	Снегът най-сетне се превърна в лапавица и после във вода, която се стичаше по хълма в две поточета от всяка страна на пътеката; тя беше цялата разкаляна. Мостът се просмука с влага, замириса на гнило, върбовите клонки постепенно се покриха с жълт цвят, наизвадихме въжетата за скачане. Дните отново нараснаха и един следобед, когато за разнообразие Елизабет не побягна, а просто обсъждаше с останалите какво могат да направят, един мъж наистина се появи.
	Той стоеше на другия край на моста, малко отстрани на пътеката и държеше пред себе си букет жълти нарциси. Беше симпатичен, нито стар, нито млад, облечен с хубаво палто от туид и съвсем не изглеждаше дрипав или окаян. Беше гологлав, косата му с цвят на карамел редееше и слънчевата светлина се отразяваше в предната част на темето му. Вървях напред, както ми бе заповядано (те обичаха да ме следят изотзад), другите бяха потънали в кроежите си и аз го видях първа. Той ми се усмихна, аз също се усмихнах, после той вдигна нарцисите по-нагоре и изведнъж се видя отвореният му цип и странното парче месо, провиснало от процепа на панталона.
	— Гледайте — извиках аз на другите, като че ли съм открила нещо интересно. Те погледнаха, разпищяха се и хукнаха нагоре по хълма. Така се стреснах — от тях, не от него — че не мръднах.
	Мъжът изглеждаше малко слисан. Приятната му усмивка изчезна, той се извърна, загърна палтото си и тръгна по моста в обратна посока. После се върна, поклони ми се леко и ми подаде нарцисите.
	Другите чакаха горе на улицата, скупчени на безопасно разстояние. „Какво каза той? Какво направи? — разпитваха те. — Не разбра ли, че това беше лошият човек? Бива си те“ — призна намусено Елизабет. Ето че все пак веднъж успях да им направя впечатление, макар че не бях сигурна защо; човекът въобще не ме уплаши, дори ми се усмихна. Харесах и нарцисите, но все пак ги хвърлих в една яма, преди да се прибера. Умът ми стигна да се сетя, че няма да мога да дам задоволително обяснение на майка си откъде ги имам.
	Следващия път, когато се връщахме, момичетата се държаха много мило към мен и аз си помислих, че сега, след дългия изпитателен срок, ще ме смятат за своя приятелка. Изглежда, беше точно така, защото Елизабет попита: „Искаш ли да влезеш в нашия клуб? Нали знаеш, че имаме клуб?“. За първи път чувах за него, макар че в училище клубовете бяха популярни; да, разбира се, аз исках да се включа в клуба. „Най-напред трябва да извършим церемонията — обади се Марлийн. — Не е трудно.“
	Церемониите ни бяха ясни, обучението на малките скаути бе изпъстрено с тях и мисля, че в това, което последва, те използваха някои детайли от ритуала „Да се обединим“. Повеждаха ни по едни бутафорни плочи, на които пишеше: Бодрост, Послушание, Добро настроение и Усмивки, след това всеки трябваше да си затвори очите и да го завъртят три пъти, докато останалите припяваха:
P>
	Завърти ме, обърни ме, покажи ми
	горския дух,
	погледнах във водата и видях…
P$
	На това място трябваше да си отворим очите, да погледнем в омагьосаното езерце, което представляваше ръчно огледало с наредени наоколо изкуствени цветя и керамични зайчета, и да кажем „Себе си“. Вълшебната дума.
	Затова, когато Елизабет каза: „Затвори си очите“ — аз ги затворих. Марлийн и Лин ме хванаха за ръцете и усетих, че завързват очите ми с нещо меко. След това ме поведоха надолу по хълма, предупреждавайки ме за дупките и камъните. Почувствах моста под краката си, завъртяха ме няколко пъти, после тръгнахме обратно, но вече не знаех накъде. Започнах да се страхувам.
	— Не искам да бъда в клуба — казах аз, но Елизабет ме успокои: „Искаш, как да не искаш, ще видиш, че ще ти хареса“. И отново ме поведоха.
	— Застани тук — отсече Елизабет и аз усетих зад себе си някаква твърда повърхност. — Сега прибери ръцете си до тялото.
	Разбрах, че омотават нещо около ръцете ми, после около тялото ми и след това затягат.
	— Сега — започна Елизабет със същия успокояващ глас — ще те оставим тук на лошия човек.
	Другите две изпаднаха в страшен кикот и ги чух как побягнаха. Вече знаех къде съм: бяха ме завързали с въжето за скачане на Елизабет за стълба в края на моста, точно там, където предната седмица видяхме човека. Започнах да хленча.
	После спрях. Сигурно гледаха, за да видят какво ще направя, и затова реших да не правя нищо. Незабелязано започнах да въртя ръце, за да разбера дали е възможно да се освободя. Въжето бе завързано здраво, така че трябваше да чакам, докато им омръзне и дойдат да ме отвържат. Знаех, че не могат просто да ме изоставят: това би било твърде много. Ако не се прибера, майка ми ще се обади на техните майки и тогава щяха да си изпатят здравата.
	Отначало чувах смеха им откъм върха на хълма, дори един път се провикнаха: „Как ти се харесва клубът?“. Не отговорих. Този път наистина прекалиха. Но след известно време вече чувах само монотонното чуруликане на птиците в долчинката и после започна да застудява. Сигурно си бяха отишли с намерение да се върнат по-късно, но после са ме забравили.
	Подсмърчах тихичко и се извивах във въжето, опитвайки се да сложа едната си ръка върху другата, да придърпам възела и да го развържа, когато чух стъпки по моста. Замръзнах: може би беше някой лош човек, може би най-после щеше да ме сполети нещо страшно, макар че видът ми едва ли е бил примамлив обект за сексуално нападение — дебело, разсополивено осемгодишно момиче в скаутска униформа. Тъкмо тогава един глас каза: „Какво е това?“ — и превръзката бе свалена от очите ми. (Това беше скаутската връзка на Марлийн.)
	Мъжът не беше нито стар, нито млад: носеше палто от туид и вестник под мишница. Той ми се усмихна, но аз съвсем не бях сигурна дали това е човекът от миналата седмица, защото сега беше с шапка. Тогава бях гледала най-вече в плешивеещата глава и в нарцисите. За разлика от онзи този пушеше лула. „Вързали са те, а?“ — попита той, когато го погледнах с подути, недоверчиви очи. После клекна и ме развърза.
	— Здрави възли — отбеляза той. Попита ме къде живея и аз казах. „Ще те заведа у вас“ — реши мъжът. Обясних, че е излишно, че зная пътя, но той заяви, че вече се стъмва и че малките момичета не трябва да ходят сами по това време. Хвана ме за ръка и тръгнахме нагоре по хълма.
	Изведнъж срещу нас се появи запъхтяна майка ми. Косата й се развяваше, беше без ръкавици и когато се приближи, видях, че е разярена. Скрих се зад палтото на мъжа, но тя ме изтегли и ме удари по лицето. За първи път.
	— Какви си ги вършила? — изкрещя тя.
	Стоях мълчаливо и я гледах втренчено, не заплаках и това й се видя още по-неестествено. Бях решила никога вече да не плача на публични места, но, разбира се, не удържах на това решение.
	В този момент се намеси мъжът. Той обясни как ме е намерил завързана, как ме е отвързал и предложил да ме придружи до къщи. Тогава майка ми стана прекомерно любезна, както се държеше винаги с възрастните. Ръкуваха се и тя ме отведе. Изпълнена с добродетелно възмущение, тя се обади по телефона на другите майки и с училището за скаути се свърши. Това не беше никак хубаво, защото на мен там наистина ми харесваше. След леля Лу, Кафявата кукумявка бе една от най-симпатичните жени, които познавах тогава, тя ми липсваше.
	Майка ми използва този случай като пример за моята безпомощност и липса на разум.
	— Глупава си, щом си се оставила да те изиграят така — заяви тя.
	— Мислех, че са ми приятелки.
	— Кои приятелки ще те завържат така, а? И то в дола. Кой знае какво можеше да се случи. Можеха да те убият. Просто си имала късмет, че е минал онзи симпатичен човек и те е развързал. Това е.
	— Майко — започнах аз тържествено с горещото желание да изкупя вината си, без да зная точно как — може би като й покажа, че греши? — Мисля, че беше лош човек.
	— Не ставай идиотка — отсече тя. — Този мил човек!
	— Мисля, че беше същият. Мъжът с нарцисите.
	— Какъв мъж с нарциси! — подскочи тя. — Какво си правила?
	— Нищо — отговорих аз, биейки щур отбой. Първият червей пролази от кутията и другите щяха да го последват. Майка ми беше недоволна. Освен всичко друго сега бях обвинена, че крия от нея някои неща: трябвало да й кажа веднага.
	Така и все още не знаех дали това беше мъжът с нарцисите, или не? Спасител или злодей беше този, който ме развърза? Мина ми дори една още по-объркваща мисъл: възможно ли е един човек да бъде и едното, и другото?
	Не един път прехвърлях тази загадка в ума си, като се опитвах да натъкмя в едно цяло чертите на мъжа с нарцисите. Но той ми се изплъзваше, променяше очертанията си като карамелен бонбон или дъвка, изчезваше в някаква мъглявина, а от нея се подаваха заплашителни пипалца на плътта или вързаното на възли въже, които се превръщаха след това в жизнерадостен слънчев взрив от жълти цветя.


>>	Глава 7

	Ето един от честите кошмари, свързани с майка ми: вървя по моста, а тя седи на слънце от другата му страна, говори с някого — мъж, чието лице не мога да видя. Когато стигам до средата на моста, той рухва — нещо, от което винаги ме е било страх. Изгнилите му дъски се пропукват и пропадат, мостът се накланя и започва да се свлича бавно към дола. Аз се опитвам да избягам, но вече е много късно, лягам и се мъча да уловя откъсналата се половина, но тя се надига, сякаш се опитва да ме отхвърли. Викам майка си, която все още може да ме спаси, може да притича, да протегне ръка, да ме изтегли при себе си на твърдата земя… Но тя не го прави, продължава да разговаря, не забелязва, че става нещо. Дори не ме чува.
	В другия сън седях в ъгъла на спалнята на майка ми и я гледах как се гримира. Като малка това ми се случваше често и както майка ми, така и аз го смятахме за нещо специално, за привилегия, от която тя ме лишаваше, когато искаше да ме накаже. Тя знаеше, че козметичната й колекция ме хипнотизира: червила, ружове, парфюми и изящни шишенца, които мечтаех да притежавам, яркочервен лак за нокти (понякога като изключително възнаграждение ми се позволяваше да си лакирам ноктите на краката, но никога на ръцете. „Още си малка“ — казваше тя), малки пинсети, различни пили за нокти. Забранено ми беше да ги пипам. Разбира се, аз го правех, когато я нямаше, но те бяха така педантично подредени на тоалетката и в чекмеджетата, че трябваше много да внимавам, за да не личи, че съм ги пипала. Майка ми имаше орлово око за всичко, което не беше на мястото си. По-късно започнах да тършувам по всички чекмеджета и бюфети, докато научих какво има в тях до последната подробност; след това продължих да го правя не за да задоволявам любопитството си — вече всичко ми бе известно, а заради чувството за опасност. Тя ме залови само два пъти, и то в началото: веднъж изядох едно червило (дори тогава, на четиригодишна възраст, се сетих да сложа обратно капачката на гилзата, да я прибера в чекмеджето и да си измия старателно устата; как е разбрала, че съм аз?), а другия път бе, когато не можах да устоя на изкушението да си покрия цялото лице със сини сенки за очи, за да видя как изглеждам в синьо. След това седмици наред бях осъдена на изгнание. Веднъж почти щях да се издам, когато намерих някакъв странен предмет, нещо като гумена мида, грижливо прибран в една кутия. Умирах от желание да попитам какво е, но не смеех.
	— Хайде, Джоун, седни сега кротичко и гледай как мама си прави лицето — казваше тя, когато беше в настроение. След това увиваше плътно пешкир около врата си и се захващаше за работа. Някои от нещата, които правеше, изглеждаха наистина болезнени; например намазваше се между двете вежди с нещо подобно на кафяво лепило, което загряваше в малко канче, после го дърпаше силно и там оставаше червено петно; а понякога се намазваше с розова кал, която се втвърдяваше и напукваше. Често се мръщеше сама на себе си и клатеше глава, като че ли бе недоволна; случваше се и да си говори сама, забравила сякаш че аз съм там. Вместо да я радват, тези сеанси, изглежда, я натъжаваха, защото като че ли съзираше зад или в огледалото някакъв мимолетен образ, който не можеше да улови или да възпроизведе. Затова на финала винаги беше малко сърдита.
	Наблюдавах процедурите очарована и онемяла. Мислех, че майка ми е много хубава, дори по-хубава, когато бе гримирана. Ето какво правех в съня: седях и гледах втренчено. Макар тоалетките на майка ми да ставаха толкова по-луксозни, колкото повече печелеше баща ми, тя винаги имаше и трикрило огледало, за да се вижда отвсякъде. В съня аз я гледах и изведнъж осъзнавах, че вместо три отражения тя има три истински глави, които излизаха на три отделни вратове от покритите й с пешкира рамене. Това не ме плашеше, защото беше просто потвърждение на нещо, което винаги съм знаела; но отвън пред вратата стоеше един мъж, който всеки момент щеше да отвори и да влезе. Ако той види, ако разбере истината, нещо ужасно ще сполети не само нея, но и мен. Исках да скоча, да изтичам до вратата и да го спра, но не можех да се мръдна и вратата бавно започваше да се отваря…
	С годините сънят се изменяше. Вместо да искам да спра мистериозния мъж, аз седях и исках той да влезе. Исках да открие тайната й, тайната, която знаех само аз: майка ми беше чудовище.
	Не си спомням някога да съм я наричала нещо друго, освен майко, да съм се обръщала с някое от познатите детински умалителни; навярно съм го правила, но тя вероятно не ме е насърчавала. Нашите отношения станаха служебни много рано. Тя бе менажерът, създателят, агентът, аз трябваше да бъда продуктът. Предполагам, че едно от най-важните неща, които изискваше от мен, бе благодарност. Тя искаше да се развивам добре, но това да бъде нейна заслуга.
	Нямаше точно определени планове за мен. Те бяха неясни, но затова пък големи и каквото и да постигах, то никога не беше достатъчно. Нейното упорство не бе постоянно, имаше дни и дори седмици, когато тя напълно забравяше за мен. Увличаха я други проекти, например да пребоядиса спалнята или да устрои голям прием. Дори на няколко пъти започваше работа: беше търговски пътник, а веднъж постъпи в едно ателие по вътрешна архитектура и трябваше да търси лампи и килими, които да отговарят на цветовите решения на обзавежданите стаи. Но никъде не можа да се задържи дълго, отчайваше се лесно, работата не беше за нейното равнище и тя просто напускаше.
	Казваше, че не била енергична и амбициозна, макар да беше и двете. А може би не бе достатъчно енергична и амбициозна. Ако поне веднъж бе наясно какво точно иска и наистина можеше да го доведе докрай, тя нямаше да ме възприема като упрек към самата себе си, въплъщение на своя собствен неуспех и на депресията й — огромен, безформен облак първична материя, неподатлива на каквато и да е обработка, за която би получила признание.
	В представата за нея, която носех в съзнанието си години наред, подобно на железен медальон, тя седеше пред тоалетката, лакираше ноктите си в кървавочервен цвят и въздишаше. Имаше тънки устни, но с червилото ги очертаваше дебело, за да прилича на Бети Дейвис*, и резултатът бе странна двойна уста, при което собствените й устни прозираха през фалшивите. Дори когато наближаваше четиридесетте, тя все още бе привлекателна жена, успяла да запази фигурата си. На младини имала много почитатели. В албума й имаше снимки, на които бе облечена официално или пък по бански костюми, в компанията на различни млади мъже. Тя гледаше във фотоапарата, а те гледаха нея. Особено често се срещаше един млад мъж в бял спортен костюм и голяма кола. Казваше, че почти била сгодена с него.
	[* Холивудска звезда. — Б.пр.]
	Нейни снимки като момиче обаче нямаше никакви, нито на родителите й, на двамата й братя или пък на сестрата, която по-късно научих, че имала. Тя почти никога не говореше за семейството си или за някогашния си живот, макар че аз успях да разбера някои неща за него. И майка й, и баща й са били много строги, много религиозни хора. Не били богати; баща й работел като началник-гара към железопътната компания „Канейдиън пасифик“. Тя направила нещо, което ги обидило — така и не научих точно какво — избягала от дома си на шестнайсет години и повече не се върнала. Работила на различни места, била чиновничка, келнерка. На осемнайсет години станала келнерка в един курорт в Мускока, където по-късно се запознала с баща ми. Младите мъже от снимките бяха курортисти. Можела да носи официалните си рокли или да ходи по бански костюм само в почивния си ден.
	Баща ми не е бил на почивка там — това не беше в стила му. Запознал се случайно с майка ми, когато се отбил да види някакъв приятел. Имаше няколко техни снимки преди сватбата, на които баща ми изглеждаше притеснен. Майка ми държеше ръката му като кучешка каишка. После сватбеният им портрет. След това няколко снимки на майка ми сама, които сигурно е направил баща ми. Оттам нататък бях само аз — с лиги, потекли по завивките, захапала плюшени животни или юмруците си; баща ми отишъл да воюва, оставяйки я бременна, и нямало кой да я снима.
	Баща ми се върна чак когато бях на пет години и дотогава беше само име в разказите на майка ми, в които всеки път имаше съществени различия. Понякога той беше прекрасен човек, който щеше да се върне скоро и да направи живота ни много по-добър, да го изпълни с приятни изненади: щяхме да живеем в по-голяма къща, да се храним по-добре, да имаме повече дрехи и хазаинът веднъж завинаги щеше да бъде поставен на мястото му. Друг път, когато ставах нетърпима, той беше олицетворение на възмездието, Страшния съд, който най-сетне ще ми даде да разбера; или пък (и мисля, че това най-добре изразяваше истинските й чувства) — безсърдечен подлец, който я напуснал, оставяйки я да се оправя сама с всичко. Денят, в който най-сетне той се върна, аз почти не бях на себе си, разкъсвана между надеждата и страха: какво ще ми донесе, ще ми направи ли нещо? Добър ли е, или лош? (Според двете определения на майка ми, добрите мъже помагаха на жените, а лошите им причиняваха злини.) Но когато му дойде времето, един непознат влезе, целуна майка ми, после мен и седна на масата. Той изглеждаше много изморен и говореше малко. Не донесе нищо и не направи нищо, и това си остана негов стил.
	През по-голямата част от времето той просто отсъстваше. Понякога обаче му се налагаше да се върне оттам, където витаеше, обратно в действителността и тогава дори и той преживяваше мигове на своя скромна драма. Помня един неделен ден през 1955 г. — тогава бях тринайсетгодишна. Седях в кухничката и унищожавах половин портокалов сладкиш, за което по-късно щяха да ми се карат. Бях изяла вече едно парче и знаех, че заради него ще изприказват толкова приказки, колкото за половината от сладкиша, затова продължавах да ям бързо, опитвайки се да го излапам целия, преди да са ме хванали.
	По това време ядях методично, настойчиво и упорито всичко, до което можех да се добера. Майка ми и аз водехме истинска война, а спорната територия бе моето тяло. Не бях напълно сигурна в това, макар че донякъде се досещах, но винаги реагирах срещу брошурките с диети, които оставяше на възглавницата ми, срещу обещанията й за дрехите (официални рокли с тюлени фусти и банелени сутиени, закачливи малки роклички, полички с тесни талии и глупави кринолини), които щеше да ми купи, ако, разбира се, отслабна, за да ми стават, срещу попарващите забележки за размерите ми, срещу молбите й да мисля за здравето си (щяла съм да умра от сърдечен удар или да получа високо кръвно), срещу специалистите, при които ме изпращаше, и хапчетата, които ми предписваха, изяждайки още едно шоколадово блокче или двойна порция пържени картофи. Издувах се видимо, неумолимо, пред очите й, втасвах като тесто, сантиметър по сантиметър, тялото ми настъпваше срещу нея през масата, в това поне бях непобедима. Бях висока един и шейсет и пет, все още растях и тежах седемдесет и пет килограма.
	Както и да е: бях в кухничката и поглъщах половин портокалов сладкиш. Беше 1955 година — неделя. Баща ми седеше на едно кресло във всекидневната и четеше някаква история за убийства — любимият му начин за отмора. Майка ми се беше отпуснала на канапето и се правеше, че чете книга по детска психология — тя наистина отделяше време за този въпрос и бог й е свидетел, че правеше всичко по силите си — но всъщност четеше „Лисицата“, исторически роман за Борджиите. Аз вече го бях прочела, тайно. В двата края на канапето имаше по една миниатюрна възглавничка от лилав сатен и тези две възглавнички бяха свещени, ритуални предмети, които не биваше да се местят. Самото канапе „Честърфийлд“ бе тапицирано с някакъв грапав тъмнорозов плат със сребърни нишки. То беше покрито с прозрачен найлон, който се сваляше, когато имахме гости. Килимът — в тон с възглавничките, бе също покрит с по-плътен найлон. Абажурите на настолните лампи бяха обвити в целофан. Баща ми бе обут в чехли от кафява кожа. Майка ми и аз се бяхме нагласили по подобен начин, тъй като по това време тя ни забраняваше да ходим с обувки у дома. Къщата бе нова и тя току-що бе приключила с наредбата й. След като най-после всичко бе на мястото си, тя не даваше нищо да се пипа, да се праши или размества, докато не дойдеше отново мигът, когато разбираше каква грешка е направила. Тогава отново се появяваха бояджии и носачи и настъпваше хаос.
	Майка ми не искаше нейните стаи да бъдат по-различни от стаите на другите хора, дори не искаше да са по-хубави. Тя искаше да бъдат приятни, като на всички останали, макар че представата й за останалите се изменяше всеки път, когато увеличаваха заплатата на баща ми. Може би затова стаите ни приличаха на музейни експозиции или по-точно на витрините на „Итънс“ или „Симънс“ — тези вълшебни дворци в центъра на града, опасани от трамвайни релси, към които леля Лу ме повеждаше винаги през декември. Разбира се, ние не отивахме да разглеждаме мебелите, а се отправяхме към другите витрини, където под нежните звуци на звънчетата, чрез различни механизми се въртяха феи, животни и червенобузести джуджета. Когато пораснах достатъчно, за да участвам в покупките на коледните подаръци, леля Лу бе тази, която ме водеше. Веднъж заявих, че няма да купя коледен подарък на майка си. „Но, скъпа — каза леля Лу — ще я наскърбиш.“ Не смятах, че майка ми е способна на подобно чувство, но отстъпих и й купих пяна за баня в красив, розов гумен лебед. Тя не я използва нито веднъж. Знаех предварително, че ще бъде така, и накрая я употребих аз.
	Изядох и последното парче от сладкиша и станах, бутайки масата с корема си. Чехлите ми бяха огромни и пухкави — в тях краката ми изглеждаха два пъти по-големи. Повлякох се шумно и намусено, пресякох трапезарията, влязох във всекидневната и минах покрай родителите си и техните книги, без да казвам нищо. Бях си създала навика да се тътря тихо, но не и незабележимо през стаите, в които се намираше майка ми; това беше нещо като анти модно ревю, показ, чрез който исках да види и да разбере колко малък е ефектът от нейните мърморения и молби.
	Възнамерявах да изляза в преддверието и после със стъпка, достойна за Снежния човек, да се кача горе така, че да разтърся цялата стълба. После щях да си вляза в стаята и да пусна някоя плоча на Елвис Пресли точно толкова високо, колкото да потисна желанието й да ми направи забележка. Вече бе започнала да се тревожи от факта, че губи способността да общува с мен. А аз нямах определени планове, действах просто според някакво неясно усещане, пасивен инстинкт. Знаех само, че искам да чуя „Хотелът на страданията“, като увелича тона колкото се може по-високо, без да има последствия от това.
	Но точно когато прекосявах стаята, изведнъж някой задумка на входната врата. Някой удряше по нея със свити юмруци; после се чу шум от сгромолясващо се тяло и прегракнал мъжки глас изкрещя: „Ще те убия! Копеле такова, ще те убия“.
	Замръзнах. Баща ми скочи от креслото си и се преви в боксьорска стойка. Майка ми отбеляза докъде е стигнала и затвори книгата; после свали очилата си за четене, които висяха на сребърна верижка на врата й, и погледна с раздразнение към баща ми. Очевидно виновният беше той: кой би могъл нея да нарече копеле. Баща ми се изпъна и тръгна към вратата.
	— А, мистър Къри, вие ли сте — каза той. — Радвам се, че сте отново на крака и че излизате.
	— Ще те съдя — крещеше гласът. — Ще те съдя до дупка! Защо не ме остави на мира? Всичко опропасти! — Гласът вече ридаеше провлечено и хрипливо.
	— Сега сте малко разстроен — обади се баща ми.
	Другият глас ридаеше:
	— Ти обърка всичко! Този път го направих както трябва и ти го обърка! Не искам да живея…
	— Животът е дар — заяви баща ми с кротко достойнство, в което имаше лека нотка на порицание, напомняща за любезния зъболекар, който даваше обяснения за наядените зъби по телевизора ни, купен преди две години. — Затова трябва да сте благодарен. Да почитате живота.
	— Какво знаеш ти! — избоботи гласът. Последва трополене, гласът затихна, долавяха се само думи, сподавени като бълбукащи подводни мехурчета. Баща ми затвори тихо вратата и се върна във всекидневната.
	— Не ми е ясно защо го правиш — възкликна майка ми. — Те никога не са признателни.
	— Какво прави? — намесих се аз ококорена, нарушавайки от любопитство клетвата си за мълчание. Досега никога не бях чувала мъж да плаче и фактът, че понякога това може да се случи, ме възпламени.
	— Когато хората правят опит да се самоубият — каза майка ми — баща ти ги връща отново към живота.
	— Невинаги, Франсиз — допълни тъжно баща ми.
	— Достатъчно често — заяви майка ми и отново отвори книгата си. — До гуша ми дойде от тези оскърбителни среднощни обаждания. Наистина искам да престанеш.
	Баща ми беше анестезиолог в Обединената болница на Торонто. Бе следвал по настояване на майка ми, която усещаше, че идва времето на специализациите: всички казваха, че специалистите печелят много по-добре от семейните лекари. Докато той учеше, тя дори изяви желание да направи необходимите финансови жертви. А аз си мислех, че баща ми само приспива хората, преди да ги оперират. Не бях запозната с ролята му на възкресител.
	— Защо хората правят опити за самоубийство? — попитах. — Как ги съживяваш отново?
	Баща ми пренебрегна първата част на въпроса — беше много сложна за него.
	— Изпробвам експериментални методи — каза той. — Невинаги помагат. Дават ми само най-безнадеждните случаи, когато вече са опитали всичко друго. — После продължи, обръщайки се по-скоро към майка ми, отколкото към мен: — Да знаеш само колко много от тях се радват. Че са могли… да се върнат, че им е даден още един шанс.
	— Е добре — каза майка ми. — Дано само тези, които не са доволни, да пазят недоволството за себе си. Само си губиш времето, ако питаш мен. Те просто ще правят нови опити. Ако наистина са го искали, ще си мушнат един пистолет в устата и ще натиснат спусъка. Това изключва всякакъв шанс.
	— Не всеки — прекъсна я баща ми — притежава твоята решимост.
	Две години по-късно научих нещо друго за баща си. Живеехме в нова къща с по-голяма, внушителна, облицована с дърво трапезария. Майка бе поканила гости на вечеря — две семейства, за които насаме твърдеше, че не са й симпатични. Но въпреки това трябвало да ги покани, защото били колеги на баща ми, важни личности в болницата, а тя се опитвала да го подпомогне в кариерата му. Тя не обърна никакво внимание на думите на баща ми, че за кариерата му е без всякакво значение дали ще покани тези хора на вечеря, или не. Просто се зае и направи вечеря, независимо от всичко. Когато най-сетне разбра, че той казва истината, престана да дава вечери и започна да пие малко повече. Но сигурно началото е било преди онази вечер, от която си спомням менюто: пилешки гърди в бял сос с ориз и гъби, купички желирана салата от червени боровинки и целина, отгоре с майонеза, печени картофи и сложен десерт с мандарини, сос от джинджифил и някакъв шербет.
	Аз стоях в кухнята. Бях на петнайсет години, достигнала максималните си размери: висока един и седемдесет и две, тежах около сто и десет килограма. Вече не присъствах на вечерите, които устройваше майка ми; беше й омръзнало да показва дъщеря си, която приличаше на кит и никога не си отваряше устата, освен за да сложи нещо в нея. Аз обърквах цялото изящество на нейните свещенодействия като домакиня. Независимо че се радвах на възможността да я злепоставя пред непознати хора, губех увереността си, защото от тяхна гледна топка моята пълнота беше нещастие — нещо като гърбица или конски крак*, а не, както аз си мислех, отрицание на майка ми, моя лична победа. Така че само по отношение на майка си изпитвах мрачно удоволствие от теглото си; спрямо всички останали, включително и баща ми, то ме потискаше. Но не можех да спра.
	[* Pes equinos (лат.). — Б.р.]
	И така, стоях в кухнята, подслушвах и унищожавах това, което за всеки случай бе приготвено в повече, както и различни остатъци. Те бяха стигнали вече до десерта, а аз омитах пилето, салатите от боровинки и картофите, като слушах с едно ухо разговора в другата стая така, както се слуша блудкава радиопиеса. Стана ясно, че един от лекарите, които ни бяха на гости, участвал във войната, и то предимно в Италия; другият също постъпил във войската, но така и не стигнал по-далеч от Англия. Обикновено в такива разговори баща ми също съобщаваше, че е взел участие, и толкова. Бях подслушвала подобни разговори и друг път и те не ме интересуваха. А от военните филми, които гледах, стигнах до заключението, че жените нямат кой знае каква роля във войната, освен ролята, която и без това играят.
	Мъжът, който бе служил в Италия, разказа един от своите подвизи и след общия дълбокомислен шепот попита:
	— Къде беше твоята база, Фил?
	— Ами, хм — промърмори баща ми.
	— Във Франция — обади се майка ми.
	— А, значи след нахлуването — каза другият мъж.
	— Не — отвърна майка ми и се изкиска.
	Ставаше опасно: напоследък по време на вечерите, които даваше, тя все се кискаше. Това кискане, което започваше неизвестно защо и трудно се поддаваше на контрол, бе изместило гръмкия и весел смях, който тя използваше в компания така точно, както бухалка за бейзбол.
	— О-о — каза любезно мъжът от Италия — какво правеше там?
	— Убивал е хора — отвърна чевръсто и с охота майка ми, сякаш разказваше някакъв виц.
	— Фран — обади се баща ми. Това беше предупреждение, но в тона му имаше и молба — нещо ново и необичайно.
	В този момент аз оглозгвах последните месца от пилешките гърди, но спрях, за да чувам по-добре.
	— Е, да, всеки, който е бил на война, убива, нали? — намеси се другият мъж.
	— От упор ли? — попита майка ми. — Бас държа, че не сте убивали от упор.
	Всички замълчаха точно както се млъква, когато стане ясно, че ще се случи нещо неочаквано и може би неприятно. Представих си как погледът на майка ми минава по напрегнатите лица, избягвайки очите на баща ми.
	— Той беше в разузнаването — каза тя важно. — Като го гледате, не можете да повярвате, нали? Пуснали са го на противниковата територия и е работил с френската съпротива. Никога не отваря дума за това, но говори френски като французин; то и по фамилното му име личи.
	— Ами — намеси се една от жените. — Винаги съм искала да отида в Париж. Наистина ли е толкова красив?
	— Той е трябвало да убива онези, които били смятани за предатели — продължи майка ми. — Трябвало е просто да ги отвежда някъде и да ги разстрелва. Хладнокръвно. Понякога дори не знаел дали убива този, когото трябва. Как ви се вижда? — Гласът й трепереше от възторг и възбуда. — Най-смешното е, че той не обича да говори за това… смешното е… веднъж той ми каза, че страшното е това, че започнало да му _харесва_.
	Един от мъжете се изсмя нервно. Станах и се измъкнах с пухкавите си чехли към стълбата (когато исках, можех да стъпвам съвсем тихо) и се снижих някъде по средата й. Както се очакваше, миг след това баща ми влезе в кухнята през люлеещата се врата, следван от майка ми. Явно бе разбрала, че е отишла твърде далеч.
	— Няма нищо _лошо_ в това — обясняваше тя. — Ти си участвал в справедливо дело. Ти въобще не умееш да се покажеш пред хората както трябва.
	— Помолих те да не говориш за това — каза баща ми. Беше много ядосан, разярен. Тогава за първи път разбрах, че може да изпитва ярост; обикновено беше много кротък. — Ти нямаш понятие какво беше.
	— Според мен е прекрасно — каза майка ми искрено. — Изисквало е истинска смелост, не мога да разбера какво лошо има в…
	— Млъкни — прекъсна я баща ми.
	Всичко това се случи по-късно; в началото него го нямаше и може би затова в паметта ми той е по-добър от майка ми. После беше зает с учене. Той бе човекът, който не трябваше да бъде обезпокояван, а след това прекарваше много време в болницата. Така и не му стана ясно как да се държи с мен, макар и да не беше неприязнен, а само вглъбен в себе си.
	Вършехме мълчаливо малкото, което правехме заедно. Например той започна да отглежда пълзящи, декоративни растения — папрати и бегонии. Ако имаше време, обичаше в съботните следобеди да се върти около тях, да реже филизи и да ги засажда в саксии, слушайки по радиото предаванията на Метрополитън опера. Тогава ми позволяваше да му помагам. Тъй като почти не говореше, аз си представях, че неговият глас е гласът на Милтън Крос, който приятелски и компетентно описваше костюмите на певците и страстите, трагедиите или щастието, които ги сполитаха. И така той пуфтеше с лулата, към която се пристрасти, след като остави цигарите, човъркаше своите растения и ми разказваше за промушени, изоставени или измамени любовници, за ревност и за лудост, за вечната любов, по-силна от смъртта; после из стаята се понасяха смразяващи гласове, от които настръхвах, сякаш самият той ги бе призовал. За мен той бе магьосник, който вика духове, шаман със сух, безпристрастен глас на стар оперен коментатор в смокинг. Или поне така си го представях, съчинявайки разговорите, които бих искала да водя с него, но които никога не водих. Исках да ми обясни истината за живота, която майка ми не желаеше да ми разкрие и за която вероятно е знаел нещо. При това бе воювал, убивал бе едни хора, други възкресявал. Все очаквах да ме посъветва, да ме предупреди, да ме поучи, но той не направи нито едно от тези неща. Може би е имал чувството, че не съм негова истинска дъщеря; видя ме за първи път, когато бях на пет години, и се отнасяше към мен по-скоро като към колежка или съучастничка, но не като към дъщеря. Всъщност каква беше нашата тайна? Защо не се върна в отпуск нито веднъж през тези пет години? Майка ми също задаваше този въпрос. Защо и двамата се държаха така, като че ли той дължеше нещо на майка ми?
	Имаше и други разговори, които подслушвах. Качвах се в банята на горния етаж, заключвах вратата и пусках крана, за да мислят, че си мия зъбите. После премествах килимчето, за да не ми изстиват коленете, и ги слушах по тръбата. Все едно че имах телефонна връзка с кухнята, където вдигаха повечето от своите скандали, или по-точно майка ми ги вдигаше. Затова и чувах нея много по-лесно, отколкото баща ми.
	— Защо веднъж не се опиташ и ти да направиш нещо с нея? Тя е и твоя дъщеря. Аз съм вече почти безсилна.
	Баща ми: мълчание.
	И веднъж:
	— Ти си нямаш представа какво ми беше да я отгледам сам-сама, докато ти там си се забавлявал.
	Баща ми:
	— Не съм се забавлявал.
	И веднъж:
	— Като че ли аз съм искала да я раждам. Като че ли аз съм искала да се омъжвам за теб. Ако искаш да знаеш, моята беше най-трудна.
	Баща ми:
	— Съжалявам, че не стана така, както си искала.
	И веднъж, когато беше много ядосана:
	— Ти си лекар, не ми ги разправяй, че не си могъл да направиш нещо.
	Баща ми: недоловимо.
	— На мен ли тия кретенизми. Толкова хора си убил.
	Отначало бях шокирана преди всичко, че майка ми каза „кретенизми“. Пред хората, дори и пред мен, тя се стараеше да бъде дама. По-късно се опитах да разгадая какво е имала предвид, но когато повтаряше: „Ако не бях, тебе нямаше да те има“ — аз вече не й вярвах.
	Ядях в знак на протест срещу нея, но ядях и от паника. Понякога ме обземаше страх, че наистина ме няма, че съм някаква лоша случайност: бях я чувала да ме нарича случайност. Дали не исках да стана тежка, тежка като камък, за да не може да се отърве от мен? Какво бях сторила? В клопка ли държах баща си, ако наистина ми беше баща — живота на майка си ли бях опропастила? Не смеех да попитам.
	Известно време исках да бъда оперна певица. Макар че бяха дебели, те носеха екстравагантни дрехи, никой не им се присмиваше, обичаха ги и им се възхищаваха. За съжаление не можех да пея. Но винаги ме е привличала мисълта, че мога да застана пред всички, да се развикам, колкото ми глас държи, за омразата и любовта, за яростта и отчаянието, да крещя с пълни дробове и от това да излезе музика. Ето това би ме задоволило.


>>	Глава 8

	— Понякога мисля, че нямаш капка ум в главата си — казваше често майка ми, когато плачех за нещо съвсем маловажно. Според нея сълзите бяха доказателство за глупост. — Някой път ще ти дам повод да се разплачеш. Сега няма защо да плачеш. Каквото било, било.
	— Самотна съм — казвах й аз — нямам с кого да играя.
	— Играй с куклите си — съветваше ме тя, като червеше устните си.
	Аз играех с тях, с тези безполови, къдрокоси пластмасови богини с инфантилни погледи и гърди, издути и гладки като колена, без зърна, несмущаващи никого. Обличах ги за светски събития, на които никога не отиваха, събличах ги отново, гледах ги втренчено, мечтаейки да оживеят. Те бяха непорочни, нелюбени, овдовели; навремето мъжки кукли нямаше. Танцуваха сами или стояха, подпрени до стената, съвсем безжизнени.
	Когато бях на девет години, се опитах да поискам куче. Знаех, че няма да стане, но се надявах да умилостивя майка ми поне за котенце; предложи ми го една съученичка, чиято котка родила шест, едното с по седем пръстчета на всяко краче. Исках тъкмо него. Всъщност исках сестричка, но за това въобще не можеше да става въпрос и дори аз бях напълно наясно. Чувала я бях да казва по телефона, че едно е повече от достатъчно. (Защо не беше весела? Защо никога не можех да я разсмея?)
	— Кой ще го храни? — питаше майка ми. — Три пъти на ден.
	На което отговарях: аз.
	— Няма да го храниш — продължаваше майка ми — ти не се връщаш за обяд. — Това беше вярно — аз си носех обяда в училище в специална кутия.
	Колкото до котето, изникваше проблемът за домашното му възпитание и драскането на мебелите. После направих опит за костенурка: какви ли толкова бели можеше да направи една костенурка, но майка ми заяви, че щяла да мирише.
	— Няма да мирише — упорствах аз, има една в училище и не мирише.
	— Ще се забута някъде под мебелите — допълни майка ми — и ще умре от глад.
	Тя не искаше да чуе нито за морско свинче, нито за хамстер, нито дори за птичка. Най-сетне след близо една година неуспешни молби, аз я поставих натясно. Поисках рибка. Тя не вдига шум; не мирише, няма паразити и е чиста; в края на краищата живее във вода. Исках да й вземем кръгъл аквариум с разноцветни камъчета и миниатюрен замък.
	Майка ми не можа да измисли никакъв приличен довод, отстъпи и аз купих златна рибка. „Ще умре — заяви майка ми, — тия евтини златни рибки са пълни с болести.“ Но след една седмица тя се предаде дотолкова, че попита как се казва. Седях, залепила лице на стъклото и гледах как рибката плува към повърхността и после как се спуска надолу, изхвърляйки парченца от храната, която беше погълнала.
	— Сузан Хейуърд. — Току-що бях гледала филма „С песен в сърцето“, в който Сузан Хейуърд се връщаше отново в живота, ставайки от инвалидната количка. Шансовете бяха против тази рибка и аз исках името й да подсказва храброст. Тя все пак умря; майка ми каза, че аз съм виновна. Била прехранена. После я хвърли в клозета и пусна водата, с което ме лиши от възможността да я оплача и да я погреба. Исках да взема друга, но майка ми заяви, че това ми било за урок. От мен винаги се очакваше да извличам поуки.
	Да се ходи на кино, според майка ми, бе простащина, но аз подозирах, че навремето е ходила много на кино; откъде иначе щеше да знае коя е Джоун Крофорд? Така че леля Лу беше тази, която ме заведе да гледам Сузан Хейуърд. „Видя ли сега? — каза ми тя след това. — Червената коса може да бъде много привлекателна.“
	Леля Лу беше висока и едра, с телосложение, подходящо за рекламираните в каталога „Итън“ корсети за закръглени фигури, но това, изглежда, не я притесняваше. Тя вдигаше на темето си сивеещата си жълтеникава коса и върху този куп закрепваше с перлени игли екстравагантни шапки с пера и панделки, носеше огромни палта от кожи или пък от дебели платове, в които изглеждаше още по-висока и още по-дебела. В един от най-ранните ми спомени, свързани с нея, седях на широкия й вълнен скут — нейният скут е единственият, на който си спомням да съм седяла, а майка ми все повтаряше: „Стани, Джоун, недей да пречиш на леля си Луиза“, и галех лисичата кожа, която тя носеше около врата си. Това беше истинска лисица, кафява и още непроскубана; имаше си опашка, четири лапи, очи като черни маниста и студен пластмасов нос, а вместо долна челюст беше сложен клипс, който закопчаваше опашката. Леля Лу отваряше и затваряше клипса, уж че лисицата говори. Тя често разкриваше тайни, като например къде леля Лу е скрила дъвчащите бонбони, които ми е донесла, или задаваше важни въпроси от рода на тоя, какъв подарък искам за Коледа. Когато поотраснах, вече не играехме на тази игра, но леля Лу пазеше лисицата в гардероба, макар тя вече да не беше модерна.
	Леля Лу ме водеше много често на кино. Тя обичаше да гледа филми и особено такива, които я разплакваха: според нея филм, който не можеше да накара зрителите да плачат, не беше достатъчно хубав. Оценяваше филмите според това колко книжни кърпички е изхабила — две, три или четири, както ресторантите се оценяват според отбелязаните в пътеводителя звездички. И тези моменти на отприщен и поощряван плач бяха най-щастливите в моето детство.
	На първо място беше приятното чувство, че се измъквам от контрола на майка си, защото, макар и да твърдеше, че е съгласна, когато й исках разрешение, знаех, че в действителност е против. После отивахме до киното с трамвай или автобус. Във фоайето се запасявахме с пакетчета от книжни носни кърпички, пуканки и захарни пръчки. После се настанявахме сред тапицирания, успокояващ мрак и на наше разположение бяха няколко часа, изпълнени с лакомо ядене и подсмърчане, през които прекрасните героини пърхаха по екрана и бяха подложени на страшни страдания.
	Страдах заедно със сладката и търпелива Джуди Алисън, която трябваше да преживее смъртта на Глен Милър; изядох три пакета пуканки, докато Джуди Гарланд се опитваше да се справи със съпруга си — алкохолик, и пет шоколадчета, докато Елинър Паркър, която играеше осакатяла оперна певица в „Прекъсната песен“, се мъчеше по своя мрачен житейски път. Но най-много ми харесваше филмът „Червените пантофки“, където Мойра Шиърър беше балерина, разкъсвана между кариерата и съпруга си. Обожавах я: не само защото имаше червена коса и в тон с нея прекрасни червени сатенени пантофки, както и красиви тоалети, но и защото страдаше повече от всички други. Тя все по-дълбоко се заплиташе в своята дилема, а аз все по-бързо дъвчех: исках тези неща да се случат и с мен — исках да танцувам, да имам красив съпруг, който да е диригент, и когато най-сетне тя се хвърли под влака, изсумтях така гръмко, че трите реда пред мен се обърнаха с възмущение. Леля Лу ме води четири пъти на този филм.
	Гледах и много филми, забранени за малолетни, но никой никога не попита за годините ми. По това време бях доста дебела, а дебелите жени си приличат — те всички изглеждат на четирийсет и две години. Освен това дебелите жени не бият на очи повече от слабите. Дори са по-незабележими, защото действат неприятно на хората и те избягват да ги гледат. За разпоредителките и касиерките аз сигурно съм била някаква огромна, безлична мъглявина. Ако някога ограбех банка, нито един свидетел не би могъл да ме опише точно.
	Излизахме от салона със зачервени очи, раменете ни още се тресяха, но бяхме изпълнени с чувство на задоволство. След това обикновено отивахме у леля Лу да пием газирана вода или да закусим — печени сандвичи с краби и майонеза и салата от студено пилешко. Тя винаги имаше запас от подобни неща в хладилника, в консерви или в бюфета. Сградата, в която се намираше апартаментът й, беше от по-старите, с тъмна дървена ламперия и големи стаи. Мебелите също бяха тъмни и големи, често прашни и винаги в безредие: вестници по канапето, афганистански шалове по пода, някоя обувка или чорап под столовете, чинии в мивката. За мен този хаос означаваше, че човек може да прави каквото иска. Възпроизвеждах го в собствената си стая, като разхвърлях дрехи, книги и обвивки от шоколад по всичко, което майка ми така внимателно бе замислила — ужасната тоалетка, обрамчена с муселинов волан, леглото със съответната покривка, избрана в тон с килима. Това беше единствената ми намеса във вътрешното оформление, но за съжаление накрая все едно трябваше да разчиствам.
	След като си хапвахме, леля Лу си сипваше нещо за пиене, хвърляше обувките си, настаняваше се в някое от своите широки кресла и започваше да ми задава въпроси с дрезгавия си глас. Изглежда, наистина й беше интересно това, което казвах, и тя не се смееше, когато заявявах, че искам да стана оперна певица.
	Майка ми, която все искаше да омаловажи леля Лу, твърдеше, че тя била рязка и потисната, защото нямала съпруг, но дори и да беше така, леля Лу не го показваше. Според мен майка ми беше и по-рязка, и по-потисната от нея; сега, когато бе постигнала целта си и имаше дом, какъвто искаше, тя все повече съсредоточаваше енергията си в една цел — да ме накара да отслабна. Опита наистина всичко. Когато отказах да гълтам хапчетата или да спазвам диетите, които съставяше внимателно за всеки ден от седмицата със съответните калории — тя ме изпрати на психиатър.
	— Искам да съм дебела — казах му аз и избухнах в сълзи.
	Опрял върховете на пръстите си едни в други, той ме гледаше и се усмихваше благосклонно, макар донякъде отвратен от моето хълцане и пухтене.
	— Не искате ли да се омъжите? — попита той, когато се поуспокоих.
	При този въпрос ревнах отново, но когато се видях следващия път с леля Лу, аз я попитах: „Не си ли искала да се омъжваш“.
	Тя се изсмя хрипливо. Седеше на едно от издутите си кресла и пиеше мартини.
	— Аз бях омъжена, скъпа — отвърна тя. — Не съм ли ти казвала?
	Винаги съм мислила леля Лу за стара мома, защото носеше фамилното име на баща ми — Делакур, което се произнасяше _Делакоър_. „Френска аристокрация, несъмнено“ — казваше леля Лу. Преди да реши да се издигне, нейният прадядо бил фермер. Уредил се в железниците, разказваше тя, започнал от най-долното стъпало, заради това продал фермата; ето така семейството забогатяло.
	— Всичките са били мошеници, разбира се — допълни леля Лу, посръбвайки от мартинито — но никой не го е изричал гласно.
	Оказа се, че леля Лу се омъжила на деветнадесет години за мъж с добро обществено положение, който бил с осем години по-голям от нея и когото семейството одобрило. За нещастие той бил по природа комарджия. „От единия джоб влиза, от другия излиза — изхриптя тя — но какво съм разбирала тогава? Бях лудо влюбена в него, скъпа, той беше висок, мургав и красив.“ Започнах да разбирам защо й харесваха определени филми: те имаха много общи неща със собствения й живот. „Опитвах се, скъпа, наистина се опитвах, но напразно. Той изчезваше и го нямаше дни наред, а как да се оправям сама с къщата и с парите. В живота си не бях ходила на пазар, знаех само, че мога да вдигна телефона и някой да ми донесе поръчките у дома. Първата седмица след сватбата поръчах по половинка от всичко: половин килограм брашно, половин — сол, половин — пипер, половин — захар. Мислех, че точно така се прави. Пиперът ми стигна за няколко години.“ Смехът на леля Лу звучеше като гласа на разярен морж. Тя обичаше да разказва смехории за себе си и понякога чак се задавяше. „После той се връщаше и ако беше загубил, ми разправяше колко много ме обича, ако пък бе спечелил, се оплакваше, че бил вързан. Беше наистина много тъжно. Един ден просто не се върна. Може да са го застреляли, защото не е върнал нечии пари. Чудя се дали е жив; ако е така, предполагам, че още съм омъжена за него.“
	По-късно открих, че леля Лу имаше нещо като гадже. Казваше се Робърт, беше счетоводител, женен, с деца и всяка неделя тя го канеше на вечеря. „Не казвай на майка си, скъпа — предупреди ме леля Лу. — Едва ли ще ме разбере.“
	— Не би ли искала да се омъжиш? — попитах я аз, когато ми разказа за него.
	— Парен каша духа — отвърна леля Лу. — Освен това аз не съм разведена. Нямаше смисъл да го правя. Просто минах отново на моминското си име, за да не ме разпитват много. Послушай ме и не се омъжвай, преди да навършиш поне двадесет и пет.
	Вероятно тя мислеше, че няма да имам мира от кандидати; изобщо не допускаше възможността, че може и никой да не ме поиска. Според майка ми човек като мене не бе способен на нищо, но за леля Лу не съществуваха спънки или пък тя гледаше на тях като на нещо преодолимо. Дори и сакатите оперни певици можеха да успеят, стига само да направеха опит. Така и от мен, колкото и да бях дебела, можеше да се очаква нещо в края на краищата. Аз обаче не бях убедена, че го искам.
	След трагичното преживяване с комарджията леля Лу си намерила работа. „Не можех да пиша на машина, скъпа — разказваше тя. — Така ме бяха отгледали, че нищо не умеех; но това беше по време на Депресията, нали знаеш. Семейството ни вече нямаше пари. И ми се налагаше, нали така? Сама си пробих път.“
	Когато бях по-малка, майка ми и баща ми не ми обясняваха какво работи леля Лу. Тя самата също не се впущаше в подробности. Казваха само, че е в някаква компания и че завежда отдел. Разбрах точно какво правеше, когато бях на тринайсет години.
	— Ето — каза веднъж майка ми — мисля, че е време да прочетеш това — и ми бутна в ръцете някаква розова книжка с корица, украсена с венец от цветя. „Ти растеш“ — пишеше на обложката. На вътрешната страница имаше писмо, което започваше така: „Да растеш е приятно, но това е свързано с някои неща, които могат да те озадачат. Едно от тях е менструацията…“. На края на страницата имаше снимка на леля Лу, усмихната майчински, но и компетентно, направена още преди долната част на лицето й да наедрее. На шията й имаше само един ред перли. В живота тя наистина носеше перли, но никога не бяха само един ред. Писмото беше подписано: „Искрено твоя, Луиза К. Делакоър“. Разучих с любопитство диаграмите в розовата книжка. Прочетох как трябва да се държа при игра на тенис или по време на училищните балове, предложенията за облеклото, препоръката за това как да си мия косата; но повече от всичко ми направиха впечатление снимката на леля Лу и подписът й — бяха почти като на кинозвезда. Значи, и моята леля Лу беше известна.
	При следващата ни среща я разпитах за всичко.
	— Аз ръководя отдела за обществени отношения, мила — каза тя. — Само за Канада. Тази книжка всъщност не съм я писала аз. Подготвиха я в рекламата.
	— Твоята работа тогава, каква е?
	— Ами — отговори тя — ходя на различни заседания и давам препоръки за рекламите. И отговарям на писмата. Естествено, моята секретарка ми помага.
	— Какви писма?
	— Ами, какво да ти кажа — започна тя. — Едни не одобряват съветите, други ме питат как да постъпят… такива неща. Сигурно смяташ, че всичките са от млади момичета, и горе-долу е така. Например момичетата, които искат да знаят къде се намира вагината им. За такива имаме циркулярно писмо. Но някои са от хора, които наистина имат нужда от помощ, и на тях отговарям лично аз. Пишат ми, когато ги е страх да отидат на лекар или нещо подобно. В половината от случаите не знам какво да ги посъветвам. — Леля Лу си допи мартинито и стана да си налее още едно. — Онзи ден получих писмо от една жена, която мисли, че е заченала от караконджо.
	— Караконджо? — учудих се аз. Звучеше ми като някакъв медицински уред. — Какво е това?
	— Търсих го в речника — отговори ми тя. — Нещо като демон.
	— Ти какво й писа? — попитах ужасена. — Ами ако наистина е било така?
	— Писах й — отвърна леля Лу замислено — да си направи изследване за бременност и ако резултатът е положителен, значи не е караконджо. Ако е отрицателен, тогава няма за какво да се тревожи, не е ли така?
	— Поведението на Луиза минава всякакви граници на приличие — отсече майка ми, когато обясняваше на баща ми защо не кани по-често леля Лу на вечеря. — Хората винаги питат какво работи и тя винаги им казва. Не мога да допусна да говори такива думи на масата. Зная, че не го прави нарочно, но въобще не я интересува как ще я възприемат.
	— Като погледнеш, преимуществата не са малко — подсмихваше се леля Лу. — Плащат добре и атмосферата е благоприятна. Не мога да се оплача.
	Психиатърът вдигна ръце от мен след три сеанса, изпълнени със сълзи и мълчание. Аз негодувах срещу неговите намеци, че не само с килограмите не съм в ред, а той негодуваше срещу моето негодувание. Обясни на майка ми, че проблемът е свързан със семейството и не може да бъде разрешен, ако се занимава само с мен, и тя много се възмути.
	— Какъв нахал — каза тя на баща ми. — Просто иска да измъкне повече пари от мен. Ако искаш да знаеш, те всичките са мошеници.
	След този случай тя влезе в периода на безразличието. Сигурно вече се бе отчаяла; в главата й са се въртели мисли само за тлъстините ми. Както повечето хора, вероятно и тя е имала образно мислене, в което ме е виждала като предмет с един отвор — нещо като тръба, която всмуква от единия си край, но не изпуска нищо от другия: ако можеше някак си да се отпуши, щях да спадна изведнъж, като огромен балон. Тя започна да купува патентовани лекарства, като прикриваше всячески същинската си цел: „Това е хубаво за лицето ти“ — казваше тя и понякога ги слагаше в храната ми. Веднъж дори глазира шоколадов кекс с разтопен пургатив, остави го на кухненския шкаф и аз го излапах. После ми беше страшно лошо, но по-слаба не станах.
	По това време бях вече в гимназията. Успях да се противопоставя на плана на майка си да ме прати в частно училище за момичета, където ученичките носеха шотландски поли и малки плетени връзки. След Браунис бях винаги нащрек, когато ставаше въпрос за каквато и да е група, състояща се само от жени, още повече, ако са с униформа. Така че постъпих в най-близката гимназия, която по мнение на майка ми не беше най-добрата, но все пак не и толкова лоша, колкото можеше да бъде, защото вече живеехме в порядъчен квартал. За мен авантата беше, че децата от семействата, които майка ми приемаше като свои равни и които ми даваше непрекъснато за пример, учеха в частни училища от рода на онова, в което искаше да ме изпрати, а в нашата гимназия оставаха предимно по-смотаните, тия, дето живееха в къщурките по покрайнините на квартала, в стремително израсналите нови блокове, срещу които роптаеха дългогодишните жители, и още по-лошо — в квартирите, разположени над магазините по търговските улици. Някои от съучениците ми съвсем не бяха такива, за каквито ги мислеше майка ми, но аз си мълчах, защото не исках да ме обличат в униформа.
	Някъде по това време майка ми започна да ми отпуска определена сума за дрехи с надеждата, че това ще ме подтикне да отслабна. Според нея трябваше да си купувам дрехи, с които по-малко да бия на очи — от рода на тъмните роклички на малки точки или с надлъжни райета, които модистите препоръчваха за пълните фигури. Вместо това аз търсех най-упорито противни и грозни дрехи в крещящи цветове с напречни райета. Някои от тях откривах в магазините за бременни, други в магазините с намалени цени; особено се гордеех с една червена пола от кастор в пълен верев, апликирана с черен телефон. Колкото по-ярки бяха цветовете, толкова по-дебела изглеждах, и това определяше категорично избора ми. Нямах никакво намерение да се смалявам и да се обезличавам с някаква права, тъмносиня рокля на точици.
	Веднъж, когато се върнах вкъщи с нов, светлозелен ямурлук с дървени копчета, светнала като неонова реклама, майка ми се разплака. Тя плака безнадеждно, страстно, облегната на перилата на стълбата, отпусната, като че без кости. Дотогава майка ми никога не бе плакала пред мен и аз стоях смаяна, но и ликуваща пред това доказателство за моята сила, за моята единствена сила. Тя бе победена: вече никога нямаше да й позволя да ме вижда във въображението си слаба и красива.
	— Къде ги намираш? — хълцаше тя. — Правиш го нарочно. Ако изглеждах като теб, щях да се крия в мазето.
	Дълго бях чакала този момент. Губеше тази, която бе заплакала първа.
	— Пила си — казах й аз, което беше вярно. За първи път в живота си изпитвах съвсем съзнателно радост и самодоволство от това, че и аз мога да обвинявам.
	— Какво направих, че се държиш така? — каза майка ми. Беше по пеньоар и чехли, макар че бе четири и половина следобед, и косата й не беше съвсем чиста. Отминах с тежки крачки, напълно доволна от себе си, и тръгнах нагоре към стаята си. Но като се размислих, ме обзеха съмнения. Тя приписваше заслугата на себе си, а аз не бях нейна марионетка; държах се така не защото ми беше направила нещо, а защото исках. А и какво толкова лошо имаше в поведението ми.
	— Аз съм си такава и толкова — каза веднъж леля Лу. — Ако хората не могат да ме приемат, тяхна си работа. Запомни нещо, скъпа. Невинаги имаш възможност да избираш живота си, но можеш да се научиш да го приемаш. — Свикнала бях с мисълта, че леля Лу е умна, а освен това беше и щедра. Единственото затруднение идваше от това, че ако човек се замислеше по-дълбоко, късчетата мъдрост, които раздаваше, се оказваха многозначни. Например, аз ли трябваше да се примиря с майка си, или тя с мен?
	Често обичах да си въобразявам, че леля Лу е истинската ми майка, която по някаква неясна, но простима причина ме е дала на родителите ми да ме отгледат. Може би бях дете на красивия комарджия, който щеше да се появи някой ден, или пък леля Лу ме е родила, когато е била много млада и неомъжена. В такъв случай баща ми не беше истинският ми баща и майка ми… но тук мечтите ми търпяха провал, защото, какво би могло да накара майка ми да ме вземе, ако не е била длъжна да го направи? Когато баща ми казваше, че леля Лу много ме обича, майка ми отговаряше кисело, че е така, само защото не съм била непрекъснато на ръцете й. На ръцете й, увиснала на косата й — това бяха метафорите, които използваше майка ми, независимо от факта, че много рядко се докосваше до мен. Ръцете й бяха нежни, с дълги пръсти и начервени нокти, а косата й — грижливо направена. Сред тези твърди безупречни букли за мен гнезденце нямаше. Винаги можех да си спомня как изглежда майка ми, но в паметта си нямах усещания за физически допир с нея.
	Леля Лу, от друга страна, беше мека, удобна, пухкава като кожа на животно; дори и лицето й, напудрено и начервено, бе покрито с мънички косъмчета като на пчела. От прическата й падаха кичури, конци висяха от подгъвите й, сладникави миризми се носеха около шията й, където отпусках глава, слушайки разказите на говорещата й лисица. Когато бях малка и лятно време обикаляхме из Канадското национално изложение, тя ме държеше за ръка. Майка ми никога не ме държеше за ръка, за да не си изцапа ръкавиците. Тя ме хващаше за лакътя или отзад за яката. Освен това никога не ме водеше на изложението, защото било губене на време. Леля Лу и аз смятахме, че си заслужава. Обичахме да ходим там, да слушаме хорските подвиквания и духовите оркестри, обичахме къделите от розов захарен памук и мазните пуканки, с които се тъпчехме, скитайки от павилион на павилион. Най-напред отивахме в павилиона за храните без химикали, за да видим кравата, направена от чисто масло; една година вместо нея бяха направили кралицата.
	Но имаше едно нещо, което не мога никога точно да си спомня. Отивахме и до центъра на изложението, разбира се, качвахме се и на люлките, на по-бавните — леля Лу обичаше виенското колело, но имаше две палатки, които леля Лу не ми позволяваше да посетя. На едната бяха нарисувани жени в ориенталски костюми с огромни, изпъчени гърди и обикновено две-три от тези жени стояха на малка сцена пред вратата в прозрачни шалвари и с голи кореми, а един мъж с мегафон приканваше хората да си купят билети. В другата палатка бяха чудесиите — човек, който гълта огън, и друг, който гълта ножове, като и човекът — каучук и сиамските близнаци, ЗАЛЕПЕНИ С ГЛАВИТЕ И ВСЕ ОЩЕ ЖИВИ, обясняваше мъжът, и най-дебелата жена на света. Леля Лу не искаше да влизаме и в тази палатка. Не е хубаво да се смееш на нещастието на другите хора, казваше тя по-строго от обичайното. За мен това беше несправедливо: хората се смееха на моето нещастие, защо и аз да не го правя. Работата беше в това, че никой не гледаше на дебелината като на нещастие; приемаха я просто като възмутителна липса на воля. Не беше предопределена от съдбата и затова в нея нямаше нищо ефектно, като например да бъдеш сиамски близнак или да живееш с изкуствен бъбрек. Въпреки всичко Дебелата жена беше в онази палатка и аз исках да я видя, но така и не я видях.
	Не мога да си спомня обаче две ли бяха палатките или само една? Като че ли човекът с мегафона беше един и същ и за чудесиите, и за танцьорките. И двете бяха невероятни зрелища — трябваше човек да ги види, за да повярва.
	Леля Лу обичаше най-много павилиона с гигантската уста отвън, от която в непрекъснат поток се лееше записан на магнетофон смях. Казваше се „Смях в мрака“. Вътре имаше фосфоресциращи скелети и криви огледала, в които човек или се удължаваше, или се разширяваше. Тези огледала ме притесняваха. Не исках да бъда по-дебела, отколкото бях, а да стана по-слаба, беше невъзможно.
	Често си представях, че Дебелата жена седи на един стол и плете, а покрай нея се нижат слаби, сиви лица и гледат ли, гледат. Представях си я облечена като танцьорките в прозрачни шалвари, светлокафяв сутиен и с червени пантофки. Мислех си и за това, което изпитва. Някой ден тя ще се разбунтува, ще направи нещо, а дотогава ще се прехранва от любопитството им. Тя плетеше шал за свой роднина, който я познаваше от дете и не виждаше нищо странно в нея.


>>	Глава 9

	Имах една снимка на леля Лу. Винаги я носех със себе си и видех ли някакво бюро, я слагах върху него, но когато избягах в Теремото, не я взех: Артър би могъл да забележи, че я няма. Снимката бе направена в горещ августовски ден на Канадското национално изложение, пред сградата на Колизеума от един от ония скитащи фотографи, които ви снимат и след това ви дават квитанция.
	— Това майка ти ли е? — попита веднъж Артър, когато я вадех от багажа.
	— Не — отговорих аз. — Това е леля Лу.
	— Коя е другата? Дебелата?
	За миг се поколебах, готова да му кажа истината.
	— Това е другата ми леля — обясних аз. — Леля Диъдри. Леля Лу беше прекрасна, а леля Диъдри — проклетия.
	— Изглежда, не й е била в ред щитовидната жлеза — отбеляза Артър.
	— Няма такова нещо, просто ядеше много — казах аз. — Беше телефонистка. Работата й харесваше, защото седеше по цял ден и имаше силен глас. После я повишиха и тогава трябваше да звъни на тези, които не са си платили сметката, и да ги пита защо. — Какви ли не лъжи му наприказвах, и то не беше просто за самозащита: вече бях съчинила цяла биография за тази сянка върху парчето хартия, за тази жена без определена възраст, която стоеше замижала срещу фотоапарата с фунийка захарен крем в ръка, с напомадено лице и празен монголоиден поглед: моето собствено проклето тяло.
	— Прилича малко на теб — каза той.
	— Да, малко — съгласих се аз. — Не я обичах. Непрекъснато се опитваше да ме учи как да живея.
	Изпитвах известна болка от това предателство спрямо самата себе си. Снимката беше удобен случай и трябваше да се възползвам от него. Но все още беше много рано за подобни рискове. Вместо това се скрих зад невярната представа, която Артър имаше за мен. Не можех да му доверя някогашното си страдание, защото това сигурно щеше да го изкара извън релсите. Вярно е, че искаше да бъда слаба и уязвима, но само външно. Зад тази легенда, която си беше съчинил за мен, се криеше убеждението му, че мога да си позволя да бъда слаба и уязвима само защото в душата си нося сила, опора и топлина, които при нужда му бяха на разположение.
	Всеки мит е версия на истината, а да давам топлина и опора наистина бях способна. Научих се на състрадание от малка — по Коледа давах долари за Армията на спасението или на безкраките инвалиди, които продаваха моливи по уличните ъгли. Разни шмекерчета се лепяха за мен, лъжеха ме, че са изгубили парите си за автобусния билет, и аз никога не им отказвах. А тръгнех ли по Йънг стрийт, групите на Хеър Кришна* сякаш винаги имаха парад — засичаха ме на всеки червен светофар. Не знам защо все на мен налитаха. Съчувствах на всяко живо същество, което изпитваше болка: на котки, бутнати от коли, на стари жени, които падаха по заледените тротоари и преживяваха трагично собствената си слабост и срама от разголването, на градски съветници, които плачеха по телевизията, защото са изгубили изборите. Поради това, както обичаше да казва Артър, нямах сериозни политически възгледи. Бях против наказателните взводове, не смятах, че свалените от власт заслужават сполетялата ги участ, независимо от това какво са вършили. „Наивен хуманизъм“ — заявяваше Артър. Макар че го приемаше, когато се отнасяше до самия него.
	[* Популярна войнствена религиозна секта. — Б.р.]
	Но той не знаеше, че съчувствената ми усмивка крие здраво стиснати зъби, че в главата ми кънтят безброй гласове: _Ами аз? А моята мъка? Кога най-после ще дойде ред и за мен?_ Но се бях научила да заглушавам тези гласове, да бъда кротка и отзивчива.
	Така изкарах гимназията — със съчувствие към другите, винаги готова да им помогна. „Нашето безгрижно момиче, голяма личност!!!“, „Голямо нещо!!!“, „Джоуни, вечната усмивка“ или „Тя е прекрасна и никога не се сърди“ — такива неща можеха да се прочетат за мен в гимназиалния годишник „Бейсайдско знаме“ под груповите снимки, на които с втренчен напред поглед стояха момичетата с начервени устни и изписани вежди, с прически „паж“ или с конски опашки, а зад тях бяха наредени момчетата, подстригани „канадска ливада“ или сресани нагоре с брилянтин. За другите момичета пишеше например „Тя харесва високите!“ или „Ах, тези купони на Дон Милс!“, или „Интересува я най-вече един мъж от фирмата «Симпсън»“ и дори „Хубавите неща не са големи“. У дома бях навъсена или сънлива, в кината плачех с леля Лу, но в училище бях адски дружелюбна и отворена, дъвчех дъвка, пушех в тоалетната, слагах си бледорозово или яркочервено червило, при което миниатюрните ми като на купидонче устни се загубваха в масата на лицето ми. Бях добра на волейбол, но не и на баскет, където много се тича. Избираха ме във всякакви комитети, обикновено като секретарка, влязох в училищния клуб на Обединените нации и в организацията, която създадохме, участвах като член на делегация, представляваща арабите. Имаше ли вечеринки, помагах за украсата, нижех безкрайни провиснали венци от лигнинени цветя по стените на душния физкултурен салон, но, разбира се, никога не ходех на тях. Бележките ми бяха прилични, ала не толкова високи, че да ми завиждат. Нещо дори по-важно: за много от съученичките си — напудрени момиченца с кашмирени пуловерчета и твърди гърди, аз бях добрата лелка, всезнайката. Затова в годишника пишеха такива приятни неща за мен.
	В училището имаше още две дебели момичета. Едната от тях — Моника, беше с година по-голяма от мен. Косата й беше мазна, късо подстригана и сресана назад като на момче. Ходеше с черно кожено яке със сребърни кабарчета. На обяд висеше на паркинга с по-грубите и глупави момчета, пиеха от шишета, скрити по колите, и си разказваха мръсни вицове. Те я приемаха, общо взето, но като момче. Изглежда, въобще не им идваше наум, че е жена. С другата — Тереза, бяхме в един и същи клас, но в различни паралелки. Тя беше бледа и затворена, почти винаги мълчеше и имаше малко приятелки. Клатушкаше се по коридорите сама, прегърбена, притиснала учебниците до гърдите си, за да прикрие поне малко предната част от тялото си, втренчила срамежлив и късоглед поглед в земята. Носеше кремави блузи от изкуствена коприна с дискретна бродерия като четирийсет и пет годишна секретарка. И въпреки това не наглата Моника, а по-скоро тя имаше традиционната репутация на дебеланката. „Ей, Тереза, ей, шишо! Айде да идем зад бараката“ — крещяха някои момчета по улицата, за да се изфукат пред по-малко нахаканите си приятели. Цялата почервеняла, Тереза извръщаше глава; никой не знаеше доколко са верни приказките, че тя „ще го направи“, ако й се удаде възможност, но всички бяха убедени, че е така.
	Колкото до мен, аз имах готин характер, а приятелките ми бяха хубави момичета, с които приятните момчета искаха да ходят на танци и на кино, за да ги видят другите и да им се възхищават. По улицата никой нищо не ми подвикваше, поне никой от нашето училище. Тези момичета обичаха да се прибираме заедно, споделяха и се съветваха с мен поради две причини: ако се появеше някое нежелано момче, аз бях насреща — дебелата компаньонка, удобна възможност за измъкване, нещо като собствен танк; в случай че момчето беше приятно, то, поставени до мен, приятелките ми изглеждаха много по-хубави. Освен това проявявах разбиране, винаги знаех кога точно да се сбогувам и изчезвах като балонче, понесено от силния вятър, оставяйки двамата втренчени един в друг на тротоара пред кокетните къщи и окосените морави на нашия квартал. По-късно момичетата ми се обаждаха по телефона. „Познай какво стана“ — мълвяха те бездиханни, на което отговарях: „Не, не мога“. Като че ли тръпнех от радост и едва се сдържах да разбера. На мен можеше да се разчита: не завиждах, не бях конкуренция във флиртовете и не се учудвах, че тези мои най-скъпи приятелки не ме канят на смесените си сбирки. Макар и затънала в плът, минавах за човек, издигнал се над нейните страсти, което, разбира се, не беше вярно.
	Всички ми се доверяваха, никой не се страхуваше от мен, въпреки че не би трябвало да е така. Моите приятелки нямаха тайни от мен — знаех какви надежди таят, какви предпочитания имат, знаех марката порцелан и моделите за сватбени рокли, които още на петнайсет години си бяха избрали, имената на момчетата, които дори не подозираха, че някой иска да ги дари със своите съкровища, знаех какво точно изпитваха към момчетата, с които излизаха, и към тези, с които искаха да излизат. Едните бяха противни мухльовци, а другите — страшни сладури. Знаех какво мислят една за друга и какво говорят зад гърба си. Но за мен те не знаеха нищо — аз бях като сюнгер. Поглъщах всичко, но от мен нищо не излизаше въпреки изкушението да излея цялата си омраза и ревността си, да покажа какво лицемерно чудовище съм. Едвам се сдържах.
	Може би единственото преимущество на този непоносим живот бе, че опознах задълбочено част от бъдещата си аудитория: тези, които се задомяваха много млади, раждаха деца много рано, които мечтаеха за принцове и замъци, а накрая се озоваваха със стиснатите си съпрузи в тесни апартаменти. Но навремето не можех да предвидя това.
	Моника напусна училище в първия удобен момент. Тереза я последва, омъжвайки се за някакъв автомонтьор, който не беше учил в нашето училище, нито пък в друго. Говореха, че е бременна, но както каза една от приятелките ми, можеш ли да разбереш? Аз упорито продължавах; исках да завърша, да сложа край на всичко това, без въобще да зная какво ще правя после. Майка ми искаше да постъпя в колежа „Тринити“ към Канадския университет в Торонто, който се славеше с доброто си име, и аз бях почти склонна. Исках да уча археология или може би история, но не можех да понеса мисълта, че още четири години ще страдам болезнено и тайно с целия кошмар на моминските общества, годежи, футболни мачове и пролетни сватби. Започнах да работя за по няколко часа. Открих си банкова сметка. Казах само на леля Лу, че в мига, в който събера достатъчно пари, ще изляза от къщи.
	— Смяташ ли, че това е разумно, скъпа? — попита тя.
	— А ти смяташ ли, че е по-разумно да остана? — отвърнах й аз. Тя познаваше майка ми, би трябвало да бъде на моя страна. Може би се тревожеше какво ще стане с мен, когато се окажа сама в света. Аз също се тревожех. Исках да се махна, но и се страхувах.
	От известно време се чувствах виновна пред леля Лу: вече не ходех толкова често на кино с нея. Да си кажа право, страхувах се, че приятелките ми ще ме засекат по кината и ще ме видят как подсмърчам до тази огромна, увита с кожи жена. Можеше да ме види Барбара, Карол-Ан (главната клакьорка на футболните мачове в гимназията) или Валери. Те ходеха с кашмирени пуловери, увиваха венчета с изкуствени цветя около ластичетата, с които прикрепваха конските си опашки, и виреха малките си, пристегнати гърди като вдигнати палци. При това винаги влачеха по някое момче, облечено с кожено яке.
	— Недей да напускаш вашите, преди да си готова — каза леля Лу мъдро и както винаги това означаваше какво ли не.
	Обикновено работата, която успявах да намеря, беше неквалифицирана и не от най-приятните. По правило работодателите не искаха да взимат дебели хора, но някои от тях изпитваха неудобство да ми откажат, особено ако бяха дали обява. Аз ги гледах с укор изпод подутите си клепачи и все повтарях: „Ето обявата, нося я“, при което те ме приемаха за няколко седмици, като лъжеха, че някой от редовните им служители е в отпуск. Така работих три седмици във „Всяка стока — долар“, после бях разпоредителка, касиерка в ресторант за три седмици и така нататък. Някъде ме приемаха с радост: като на жена ми плащаха по-малко, но за разлика от други не предизвиквах вълнения сред служителите мъже или сред клиентите. В повечето случаи обаче работата беше тежка, неприятна, като миене на чинии например, и аз не се застоявах дълго.
	Когато сексуалната откровеност стана на мода, изчетох куп неща за сексуалните преживявания на разни хора: за мастурбация с топки на врати, водни кранове и дръжки на електрически бръсначки, за натисканици по задните седалки на колите в автокината или по храсталаците и какво ли не още. Но като моите случаи нямаше. Аз имах две ранни сексуални преживявания, въпреки че, общо взето, потисках интереса си към секса така, както и към военните филми. Подходяща роля за себе си не виждах и затова, доколкото можех, се опитвах да не обръщам внимание на всичко това. Макар и да се преструвах, всъщност не споделях общата страст на приятелките си към разни певци. Най-многото, което си позволявах, беше идеализираната страст към Меркурий, нарисуван на корицата на телефонния указател. По сандали и шапка с перо, той имаше големи мускули, а около слабините му дискретно се виеше телефонна жица. Тази картинка изчезна още преди години. Може би телефонната компания е разбрала, че той е бог не само на скоростта, но и на лъжците и измамата.
	За сметка на това имах достъп до сексуалните тайнства на момичета като Барбара или Валери, заедно с които обядвах или се връщах от училище, въпреки че те предпочитаха да обсъждат тези неща помежду си, а не с мен. Изключваха ме от уважение, както биха постъпили в присъствието на монахиня или светица. Те се правеха на сексуално скромни и отдаваха неохотно определени части от себе си — целувка след третата среща или по-сериозно целуване, ако момчето им беше гадже, но от шията надолу се пазеха. Противозачатъчните хапчета още не се бяха появили и те имаха достатъчно основания да бъдат непреклонни, защото майките им или разни клюки им предоставяха не малко мрачни примери за момичета, които били принудени да се омъжат или дори по-лошо — трябвало да се омъжат, а не можели. Може и да са отивали по-далеч от допустимото, но не го споделяха.
	Ето какво беше първото ми сексуално преживяване. Вървях към къщи с Валери, която вече няколко пъти се появява на страниците на моите романи на ужасите — единия път с кринолин, а другия — с псевдогръцка рокля с дълбоко деколте, от периода на Регентството*. Във въпросния ден обаче тя беше с червен пуловер с брошка кученце, червена плисирана пола, с мокасини и тъмносиня мушама. Разказваше ми как предната вечер някой я потърсил по телефона точно когато си миела косата. Няколко преки преди улицата, където обикновено завивах, ни пресрещна едно момче, което седмици наред се опитваше да накара Валери да излязат заедно. Доколкото знаех от нея, той й беше безразличен, но доброто възпитание й налагаше да не го казва открито, защото можеше да си спечели репутацията на горделивка. И така той тръгна с нас, разговаряйки нервно с Валери, като се правеше, че не ме забелязва.
	[* Времето на регентството на Уелския принц Георг в началото на XX век — Б.пр.]
	Валери ми хвърли многозначителен поглед и аз не свих по нашата улица. Вместо това продължих с нея до тях, знаейки, че по-късно тя ще ми позвъни да ми благодари, че съм я разбрала. Тя се сбогува на алеята пред дома си и си тръгна, тананикайки, като мяташе конската си опашка. Задната врата се затвори зад нея. Аз стоях на тротоара и чувствах как краката ми преливат извън мокасините. Глезените ме боляха, бях извървяла три преки повече от обикновеното и сега трябваше да се връщам обратно. Време беше да се прибирам, за да си направя тройния сандвич със сирене и фъстъчено масло и да се приготвя за кино „Звездна светлина“, където работех като разпоредителка. Сега там даваха „Пролетен блясък“ с Натали Ууд. Момчето, което дори и аз не харесвах, всеки момент щеше да каже: „Е, айде“ и да изчезне колкото се може по-бързо. Но вместо това то направи нещо странно. Клекна пред мен насред калната локва — бе април и бе валяло — и зарови лице в огромния ми корем.
	Как мислите, че постъпих? Втрещих се, стана ми жално и започнах да го галя по главата. После дни наред ръката ми миришеше на брилянтин.
	След няколко минути той стана — от панталоните му капеше вода — и се отдалечи. Това беше първото ми сексуално преживяване. Прибрах се вкъщи и си изядох сандвича.
	Не можах да си обясня защо точно това момче, чието име така и не си спомних, макар че винаги съвсем ясно си представях напрегнатия, дори болезнен израз на лицето му, извърши този колкото нелеп, толкова и ритуален акт на калния тротоар, недалеч от Бейсайд парк пред една обикновена къща от червени тухли с бели ръбчета и с две подрязани кедрови дървета от всяка страна на предната врата. Може би той търсеше утеха за мъката си по неосъществената любов. Или може би това бе някакъв инстинктивен жест на чревоугодник; или, ако съдех по начина, по който ме обгърна с ръцете си дотам, докъдето можеха да стигнат, впивайки пръсти в мен, без да забелязва падналия на земята учебник по химия, той може да ме е възприел като една-единствена огромна гърда. Но тези предположения ми дойдоха наум по-късно. Тогава така ме шокира необикновеният факт на първото докосване от момче, че забравих случая колкото се може по-бързо. Не беше от най-приятните. Дори не помислих да му се подиграя, както бих направила, ако бях по-слаба. От своя страна момчето ме избягваше и повече не пожела да излиза с Валери.
	Второто ми сексуално преживяване се случи, когато работех като касиерка на половин ден в неголям, невзрачен ресторант, наречен „Ела, хапни“. Там сервираха кренвирши, кюфтета, млечни коктейли, кафе, сладкиши, а ако човек искаше да обядва — пиле със скариди, аламинути, свински пържоли на скара и ростбиф. Работех от четири и половина, докато затворят в девет и половина. Заплатата ми включваше и едно безплатно ядене от най-евтините. Стоях курдисана на висок стол зад касата и взимах парите. Имах задължението да обслужвам и клиентите, които сядаха на барчето край мен, и за тази цел беше инсталиран телефон, по който давах поръчките в кухнята.
	Кухнята се намираше отзад и до нея се отиваше през вратичка, украсена с тапет, десениран като тухла, и с няколко медни тигана, които не се използваха. Имаше двама готвачи — един летаргичен, начумерен канадец и един весел, сияещ чужденец, не зная точно дали беше италианец или грък. Опитът неведнъж ме бе срещал с подобна ситуация. Канадците, които работеха на такива места, знаеха, че повече от това няма да се издигнат, въпреки предимствата на езика и на познатата обстановка това бе върхът на възможностите им. Чужденците, от друга страна, бяха тръгнали нагоре. Пестяха пари и се учеха, защото нямаха намерение да вършат вечно тази черна работа. Готвачът чужденец работеше два пъти по-бързо и беше двойно по-учтив. Той сияеше, подавайки чиниите с храна на келнерите, като катерица сновеше в своето подобно на пещ пространство, тананикаше си игриви мелодии и аз виждах как другият е готов да го убие.
	Отношенията ми с него започнаха, когато взе да вдига телефона при всяка моя поръчка. Той ме виждаше добре през вратичката.
	— Ало — о — изпяваше сладко.
	— Кюфте със сирене и гарнитура пържени картофи.
	— За теб специално правя.
	Мислех, че иска да ме дразни и не му обръщах внимание. Но един ден той ме попита по телефона:
	— Ще пиеш кафе с мен, а? След работа?
	Беше твърде неочаквано, за да кажа не. Дотогава никой не ме бе канил на кафе.
	Той ми помогна да си облека палтото и задържа вратата да мина, въртейки се около мен като влекач около „Кралица Елизабет“; беше близо петнайсет сантиметра по-нисък от мен и вероятно трийсет и пет килограма по-слаб. Седнахме един срещу друг в близкото кафене и той веднага се насочи към целта.
	— Аз изисква ти да се омъжиш за мен.
	— Какво? — ахнах аз.
	Той се наведе през масата, втренчил в мен черните си искрящи очи:
	— Говоря сериозно. Искам да се запознае с баща ти, ето ще покажа банковата сметка. — За мой ужас той бутна към мен малка, синя спестовна книжка.
	— Баща ми? — запънах се. — Банковата ти сметка…
	— Виж какво — продължи той — аз има добри намерения. Иска скоро да си отворя ресторант, спестих достатъчно. Ти сериозно момиче, не си като другите тукашни, ти добро момиче. Наблюдавах те, но не зная как да ти обясни. Ще стоиш на касата и ще посрещаш хората. Аз ще готви много по-хубави неща, отколкото там. — Той посочи отсреща към „Ела, хапни“. — Ще сервира вино, само прасе може да яде без вино.
	— Но — започнах аз. В първия миг не виждах причината, заради която да откажа. После си представих физиономията на майка ми, когато щях да се задам по пътеката в църквата, цялата в бяло, с този миниатюрен чужденец, увесен на ръката ми като чантичка.
	— Ще имаме деца — продължи той, много деца, знам, че ти обича децата. Ти си добро момиче. После, като събере достатъчно пари, отиваме да видиш моята родина. Ще харесваш.
	— Но — казах аз — ние не сме от една и съща религия.
	Той махна с ръка:
	— Ти ще смениш.
	Едва когато попаднах в Теремото, разбрах по-ясно какво е видял у мен: по телосложение аз вече бях жена, което повечето момичета постигаха след няколко години, и в неговите очи — годна за съпруга. Просто бях започнала да се развивам малко по-рано, и толкоз. Но тогава не можех да преодолея подозрението, че той ми се подиграва; или пък ми предлага брак по сметка. А колко лесно щеше да бъде, защото въпреки ръста си той явно бе свикнал да взима решения и аз самата щях завинаги да бъда освободена от това задължение. Въпреки всичко не исках да бъда касиерка през останалата част от живота си. Смятането не ми вървеше.
	— Благодаря ти много — казах аз — но мисля, че е невъзможно.
	Той не се отчая. През следващите няколко седмици се държеше сякаш отказът ми беше само израз на добро възпитание. Благоприлично и скромно бе да му откажа и той да ме убеждава; след необходимите увещания щях да отстъпя. Той флиртуваше, когато отивах до вратичката да взема поръчките, гледаше ме влюбено, помръдваше кафявите си мустачки, звънеше по телефона, въздишаше и ме молеше, като при това непрекъснато ме наблюдаваше от мястото си при скарата. За вечеря ми приготвяше скъпи, непозволени неща, отрупваше чинията ми със скариди, защото знаеше, че ги обичам, и върху купа забождаше стрък магданоз. Обичайният ми вълчи апетит започна да намалява — от една страна, часове наред бях под въздействието на храната, която се ядеше около мен, а от друга — усещах, че с всяко ядене той ме подкупва.
	Това напомняше на спектакъл, на обред, който трябваше да се извърши, за да отстъпя и да изпълня желанието му; и както всички обреди, в които се вярва, беше искрено и странно вълнуващо. Той ми харесваше, но ме притесняваше. Не заслужавах подобни грижи, а освен това в тях имаше нещо абсурдно — все едно че ме ухажваше Чарли Чаплин. Изпитах облекчение, когато редовната касиерка се върна и можех да напусна.
	Известно време в училище мечтаех за него (истинското му име не научих, защото бе решил да става канадец и твърдеше, че се казва Джон). В тези свои мечти го възприемах повече като пейзаж — синьо небе и мек климат, плажове със ситен пясък и някаква величествена антична развалина с колони, която се издига на стръмна скала. Всичко бе много по-различно от мрачния Торонто с хапещите зимни ветрове, примесената със сол киша, която разяждаше ботушите или пък влажните, потискащи лета. Това бе място, където най-после щях да намеря себе си, щях да се чувствам добре. Понякога мислех, че щеше да ми бъде хубаво, ако се бях омъжила за него, все едно че щях да си взема домашно кученце или котка: защото с тъмните си очи и меки мустачки той приличаше на дружелюбно животинче — катеричка или видра и като тях щеше да припка по тялото ми, което за него беше с размерите на полуостров. Но постепенно тези образи избледняха и веднъж в час по история, когато монотонният глас на учителя говореше за природни богатства и за разни други безинтересни неща, аз си спомних друго свое видение.
	Намирах се в цирк. Беше тъмно, нещо щеше да се случи и публиката стоеше в напрегнато очакване. Ядях пуканки. Изведнъж лъч от прожектор разряза тъмнината, насочвайки се високо горе към малка платформа. На нея стоеше познатата Дебела жена от Канадското национално изложение. Беше дори по-дебела, отколкото си я представях, по-дебела, отколкото на нескопосаната рисунка, направена отпред на тарабата, много по-дебела и от мен. Носеше розово трико с пайети, къса пухкава розова пола, сатенени балетни пантофки, а на главата й блестеше диадема. Вместо крилата, които мечтаех да й закача, имаше миниатюрно розово чадърче. Дори и когато фантазирах, оставах вярна на няколко основни правила от действителността.
	Тълпата избухваше в смях. Ревяха, сочеха я и се присмиваха. Пееха неприлични песни. Без да им обръща внимание, Дебелата жена тръгваше по една опъната жица под бавната, тържествена музика. Тук тълпата изведнъж утихваше и се понасяше сподавен вик на ужас. Ставаше ясно, че това, което върши, е много опасно. Тя беше толкова дебела, че сигурно нямаше да запази равновесие, щеше да се олюлее и да падне.
	— Ще се пребие — шепнеха всички, защото нямаше предпазна мрежа.
	Постепенно, сантиметър по сантиметър, Дебелата жена напредваше по жицата, спирайки се, за да се закрепи, вдигнала предизвикателно розовото чадърче над главата си. Изведнъж въображението ми я понасяше покрай осеяния с фабрики Западен бряг, над житата в прериите, високо над мините и корабите, които плаваха по Онтарио. Като розово видение сред облаците тя минаваше покрай бедните фермери от долината Свети Лорънс, над рибарите от крайбрежието. „Мили боже, какво е това?“ — мълвяха те, спирайки за миг да теглят мрежите. На няколко пъти залиташе и тълпата спираше дъха си. Жицата трептеше, тя бе съсредоточила цялата си сила в този гибелен път, защото падането значеше смърт. Тогава в края на сеанса, точно преди да иззвъни звънецът — това беше номерът — тя се озоваваше на платформата от другата страна. Хората скачаха на крака, ревейки с пълни гърди в нейна чест. Появяваше се голям кран, който я сваляше на земята.
	Вероятно ще помислите, че в Дебелата жена виждах себе си, но не беше толкова просто. Тя имаше лицето на Тереза, моята ненавиждана състрадалка. В училище странях от нея, но все пак не бях чак такова безсърдечно чудовище, исках да направя нещо за нея, имах добри намерения.
	Знаех как Артър би анализирал това натрапливо видение. „Какъв срам — ще каже той — ето как те унищожава общественото мнение, издига пред теб някакъв образец за женственост, който не е за теб, облича те насила в това нелепо розово трико с пайети и те обува в тези старомодни, неудобни пантофки.“ Колко по-добре щеше да бъде, ако ме приемаха каквато си бях, а и аз самата да можех да свикна със себе си. Много вярно, много правилно, много благочестиво. И все пак не е толкова лесно. Исках да имам пухкава пола и искряща диадема. Харесваха ми.
	Колкото до Дебелата жена, знаех много добре, че след това геройско предизвикателство срещу смъртта, тя ще се върне отново на своя голям стол в палатката и ще започне да плете, а хората ще минават покрай нея и ще я зяпат. Това беше нейният истински живот.


>>	Глава 10

	Една неделя, когато бях в трети гимназиален клас, леля Лу ме покани на вечеря. Учудих се, защото знаех, че неделните й вечери са запазени за Робърт, счетоводителя от нейната компания. Но когато ми каза: „Облечи си нещо хубаво, скъпа“ — разбрах, че ще ме запознава с него. Аз нямах никакви хубави дрехи, но вярна на себе си, леля Лу се преструваше, че не го знае. Облякох касторената пола с телефона.
	Готова бях да ревнувам от Робърт. В представите ми той бе висок, властен и леко зловещ, защото се възползваше от чувствата на леля Лу. Вместо това той се оказа дребен и спретнат, най-елегантният мъж, когото бях срещала. Заради него леля Лу дори бе поизчистила апартамента, макар че един найлонов чорап се подаваше изпод най-хубавото й кресло, на което той седеше и отпиваше от мартинито.
	Леля Лу бе накичена от главата до петите. По нея имаше какви ли не висулки, китките й дрънчаха от гривни, от тялото й се носеха екзотични ухания. Докато се суетеше около последните приготовления, тя все повече изпълваше стаята, като че ли бе предмет, който със загряването си се разширява. Робърт я наблюдаваше, както се гледа великолепен залез. Помислих си дали и мен някой някога ще ме гледа така.
	— Не знам какво намира леля ви в сухар като мен — обърна се той привидно към мен, но всъщност към леля Лу.
	Леля Лу изсумтя.
	— Не се хващай — обади се тя. — В душата си той е същински дявол.
	След като изядохме шоколадения мус, леля Лу каза:
	— Джоун, скъпа, чудехме се дали ще искаш да дойдеш с нас на църква.
	Това бе повече от изненада. Майка ми ходеше на църква заради общественото мнение; в продължение на няколко години тя успя да принуди и мен да посещавам неделното училище, където ни задължаваха да ходим с бели ръкавици, тъмносини касторени шапки с ластик и лачени обувки. Когато се оплаквах, че е скучно, леля Лу ми съчувстваше. Самата тя ме бе водила в малка англиканска църква, но само по Великден, и то, както ми обясняваше, заради химните. Това бе всичко. И ето че сега тя сложи една от безумните си шапки, напудри се и взе съвсем делово белите си ръкавици.
	— Това не е точно църква — обясни ми тя — но Робърт ходи всяка неделя.
	Отидохме с колата на Робърт и той паркира в сбутана уличка, северно от Куин; със стари, залепени една до друга, двуетажни къщи от червени тухли. Всичките имаха предни веранди; кварталът беше бедняшки и занемарен. Мръсен сняг покриваше полянките. Една от къщите се открояваше от другите с грейналите си, осветени отвътре прозорци с яркочервени пердета; в нея влязохме.
	В антрето имаше маса с голяма медна табла, куп хартийки и няколко молива; отдолу върху разгърнати вестници съхнеха шушони и галоши. Леля Лу и Робърт взеха по една хартийка, написаха по едно число и после оставиха сгънатите листчета на таблата.
	— Напиши и ти едно число, скъпа — каза леля Лу. — Може би ще получиш послание.
	— Послание? — учудих се аз. — От кого?
	— Знае ли човек — отвърна леля Лу. — Все пак опитай.
	Реших да чакам и да видя какво ще стане. След като минахме през няколко морави кадифени завеси, ние се озовахме в параклиса, както по-късно свикнах да го наричам. Някога там е била всекидневната, но сега бяха наредени пет-шест реда сгъваеми столове за бридж и върху всеки бе поставена по една книга с химни. Там, където е била трапезарията, имаше подиум и на него амвон, покрит с червено кадифе и малък електрически орган. Само една трета от столовете беше заета; преди да започне службата, дойдоха още хора, но нито веднъж при моите следващи посещения стаята не се напълни докрай. Повечето от редовните богомолци бяха доста възрастни и много от тях страдаха от хроническа кашлица. Леля Лу и Робърт бяха сред най-младите.
	Седнахме на първия ред, леля Лу наперена като пиле, а Робърт безукорно изпънат. Известно време нищо не се случи; зад нас кашляха и местеха крака. Отворих книжката с химни, която беше доста тъничка и никак не приличаше на англиканската. На нея пишеше „Химни на спиритистите“; под заглавието имаше печат „Собственост на параклиса «Джордан»*“. Прочетох наслуки два химна. Единият разказваше за щастливо пътуване по река с лодка, където на Отвъдния бряг ни чакаха обичани от нас хора. Другият беше за благословените души на тези, отишли си преди нас, които бдяха, докато стигнем благополучно до другия бряг. Тази мисъл ме смути. Не стига дето в неделното училище ни казваха, че Бог ни гледа всяка минута, което беше крайно неприятно, ами сега трябваше да се съобразявам и с тези хора, които, макар и да не познавах, ме дебнеха.
	[* Става дума за свещената река Йордан. — Б.пр.]
	— Каква е тази църква? — пошепнах аз на леля Лу.
	— Ш-шт, скъпа, започват — каза тя тихо и в това време повечето лампи угаснаха и една ниска жена с кафява рокля от изкуствена коприна, със златни обеци копчета и подходяща карфица пресече подиума и започна да свири на електрическия орган. Около мен подеха в хор треперливи гласове, тънички и пискливи като на щурци.
	По средата на химна от вратата, която водеше към кухнята, влязоха двама души и застанаха зад амвона. Жената, както по-късно разбрах, бе преподобната Леда Спрот, водачката. Тя беше достопочтена възрастна дама със сини очи, синя коса и римски нос. Облечена беше в дълга бяла атлазена рокля, обшита около врата й с морава панделка. Мършавият, посивял мъж до нея бе представен като „Мистър Стюарт, нашият гост медиум“. По-късно се питах в какъв смисъл той е гост, след като винаги беше там.
	Към края на химна, когато пеенето стана съвсем нестройно, Леда Спрот вдигна ръце над главата си.
	— Да се отдадем на размисъл — каза тя с дълбок, плътен глас. Настъпи тишина, нарушавана само от шума на нечии несигурни стъпки, които преминаха през моравите завеси и после много бавно се заизкачваха по стълбата. Леда Спрот започна кратка молитва, обръщайки се към най-близките ни, получили просветление за тези от нас, които все още бродеха объркани по житейския бряг. Отгоре избълбука приглушено водната струя на тоалетната и стъпките се насочиха към нас.
	— Сега ще чуете вдъхновяващото слово на нашия гост медиум мистър Стюарт — заяви преподобната Леда Спрот и отстъпи встрани.
	Към края на моите връзки със спиритистите знаех почти наизуст проповедта на мистър Стюарт, защото то се повтаряше всяка седмица. Той ни призова да не падаме духом, тъй като имало на какво да се надяваме; каза ни, че зората изгрява точно когато е най-тъмно. После издекламира един стих на Артър Хю Клъф от „Не казвай, че борбата е безсмислена“:
P>
	Не само през прозорците пристига
	от изток зрак, щом се яви зората;
	как бавно, бавно слънцето пред теб се вдига,
	но погледни: на запад вече просветля земята.
P$
	Последва още една фраза от същото стихотворение: „Ако надеждите ни са измамни, то страховете са лъжци“.
	— Страховете наистина могат да се окажат лъжовни, приятели мои. Това ми напомня за една история, която чух онзи ден. Тя може да ни бъде полезна винаги когато сме обезверени, когато смятаме, че всичко е загубило значението си и е безсмислено да се борим. Веднъж по един път вървели две гъсеници. Гъсеницата песимистка казала, че скоро ще трябва да отидат в едно тъмно, тясно място и там няма да се движат и да говорят. „Това ще бъде нашият край“ — заключила тя. Но гъсеницата оптимистка отговорила: „Това тъмно място е просто пашкул, в който ще си починем известно време и след това ще се появим отново с красиви крилца. Ще бъдем пеперуди и ще литнем към слънцето“. Този път, приятели мои, бил пътят на живота и дали ще бъдем като мрачната гъсеница песимистка, която не чака нищо друго, освен смъртта, или като гъсеницата оптимистка, изпълнена с вяра и надежда към по-висшия живот, зависи само от нас.
	Паството, изглежда, нямаше нищо против това, че проповедта винаги е една и съща. Дори ако не беше така, сигурно щяха да се почувстват измамени.
	След словото жената с кафявата рокля събра лептата на присъстващите и после дойде ред на сериозните занимания. Всички идваха заради тях: заради личните послания. Жената с кафявата рокля внесе медната табла и Леда Спрот започна да взима хартийките една по една. Тя държеше в ръка листчето, както бе сгънато, затваряше очи и изричаше посланието. После отваряше листчето и съобщаваше числото. Посланията се отнасяха предимно за здравето:
	— Виждам стара белокоса жена с ореол около главата, която казва: „Внимавайте, когато слизате по стълбите, особено в четвъртък“; тя казва думата сяра. Тя ви предупреждава да се пазите и ви поздравява най-сърдечно. Ето един мъж с шотландска пола и няколко гайди; сигурно е шотландец; червенокос е. Той мисли за вас с обич и казва: „Намалете сладкишите, не са полезни“. Той ви казва — не мога точно да разбера думата. Нещо като килимче. „Внимавайте с изтривалките“, да, това казва той.
	След като свършиха листчетата с номерата, думата отново взе мистър Стюарт и започна да предава послания, като посочваше направо богомолците и описваше духовете, застанали зад столовете им. Това ме притесни много повече от числата: Леда Спрот като че ли извличаше посланията от съзнанието си, а мистър Стюарт ги предаваше с отворени очи. Той фактически виждаше мъртвите направо в стаята. Свих се на стола си с надеждата, че ще ме прескочи.
	После отново пяха химни; след това Леда Спрот ни напомни за сеанса с Изцеляващото докосване във вторник, за Несъзнателното писане в сряда, за индивидуалните сеанси в четвъртък и това бе всичко. В антрето настъпи известна суетня и блъсканица, докато неколцина старци се мъчеха да си обуят галошите. На вратата хората сърдечно й благодаряха; тя познаваше повечето от тях и ги питаше:
	— Разбрахте ли това, което ви интересуваше, мисис Хърст? Какво ще кажете, мисис Дийн?
	— Веднага ще хвърля онова лекарство — казваха те. Или: — Това беше чичо ми Хърбърт, той имаше точно такова палто.
	— Е, Робърт — подхвана леля Лу в колата — съжалявам, че тази вечер тя не се появи.
	Робърт бе явно разочарован:
	— Може би е била заета — отговори той. — Коя ли беше другата жена с вечерната рокля?
	— Едра жена — продължи леля Лу. — Ха. Като че ли ставаше въпрос за мен. — Тя покани Робърт да пийне нещо, но той заяви, че няма настроение и че предпочита да се прибере. Отидох вместо него, пих горещ шоколад с петифури и изядох един сандвич със скариди.
	— Говорехме за майка му — обясни тя. — Вече трета седмица не се появява. Винаги си е била вятърничава. Жената на Робърт не можеше да я търпи и затова отказа да ходи на църква с него. „Ако някога успееш да говориш с този стар кошмар — казала му тя — не искам да бъда там.“ Малко е жестоко, нали?
	— Лельо Лу — започнах аз — наистина ли вярваш във всичко това?
	— Може ли човек да е сигурен? — попита ме тя. — Аз съм свидетелка на много точни послания. Някои от тях нямат особено значение, но други са много полезни.
	— Но това може да е само четене на мислите — заявих аз.
	— Не зная как го правят — продължи леля Лу — ала всички смятат, че успокоява. Поне за Робърт е така. Освен това на него му е приятно, когато проявявам интерес. Според мен човек трябва да е толерантен.
	— Това ме побърква — признах аз.
	— Непрекъснато получавам послания от този шотландец — каза леля Лу замислено. — Онзи с червената коса и гайдите. Какво ли искаше да каже с тези изтривалки? Може би е имал предвид помияр, може да ме ухапе някое куче.
	— Кой е той? — попитах аз.
	— Понятие нямам — отговори леля Лу. — Не познавам човек, който да е свирил на гайда. Явно не е роднина.
	— Ох! — възкликнах облекчена. — Ти каза ли им?
	— Не ми е минавало и през ум — отговори леля Лу. — Защо да ги наскърбявам.
	Започнах да посещавам параклиса всяка неделна вечер. Вместо да ходим на кино, предпочитах да се виждам с леля Лу там, защото бях напълно сигурна, че няма да срещна някого от нашия квартал. Дори известно време ме терзаеха различни мисли около доктрините на спиритистите: ако Отвъдният бряг бе наистина толкова прекрасен, защо духовете посвещаваха такава голяма част от посланията си на предупреждения? Според мен те трябваше да примамват най-близките си към скали и мостове, да ги подтикват към буйство и лакомия, за да ускорят преминаването им на по-светлия бряг, а не да ги съветват да не слизат по хлъзгави стълби, да не се возят с неизправни коли и да не ядат тестени храни. Някои от спиритистите вярваха също в способността за многократни превъплъщения, а други в Атлантида. Между тях имаше и съвсем правоверни християни. Леда Спрот нямаше нищо против убежденията им, стига да вярваха в нейната сила.
	Изпитвах желание да мина през всички техни стадии със същото подозрително недоверие, което имах към филмите, но си сложих спирачка при таблата с числата. Не знаех никакви мъртъвци и ни най-малко не исках да се запознавам. Една вечер обаче получих послание, което надмина всичките ми страхове. Случи се по време на сеанса точно когато Леда Спрот посегна към последното сгънато листче върху медната табла. Както обикновено, тя бе затворила очи, но ги отвори.
	— Получих спешно послание — каза тя за някого без число. Тя гледаше право в мен. — Зад стола ви стои жена. Около трийсетгодишна, с тъмна коса, тъмносин костюм с бяла яка и бели ръкавици. Тя ви казва… какво? Много е разстроена от нещо… Долавям името Джоун. Извинете, не мога да чуя… Леда Спрот се заслуша за миг, после добави:
	— Тя не можа да премине, има твърде много статично електричество в атмосферата.
	— Това е майка ми! — просъсках аз към леля Лу. — Тя не е мъртва! — Изпитвах едновременно страх и възмущение: майка ми бе нарушила правилата на играта. Или пък Леда Спрот беше мошеничка. Ами откъде можеше да знае как изглежда майка ми? Ако ме беше шпионирала, нямаше да сбърка и да използва жив човек.
	— После, скъпа — успокои ме леля Лу.
	След като свърши службата, отидох направо при Леда Спрот.
	— Това беше майка ми — казах й аз.
	— Радвам се — отговори Леда. — Имах чувството, че от известно време се опитва да се свърже с вас. Сигурно много се безпокои за вас.
	— Но тя е жива — отсякох аз. — Тя въобще не е умирала!
	Сините очи трепнаха за миг.
	— Тогава трябва да е било астралното й тяло — обясни тя спокойно. — Това се случва понякога, но ние не го поощряваме, защото всичко се обърква и приемането невинаги е много добро.
	— _Астралното й тяло?_ — За пръв път чувах такова нещо. Леда Спрот обясни, че освен материално, всеки има и астрално тяло, което може да плава наоколо, прикрепено към нас с нещо като дълго гумено въже.
	— Трябва да е влязла през прозореца на банята — каза тя. — Винаги го оставяме леко отворен, защото от радиатора става много горещо.
	После ми обясни, че трябва да се внимава много с гуменото въже; ако се скъсало, астралното тяло можело да се отдели и тогава, какво остава от човека?
	— Човек започва да вегетира — заяви Леда Спрот. — Нали четем за такива случаи по болниците. Ние неведнъж сме обяснявали на лекарите, че понякога мозъчните операции носят повече вреда, отколкото полза. Те трябва да оставят прозореца леко отворен, за да може астралното тяло да се върне.
	Тази теория никак не ми харесваше. Особено неприятна ми се видя мисълта, че под формата на духообразно желе майка ми можеше да се влачи след мен от едно място на друго, облечена (очевидно) в тъмносиния си костюм от 1949 година. Нито пък исках да знам, че се безпокояла за мен; нейното безпокойство винаги означаваше болка и аз отказвах да вярвам в нея.
	— Това е лудост — казах аз, колкото се може по-грубо.
	За мое учудване Леда Спрот се изсмя.
	— О, ние сме свикнали с _подобни_ приказки — заяви тя. — Уверявам ви, те не ни пречат. — После ме хвана за ръката, което много ме смути. — Вие имате големи заложби — започна тя, като ме гледаше в очите. — Голяма дарба. Трябва да я развивате. Опитайте Несъзнателното писане в сряда. Не мога да кажа какъв медиум сте — дали приемате, или предавате. Мисля, че приемате. С удоволствие бих ви помогнала да се подготвите; бихте могли да ни надминете, но това изисква много труд и трябва да ви предупредя, че е малко опасно, ако го правите без контрол. Не всички духове са дружелюбни, нали разбирате? Някои от тях са много нещастни. Когато започнат много да ми дотягат, аз размествам мебелите. Това ги обърква, нали разбирате? — Тя ме потупа по ръката и после ме пусна. — Елате другата седмица и ще си поговорим пак.
	Повече не стъпих там. Бях потресена от призрака на майка си. (Когато се прибрах онази неделна вечер, по нищо не личеше, че е предприемала астрални пътешествия: беше си същата, леко пийнала.)
	Не по-малко ме ужасяваше мнението на Леда Спрот за моите големи способности, особено след като си дадох сметка, че тази мисъл ми е противна. Дотогава никой никога не ми бе казвал, че притежавам голяма дарба. За миг се поблазних от видението на самата себе си, изправена тържествено в бяла надиплена рокля с мораво бие, излъчваща духовна енергия. Леда Спрот бе доста дебела и може би това щеше да е моето бъдеше. Но съвсем не бях сигурна дали исках да имам тези дарби. Ами ако нещо се обърка? Ако се проваля публично с гръм и трясък? Ако не успея да получа послания? По-лесно беше да не опитвам. Би било отвратително да разочаровам богомолците и особено тия, които посещаваха параклиса. Те бяха така мили и доверчиви с техните кашлюкания и с пискливите си гласове. Не можех да поема отговорност.
	Няколко месеца по-късно се доверих на леля Лу. Тя бе разбрала вече, че съм объркана, и не ме притесняваше с въпроси.
	— Леда Спрот ми каза, че съм имала голяма дарба.
	— Така ли, скъпа? — отвърна леля Лу. — И на мен ми каза същото. Може би и двете я имаме.
	— Тя ме посъветва да опитам Несъзнателното писане.
	— Знаеш ли какво — продължи замислено леля Лу. — Аз опитах. Сигурно ще си помислиш, че съм глупачка.
	— Не — отговорих аз.
	— Работата е в това, че искам да разбера дали съпругът ми е все още жив. Смятах, че ако не е жив, то би трябвало да бъде така любезен да ми го каже.
	— Какво стана? — попитах аз.
	— Ами — започна леля Лу бавно — беше доста странно. Тя ми даде химикалка, една съвсем обикновена химикалка. Не зная защо очаквах нещо друго — гъше перо или кой знае какво. После запали свещ и я сложи пред едно огледало и аз трябваше да гледам точно в свещта — не в нея, а в отражението й. Гледах известно време и нищо не стана, чувах само някакво бръмчене. Май че съм заспала или задрямала само за минутка. И след това времето изтече.
	— Написа ли нещо? — попитах аз нетърпеливо.
	— Не може да се каже — отговори леля Лу. — Просто някакви драскулки и няколко букви.
	— В такъв случай той може да е жив — заявих аз.
	— Знае ли човек — каза леля Лу. — Ако е мъртъв, то точно в негов стил е да си мълчи. Винаги е искал да ме държи нащрек. Според Леда Спрот това бе добро начало и тя искаше да продължа. Тя твърди, че е необходимо известно време, за да свикне човек.
	— Ти продължи ли?
	Леля Лу се намръщи.
	— Робърт искаше да продължа. Но как да ти кажа, не съм убедена, че в това има смисъл. После разгледах листа, нямаше нищо общо с моя почерк. Нищо. Чувството, че някой ме обсебва, ми беше неприятно. Разбрах, че не трябва да се занимавам повече с това и на твое място бих сторила същото, скъпа. Човек не може да лети с едно крило. Не е ли така?
	Въпреки съвета на леля Лу, изпитвах голямо изкушение да опитам сама Несъзнателното писане и една вечер, когато родителите ми не бяха вкъщи, го направих. Взех свещ от трапезарията, химикалка и тефтерчето на майка си от масичката, на която беше телефонът. Запалих свещта, изгасих лампата в спалнята си, седнах пред огледалото на тоалетката и вторачена в отражението на малкия пламък, зачаках нещо да се случи. С голямо усилие се опитвах да не движа съзнателно ръката си. Това би било измама, а аз исках да бъде истинско. Нищо не се случи, с изключение на това, че пламъкът, изглежда, се уголемяваше.
	Изведнъж почувствах, че косата ми гори: неусетно се бях надвесила над свещта. Бретонът ми се пърлеше и пращеше. Лепнах ръка на челото си и хукнах към банята; отпред косата ми бе силно опърлена и се наложи да я отрежа. По този повод имах разправия с майка си, тъй като съвсем неотдавна ми бе дала пет долара за фризьор. Реших, че е по-добре да се откажа от Несъзнателното писане.
	Все пак на листа имаше нещо: една-единствена червена линия, която се виеше и криволичеше като червей или вълнен конец. Не помнех да съм я чертала; защо трябваше да си създавам главоболие, ако това беше всичко, което Отвъдното искаше да ми каже?
	Известно време в клас съветът на Леда Спрот подхранваше мечтите ми. (Ако исках, можех да го направя; скромно начало в неизвестна църквичка; чудотворни разкрития; растяща слава; претъпкани зали; хиляди, намерили помощ, ще шепнат с преклонение и обожание: „Може да е едра, но каква дарба има!“) След няколко месеца обаче това постепенно избледня. В съзнанието ми остана неизличимо врязана само проповедта на мистър Стюарт, която обикновено си спомнях в най-неподходящи моменти: историята на гъсеницата песимистка и на гъсеницата оптимистка, които напредваха бавно по пътя на живота и водеха своя безкраен диалог. Обикновено бях на страната на гъсеницата оптимистка, но когато преживявах най-мрачните си мигове, мислех: „Е и какво, ако стана пеперуда? Пеперудите също умират“.


>>	Глава 11

	След ресторанта „Ела, хапни!“ намерих работа на Спортната изложба. Тя се организираше всяка година през март в Колизеума, който беше на територията на Изложението. Приличаше на автосалон или на есенен панаир; на нея участваха с щандове всички фирми — производителки на моторни лодки, канута от фибростъкло, лодки каяк, въдици и пушки. Групи от скаути показваха как се опъват палатки и се пали огън. Облечени в зелени униформи, с голи розови колене, момчетата с най-голямо усърдие се занимаваха с различните уреди за палене на огън. До тях Министерството на поземлената собственост и горите излагаше плакат за опазване на горите от пожари. През определено време група сърдити индианци, облечени в костюми, които бяха твърде нови, за да изглеждат истински, изпълняваше индиански танци. Знаех, че са сърдити, защото ядяха кренвирши с хлебчета на лавката, където се хранех и аз, и ги чувах какво си говорят. Един от тях ме нарече „шишко“.
	Пред специален навес със столове за зрителите се разиграваше голямо шоу: имаше състезания по риболов с изкуствена стръв, състезания по търкаляне на трупи, шествие, оглавявано от мис „Здравословен живот“ и един тюлен на име Шарки, който свиреше на гайда „Боже, пази кралицата“.
	Тази работа ми харесваше повече от всички други досега. Имаше и безредие, и безвкусица и аз се разхождах из тълпата без усещането, че и тук не ми е мястото. Хората сигурно ме мислеха за изкусна въдичарка или за участничка в състезанието по търкаляне на трупи. Работех след училище, а в събота и неделя по цял ден. През обедната си почивка изяждах пет-шест кренвирша с хлебчета и изпивах няколко сока „Медена роса“. После тръгвах да се шляя, спирах се да погледам ревюто на дамска мода „Сред природата“, най-новите модели рибарски мушами и спасителни куртки, от които обаче отклоняваше вниманието със страшната си походка мис „Здравословен живот“; друг път отивах при навеса да погледам как може да се пукне балон със стрела, като се пази равновесие на кануто. Или пък чаках да видя как някой ще бутне съперника си от търкалящото се дърво в поставения за целта найлонов плувен басейн.
	Моята работа беше сравнително проста. Сложила червена кожена престилка, аз стоях на стрелбището с лъкове и раздавах стрели, които държахме в буренца. Когато купът стрели намаляваше, отивах до сламените мишени, при което посетителите чакаха зад опънато въже. Това бяха предимно дечурлига, някои млади мъже със спортни наклонности, дошли със съпругите си или приятелките си и най-вече момчета с черни кожени якета, които иначе висяха в галерията за стрелба. Изтеглях стрелите, пусках ги в буренцата и започвахме отново.
	Там работеха още двама души. Роб беше по рекламата; беше стар панаирджия и имаше опит — лятно време работеше на Изложбата на колоездачните писти, по стрелбищата или на лавките за захарен памук. Той стъпваше на ръбовете на две буренца и викаше: „Три за петак, девет за два петака, заповядайте, покажете какво можете, пуквате балончето и стреляте един път безплатно, иска ли малката дама да опита?“. Другият, Бърт, срамежлив първокурсник с очила и поло, ми помагаше да раздавам стрелите и да събирам парите.
	Лошото бе, че не бяхме в пълна безопасност, когато отивахме да почистим мишените. Роб викаше: „Долу лъковете, моля“, но се случваше да излети някоя стрела, пусната нарочно или по невнимание. Ето така ме улучиха. Точно бяхме събрали стрелите и мъжете носеха буренцата обратно; аз сменях една мишена и тъкмо се бях навела да сложа последното кабарче, когато нещо ме удари в левия бут. Зад мен се чу радостно квичене и Роб се разкрещя: „Кой беше?“, преди още да усетя каквато и да е болка. Онзи каза, че не е искал, на което не повярвах. Вероятно не бе могъл да се сдържи при вида на моя луноподобен задник.
	В пункта за първа помощ се наложи да стоя с вдигната пола, докато ми извадят стрелата и почистят раната. За щастие не беше забита дълбоко.
	— Раната е повърхностна — каза сестрата.
	Роб искаше да се прибера у дома, но аз упорствах да остана до края на работното време. След това лично той ме закара със стария си „Фолксваген“. Държа се много мило. Общо взето, беше циник, но проявяваше съчувствие към всеки, който е пострадал при изпълнение на професионалните си задължения. Веднъж самият той за малко не загинал, когато една количка излязла от релсите. На един червен светофар той свали дясната си ръка от волана и ме потупа по коляното.
	— Жалко, че не можеш да пишкаш права — пошегува се той.
	Това беше третото ми сексуално преживяване.
	Влизайки у дома, чух гласа на баща си, който ме викаше от всекидневната. Учудих се, защото вече се прибирах и излизах, когато си исках. Родителите ми седяха на обичайните си места. Баща ми изглеждаше угрижен и изтощен, а майка ми — бясна.
	— Трябва да ти съобщим нещо лошо, Джоун — каза нежно баща ми.
	— Умряла е леля ти Лу — заяви майка ми. — От сърдечен удар. Знаех си аз. — Случеше ли се нещо лошо, предсказанията на майка ми се оказваха противно точни.
	Отначало не повярвах. Първата ми реакция беше да седна, при което се строполих така тежко, че изскимтях от болка.
	— Това пък какво е? — попита майка ми.
	— Удариха ме със стрела — отвърнах аз. — Отзад.
	Майка ми ме погледна, сякаш не бях наред.
	— На тебе все такива работи ти се случват — обобщи тя, като че ли бях виновна, и продължи войнствено: — Завещала ти е пари. Каква идиотщина. За мен това е абсолютна и пълна загуба на време.
	Майка ми, която не можеше да се оплаче от липса на деловитост, бе отишла в апартамента на леля Лу веднага щом научила новината от портиера. Той намерил горката леля Лу на пода на банята, облечена в кимоното си. Подхлъзнала се на изтривалката в банята преди или след удара. Своето завещание леля Лу бе оставила при адвоката си, но майка ми открила копие от него сред документите й.
	— Бъркотия — каза тя. — Апартаментът е в страшна бъркотия. Ще трябва да ми помогнеш да оправим. — Ние бяхме единствените роднини на леля Лу.
	Леля Лу наистина ми беше оставила пари — две хиляди долара, което навремето бе голяма сума, особено за човек на моята възраст. Но имаше едно условие: можех да ги получа само ако отслабна. Леля Лу бе определила дори и теглото. Трябваше да отслабна с четирийсет и пет килограма.
	Именно това бе вбесило толкова много майка ми. Тя смяташе, че не мога да го направя. За нея парите бяха все едно хвърлени на вятъра. Освен мен пари получаваше само съпругът на леля Лу, комарджията, в случай че бъде намерен.
	Цяла нощ истерично и шумно оплаквах леля Лу, макар и сълзите ми да не бяха докрай искрени, защото все още не вярвах, че е мъртва. Осъзнах, че е изчезнала завинаги едва на другата сутрин, когато, накуцвайки, замаяна от безсъние, влязох след майка си в празния вече апартамент. Почти нищо не бе променено от последното ми идване, но без спокойствието и жизнеността на леля Лу всичко изглеждаше занемарено, мърляво и дори бедняшко. Леля Лу винаги умееше да втълпява чувството за предварително обмислено безредие. Сега обаче това бе просто небрежност или дори по-лошо — някой сякаш бе вилнял из жилището, без да намери това, което е търсил, разхвърляйки дрехи и предмети, без всякакво уважение към собственика им. Ясно бе, че леля Лу не е очаквала смъртта, защото иначе би понаредила. И все пак сигурно я бе чакала, след като е оставила това странно завещание.
	Сега имах чувството, че сме неканени гости, нарушили нейния покой, или пък че наблюдаваме интимна сцена през ключалката. Но стана и по-лошо. Майка ми се разтършува из гардеробите, дърпаше дрехите от закачалките, сгъваше ги и ги натъпкваше в голямата кафява торба с надпис „Дарения за инвалиди“, която бе донесла. При това все натякваше. „Погледни, ако обичаш — посочи тя най-хубавата вечерна рокля на леля Лу, обсипана със златни пайети. — Евтиния.“
	Гледах как постепенно леля Лу изчезва в кафявата хартиена торба. Тя я поглъщаше неуморно заедно с фееричните й рокли и закачливите й шалчета, заедно с всичките й безразсъдства и шегите, които бе правила със самата себе си и които майка ми приемаше на сериозно (тази санженена блуза например). Не издържах. Успях да спася лисицата, като я наблъсках тайно в чантата си, когато майка ми стоеше с гръб. После отидох в кухнята, търсейки последен контакт с леля си чрез хладилника й. Майка ми не се оплакваше, че не й помагам; усещах, че всъщност не ме е довела, за да й помагам. Моето присъствие тук бе някакво дяволско наказание за това, че обичах леля Лу, когато бе жива.
	В бюфета намерих консерва с омари и си направих сандвич. Там беше и чантата на леля Лу и аз я отворих. Чувствах се като шпионка, но знаех, че по-късно майка ми ще я отвори и ще изхвърли всичко на боклука. Извадих портмонето на леля Лу, пудрата й и една от носните й кърпички, която все още носеше нейната миризма, и ги прибрах в собствената си чанта. Това не беше кражба, а спасяване. Исках да съхраня всичко, което можех, защото майка ми бе решила твърдо да не остави ни следа от нея.
	Напоследък майка ми бе изпаднала в депресия, но смъртта на леля Лу й подейства ободрително; сега отново бе влязла в ролята на надзирател. Делово и с някакво мрачно удоволствие тя организира всичко около погребението. Разпрати съобщения, отговаряше на картичките и телефонните обаждания (всичките бяха от службата на леля Лу) и отпечата известие във вестника. Баща ми не беше в състояние да се занимава с тези неща. Той си взе няколко дни отпуска и обул кафявите си кожени чехли, обикаляше из къщата, като непрекъснато пречеше на майка ми да шета. „Горката Лу“ — повтаряше той безспир като някаква меланхолична птица. Единственото нещо, което ми каза, беше: „Фактически тя ме отгледа“, и още: „Изплете ми чифт чорапи по време на войната. Не ми станаха“. Оказа се, че бе по-силно привързан към нея и я обичаше повече, отколкото предполагах. И все пак не можех да се начудя как човек, отгледан от леля Лу, може да бъде толкова безличен. Тя често бе повтаряла: „Тихите води са най-дълбоки“, и: „Ако не можеш да кажеш нещо мило, по-добре е да не казваш нищо“. Може би в това се криеше обяснението. Пари обаче тя не му остави; решила е, че не той, а комарджията има нужда от тях.
	Заобиколена от кошници с бели хризантеми (поръчани от майка ми), леля Лу бе изложена в погребалния дом „ОʼДейкъз“. Да се сбогуват, дойдоха жени на средна възраст, които работеха заедно с нея във фирмата. Те подсмърчаха звучно, стискаха ръката на майка ми и все повтаряха, че покойната била прекрасен човек. На погребението се изложих, защото плаках много и твърде високо.
	Там беше и Робърт, счетоводителят, със зачервени и хлътнали от плач очи. След службата той ми стисна ръката и каза:
	— Тя няма да ни изостави. Можем да разчитаме на нея. — Но аз не му повярвах.
	Когато се прибрахме, майка ми каза:
	— Е, всичко свърши.
	Следващото нещо, което си спомням, бе таванът на всекидневната. Бях припаднала, събаряйки една масичка (издраскана), една лампа — шведски дизайн (счупена) и един емайлиран пепелник (непокътнат).
	Оказа се, че от стрелата съм получила отравяне на кръвта. Сестрата от пункта за първа помощ не бе дезинфекцирала достатъчно раната. Лекарят каза, че сигурно дни наред съм имала треска. Наистина свят ми се виеше, ушите ми свиреха, образите губеха очертанията си, но аз го отдавах на скръбта си. Трябваше да остана на легло и да ми слагат пеницилин. Както каза лекарят, добре беше, че съм дебела (той ме нарече „пълничка“); изглежда, имаше някаква странна теория за дебелината и микробите. Майка ми ми даваше пилешки бульон от кубчета, разтворени във вряла вода.
	Имах силна треска с бълнувания. В резултат си втълпих, че стрелата ме е ударила точно в мига, когато леля Лу е умирала, и че този изстрел е дошъл от отлитащата й душа. Опитвала се е да ми съобщи, да ми каже сбогом, наистина по доста ексцентричен начин, което бе типично за нея. Разбира се, едва ли е искала да получа отравяне на кръвта. Никога не можах напълно да се отърся от тази мисъл, макар да знаех, че е пресилена. Навремето тя ме измъчваше много; страдах от угризения, че не съм разбрала посланието на мъртвата, което може би бе вик за помощ. Трябвало е да зарежа всичко и да хукна към апартамента й дори без да вадя стрелата. Може би щях да стигна навреме. Някъде отдалеч до мен сякаш долиташе гласът й: „Говоренето е злато, мълчанието — сребро“, и: „Човекът си отиде заради един пирон“, макар да знаех, че и в двата случая поговорките бяха объркани.*
	[* В случая с присъщата й небрежност героинята обръща смисъла на две известни поговорки: „Мълчанието е злато, говоренето — сребро“ и „Загубиха битката, защото нямаха пирон да подковат коня“. — Б.пр.]
	В моментите на просветление, когато започнах да оздравявам, аз мислех и за другото й послание до мен, за това от завещанието. Как трябваше да го разбирам? Нима съм се лъгала, мислейки, че ме е приемала такава, каквато съм? Може би ме е смятала за карикатура, може би и за нея съм била едно нищо? Или просто бе постъпила практично, разбирайки, че животът ми ще бъде по-лесен, ако съм по-слаба? Тя ми предоставяше пари, за да се спася, за да избягам от майка си, тъй като знаеше, че го желаех; но при условия, които щяха да ме принудят да капитулирам или поне така изглеждаше.
	Един ден, както седях в леглото и прехвърлях един от детективските романи на баща ми, случайно хвърлих поглед към тялото си. Бях отметнала завивките, тъй като беше топло и нощницата ми бе набрана нагоре. Нямах навика да се оглеждам или въобще по някакъв друг начин да наблюдавам тялото си; понякога съзирах крадешком отделни части от него, но цялостната гледка ми идваше в повече. И ето точно срещу мен беше бедрото ми — огромно, отвратително като болен крайник на туземец от джунглата; то се разпростираше като прерия, заснета от самолет, само че плътта не беше зелена, а бяло-синя, изпъстрена с криволичещи като реки вени. Беше колкото три обикновени бедра. Помислих си: „Ето, това е моето бедро, то е такова наистина и така повече не може“.
	Когато се оправих напълно, казах на майка си, че съм решила да отслабна. Тя не повярва, но аз отидох на Ричмънд стрийт и се претеглих, както бе упоменато в завещанието, в присъствието на адвоката на леля Лу — някой си мистър Мориси, който все повтаряше „Биваше си я леля ви“. От болестта бях поотслабнала и сега ми оставаше да смъкна около трийсет и пет килограма.
	Неизвестно защо очаквах, че веднъж взела решението, ще почна да спадам като надуваем дюшек. Исках това да стане изведнъж и без много усилия от моя страна и сега се ядосвах, че не ставаше. Прибягнах едновременно към всички чудотворни средства на майка ми: няколко хапчета за отслабване сутрин, слабително, половин шишенце от една друга течност, парченце сухар и кафе без захар и след всичко това, клатушкайки се, правех обиколки на квартала. Разбира се, получиха се твърде драматични странични ефекти: зашеметяващи главоболия, колики, ускорен пулс от хапчетата за отслабване и една обезпокоителна зрителна яснота. Светът, който дълго време бе в мъглявина, изпълнена на преден план от голямата, но неясна фигура на майка ми, рязко и изведнъж дойде на фокус. От слънчевата светлина и ярките цветове ме боляха очите. Започна да ми прималява, понякога изпадах в тревожни натрапчиви състояния, в нещо като транс, по време на които унищожавах всичко, което ми попаднеше пред очите — спомням си с ужас как веднъж изядох една след друга девет порции пържено пиле — докато най-сетне свитият ми стомах се възпротивяваше на тази злоупотреба и аз повръщах.
	Заради боледуването си отсъствах известно време от училище и сега не можех да ги настигна; много ми беше трудно да се съсредоточавам. Сутрините прекарвах в мислена съпротива срещу обяда, а следобедите се разкайвах, че съм го пропуснала. Станах зла и апатична. Зъбех се на приятелките си и им казвах, че не ме интересуват вече глупавите им гаджета, отказах да се включа в украсата за тържеството на горните класове, наречено „Априлски лудории“. Книжните цветя ми бяха дошли до гуша. Бележките ми спадаха катастрофално, кожата ми се надипли както при хронически болните или стари хора и висеше около мен като развлечен анцуг. Някъде преди началото на май отговорникът за успеха ме повика на разговор, по време на който, изцъклена от главоломната диета, без да мога ни за миг да се съсредоточа, аз гледах с бялото на очите си застаналия срещу мен нереален, посивял мъж, а той ми казваше: „Ние знаем, че ти можеш, Джоун. Може би имаш някакви неприятности у дома?“ — „Леля ми почина“ — отговорих аз и така се закисках, че се задавих. До края на разговора той ме тупаше по гърба. Мисля, че след това е звънял на майка ми по телефона.
	Вкъщи прекарвах цели часове пред огледалото, наблюдавайки как веждите ми, а после и устата ми започнаха да се източват. Топях се. Докато преди видът на дебелите хора по улицата ме изпълваше със съчувствие, сега изпитвах погнуса. Огромната плът, която се беше разпростряла от брадата до глезените ми, започна да се свива, при което гърдите и хълбоците ми се оформяха като островчета. Непознати мъже, чиито погледи преди се плъзгаха покрай мен и ме отминаваха, сякаш не съществувах, сега започнаха да се заглеждат от кабините на камионите или от строежите; това бяха подозрителни погледи, напомнящи на куче, което гледа пожарен кран.
	Колкото до майка ми, отначало тя беше доволна, макар че го изразяваше по свой начин: „Е, време беше, но вероятно е твърде късно“. Като видя, че продължавам най-упорито, тя започна да говори неща от рода на „Ще си разрушиш здравето“, „Защо трябва да стигаш до такива крайности?“ и дори „Трябва да хапнеш още нещо, ще умреш от глад“. Тя бе обхваната от готварска треска и оставяше навсякъде из кухнята пайове и сладкиши, за да ме съблазнява. Мина ми през ум, че повече или по-малко бе правила винаги точно това. Докато аз слабеех, тя ставаше по-объркана и несигурна. Вече пиеше доста и започна да забравя къде какво е оставила, дала ли е роклите си на химическо чистене, или не, какво е казала и какво не. Понякога тя почти ме молеше да спра да взимам хапчетата и да се грижа по-добре за себе си; после изпадаше в пристъпи на гняв — необуздан, стихиен гняв, за разлика отпреди, когато яростта й бе целенасочена. „Ти си непоносима — казваше ми тя с презрение. — Махай се оттук, повръща ми се от теб.“
	Единственото обяснение, което намирах за поведението й, бе фактът, че в моето отслабване тя виждаше последната си възможност за изява. Вече нямаше какво да подрежда, нищо друго не й оставаше да прави, а явно разчиташе, че аз ще бъда вечният й проблем. Би трябвало да се радвам на страданието й, но вместо това бях смутена. Наистина бях убедена, че ще се зарадва, ако отслабна; това щеше да бъде самодоволна, самоуверена радост, но все пак радост: желанието й се изпълняваше. Вместо това тя не беше на себе си.
	Един следобед, след като, прималяла от глад, се довлякох от училище вкъщи и отидох в кухнята да взема възнаграждението си — парченцето сухар, тя дойде от всекидневната с чаша скоч в ръка, с подпетени чехли, облечена все още с розовия си пеньоар.
	— Погледни се — започна тя. — Ядеш, ядеш, само това правиш. Знаеш ли колко си противна, наистина си противна. Ако бях на твое място, щеше да ме е срам да се покажа навън. — Тя ми говореше подобни неща, когато бях дебела и се опитваше всячески да ме накара да отслабна, но сега тази тирада беше вече излишна.
	— Майко — казах аз — аз съм на диета, забрави ли? Ям парченце сухар, ако нямаш нищо против, и съм отслабнала около четирийсет килограма. Когато отслабна още пет, отивам в кантората на мистър Мориси, взимам парите на леля Лу и напускам къщата.
	Не трябваше да разкривам плановете си. Гняв се изписа на лицето й, после бързо отстъпи място на страха.
	— Господ няма да ти прости! — каза тя. — Господ няма да ти прости!
	После взе един кухненски нож — с него си мажех сирене върху сухара — и го заби в ръката ми, над лакътя. Той мина през пуловера, потъна в месото ми, после отскочи и падна на пода. Нито тя, нито аз можахме да повярваме в това, което се бе случило. Гледахме се втренчено, после вдигнах ножа, сложих го на масата и съвсем небрежно натиснах с лявата си ръка раната, като че ли я бях направила сама и сега се опитвах да я скрия.
	— Ще изпия един чай — казах аз общително. — Искаш ли и ти, майко?
	— Хубаво ще бъде — отговори тя. — Чаят ободрява. — Тя приседна несигурно на един от кухненските столове. — В петък ще ходя на покупки — обади се тя, докато пълнех чайника. — Едва ли ще искаш да дойдеш с мен.
	— Хубаво ще бъде — отговорих аз.
	Същата вечер, когато стаята на майка ми притихна — тя си легна рано, а баща ми беше все още в болницата — събрах някои дрехи в един куфар и излязох. Бях силно изплашена не толкова от ножа (драскотината не беше дълбока и аз я промих добре с „Денатол“, за да не стане отравяне на кръвта), колкото от религиозните й чувства. След като ми бе говорила за бога, реших, че е луда. Макар и да ме бе карала да ходя в неделното училище, тя не беше религиозна.


>	Част трета

>>	Глава 12

	_Сутринта бе окъпана от слънце. То струеше през прозорците на библиотеката, където Шарлот седеше, облечена спретнато в скромната си сива рокля с бяла якичка, закопчана с майчината й брошка с камея. Брошката навяваше тъжни спомени: майка й, чиито нежни, тънки черти Шарлот бе наследила, я бе сложила в ръката й мигове, преди да издъхне. Усмихвайки се; при което една-единствена сълза се бе търкулнала по лицето й, тя бе накарала Шарлот да й обещае, че никога няма да лъже, че ще бъде непорочна, благоразумна и покорна. „Когато подходящият мъж се появи, скъпа моя — бе й казала тя — ти ще разбереш; сърцето ще ти го подскаже. С последния си дъх се моля никога да не ти се случва нищо лошо.“ Шарлот запомни завинаги скъпото майчино лице, заобиколено от нежните къдри на меката като коприна руса коса и тъжната й, но изпълнена с надежда усмивка._
	_Шарлот се отърси от тези тежки мисли. Тя се наведе отново с лупата над миниатюрния клипс на смарагдената гривна, който поправяше. За миг си представи как ще изглеждат смарагдите върху бялата кожа на Фелисия, как зеленият им цвят ще подчертае зелените й очи, как ще отива на огнената й коса. Но после отхвърли и тези мисли, защото не бяха достойни за нея, и се съсредоточи върху работата си._
	_Чу се лек смях, приличен на сънливото чуруликане на тропическа птичка. Шарлот вдигна очи. През белите прозрачни пердета тя видя двама души, които се разхождаха бавно, хванати под ръка, недалеч от прозореца, унесени, както изглеждаше, в интимен разговор. По червената коса позна Фелисия, която бе в много скъп утринен костюм, украсен по врата и около ръкавите с бели щраусови пера. В тон с него беше и елегантната й шапка. Ръцете й бяха скрити в хермелинов маншон и когато, засмивайки се отново, тя отметна глава, млечната й шия и малките й зъби заблестяха на слънчевата светлина._
	_Мъжът до нея, който в този миг се наведе, за да й пошепне нещо на ухото, имаше къса наметка; в лявата си ръка в ръкавица той размахваше безгрижно камшиче за езда със златна дръжка. Шарлот реши, че е Редмънд, и тревожна болка прониза тялото й, но когато той се изправи и обърна профила си към нея, видя, че макар и да прилича на Редмънд, това е друг мъж. Носът на Редмънд бе орлов._
	_Шарлот не искаше да подслушва, но до нея достигна част от разговора им. Мъжът каза тихо нещо и Фелисия отговори с пренебрежително тръскане на главата и смях:_
	_— Не, грешиш… Редмънд не подозира нищо. Сега той е изцяло погълнат от мисълта за онова безлично момиченце, което е наел, за да поправи смарагдите ми, и не забелязва нищо друго._
	_Какво искаше да каже тя? Шарлот все още гледаше след отдалечаващата се двойка, когато слаб шум я накара да се обърне. На прага, приковал поглед в нея, стоеше Редмънд; очите му горяха като въглени._
	_— Харесва ли ви новият костюм за езда на жена ми? — попита той с насмешка, от което Шарлот разбра, че я е видял как гледа през прозореца. Червенина заля страните й: може би я обвиняваше, че се меси там, където не трябва, че шпионира и пречи?_
	_— Много й отива — отговори тя сдържано. — Не можех да не го видя, защото тя мина съвсем близо до прозореца._
	_Редмънд се засмя и пристъпи към нея. Тя стана от стола и се прилепи към лавиците с книги, подвързани с фина кожа, върху която бе отпечатан златният фамилен герб на Редмънд. Лицето му бе зачервено от алкохола, макар че бе все още преди обяд, и тя си спомни странните случки, които разправяше за него любезната мисис Райърсън, икономката. Съпругата му Фелисия, лейди Редмънд, също имаше скандална репутация. Само положението им спестяваше клюките по техен адрес, но Шарлот знаеше на какво ще бъде обречена, ако тя самата изневери веднъж на добродетелта. Съдбата щеше да я запрати като скитница из мръсните нощни лондонски улици или да я приюти в някой дом на позора._
	_— Не съм привърженик на подобна натруфеност — каза той. — Вашата рокличка… би била по-подходяща… за една съпруга. Но прическата ви е прекалено строга. — Той се доближи до нея и измъкна едно кичурче от косата й; после ръката му се плъзна по шията й, чертите му се изпънаха в свирепо изражение и устните му потърсиха нейните. Шарлот се отскубна, дирейки, обезумяла, предмет, с който да се защити. Тя сграбчи тежкия том на „Животът на Джонсън“ от Босуел: ако се опита отново да я унижи, тя без колебание ще го удари. Той не бе първият досаден благородник, когото трябваше да отблъсква, а за това, че бе млада и хубава, тя нямаше вина._
	_— Моля ви да не забравяте, сър — извика тя — че съм сама и беззащитна под вашия покрив. Помнете дълга си!_
	_Редмънд я погледна с уважение, което не беше показвал досега; но преди да отговори, се чу гръден смях. На прага стоеше в целия си блясък Фелисия, поклащайки в изящната си ръка шапката с перата. До нея бе непознатият с наметката._
	_— Добре казано — ухили се той на Шарлот. — Редмънд, надявам се, че няма да отхвърлиш тази молба._
	_Без да й обръща внимание, Фелисия се обърна към Редмънд:_
	_— Редмънд, струва ми се, че твоята малка мис Бижутерка се занимава със смарагдите ми твърде дълго. Едва ли е необходимо толкова време, за да се поправят няколко счупени зъбеца и да се поставят няколко камъка. Кога ще приключи?_
	_Шарлот потрепери от начина, по който говореха за нея в трето лице, а Редмънд се поклони иронично пред жена си._
	_— Попитай я сама, скъпа моя — каза той. — Тайните на занаята са така неразгадаеми, както и женските. — После тръгна към вратата. — Много мило от твоя страна, че си дошъл да ни навестиш, Отърли — изрече той, ръкувайки се с непознатия. — Знаеш, че винаги ми е особено приятно да обядваш с нас, дори когато не си ни известил._
	_— Обичам утринната езда — отговори мъжът._
	_Двамата излязоха, а Фелисия остана за миг, оглеждайки Шарлот, сякаш беше някаква мебел._
	_— На ваше място не бих стояла тук много дълго — каза тя. — Канализацията в тази къща не е добра; казват, че влияела лошо на здравето и дори на ума на чувствителни натури като вас. Все пак, ако обичате да се разхождате, може би ще ви бъде приятно да обиколите нашия лабиринт. Интересен е, доколкото ми е известно. — И като се завъртя в кадифеното си одеяние, тя изчезна._
	_Зашеметена и объркана, Шарлот седна. Как си позволяваха тези хора да се отнасят така с нея! И все пак, макар че Редмънд се държа толкова неприятно, беше й се приискало ръката му да остане на шията й още миг… А непознатият с наметката — той трябва да е полубратът на Редмънд, граф Отърли. Нещата, които бе чула за него от мисис Райърсън, не бяха похвални._
	_Тя бе твърде разстроена, за да продължи работата си. Заключи смарагдите в кутията, заключи кутията в стаята, както й бе наредил Редмънд, и се качи горе да се успокои._
	_Но когато отвори вратата, едва сдържа писъка си. Нарязана злобно на ленти, на леглото й се намираше хубавата й черна копринена рокля. Полата бе раздрана, горната част бе непоправимо скъсана, а ръкавиците — разнищени. Изглежда, бе използван остър предмет — нож или ножици._
	_Шарлот влезе и затвори вратата. Коленете й бяха отмалели и се чувстваше леко замаяна. Кой бе сторил това? Преди да слезе долу, за да започне работа, бе оставила роклята в гардероба. Тя го отвори. Всичките й останали дрехи бяха обработени по подобен начин: пътната й пелерина, другата й рокля, нощницата й, комбинезоните и наметалото й. Вече нямаше никакви дрехи, освен роклята на гърба си._
	_„Но защо?“ — питаше се тя, като се отпусна разтреперана на тясното, твърдо легло. Мина й през ум, че някой иска да я сплаши, някой иска тя да напусне Редмънд Грейндж… или може би това бе предупреждение, знак на доброжелател. Огледа се, да не би да е оставена бележка, но нямаше нищо. Само тези зловещи дрипи._
	_Тя бе излязла от стаята си в девет часа, бе закусила и работила сама до единайсет и трийсет, когато бе дочула разговора между Фелисия и Отърли. През това време всеки от този дом — или някой извън него! — би могъл, без тя да го види, да влезе в стаята й и да извърши деянието си. Редмънд, Фелисия, Отърли, любезната мисис Райърсън… прислужничките, готвачът, градинарят Уилям, кочияшът Том с неговата плъхоподобна усмивка. Би могъл да бъде всеки един от тях._
	_Изпълнена с ужас, тя си спомни думите на Фелисия за канализацията. Заплаха ли бе това? И ако не се подчини на предупреждението, докъде бе готов да стигне неизвестният враг, за да отърве Редмънд Грейндж от присъствието й… завинаги?_


	Написах това в Теремото със светлозеления флумастер. Отне ми четири дни, което беше твърде дълго. Обикновено пишех своите романи на ужаса направо на машината, със затворени очи. Действаше ми някак си потискащо да гледам това, което пишех, а със светлозеления флумастер бе дори още по-ужасно.
	Реших, че трябва да отида до Рим за пишеща машина и боя за коса. При скоростта, с която напредвах, никога нямаше да мога да свърша с Шарлот, а собственото ми финансово бъдеще зависеше от нейното. Колкото по-скоро се окаже в безопасност, толкова по-добре.
	Сега-засега тази моя преследвана целомъдрена героиня, тази богиня на бързата печалба се намираше пред смъртна заплаха. Преследваше я целият дом, господарят на дома и може би господарката. Обръчът около нея се затягаше, макар че досега тя бе проявила здрав разум. Тя беше смело момиче, което не искаше да отстъпи пред заплахата. Иначе би трябвало да си замине със следващия автобус. Самата аз нямах никаква представа кой е нарязал дрехите й. Редмънд, разбира се, ще й купи нови, които, за разлика от собствените й вехтории, ще й стоят прекрасно. Тя ще се колебае дали да ги приеме, но какво може да направи? С дрехите на моите героини винаги се случваха лоши неща: разливаха мастилници върху им, прогаряха дупки в тях, хвърляха ги от прозорци, късаха ги, разпаряха ги. В „Кулите на Тантрип“ някой ги натъпка със сено, при което се получи нещо като плашило или примитивна култова кукла, и ги пусна да плават по реката. Веднъж ги заровиха в мазе.
	Фелисия няма да хареса новия гардероб на Шарлот.
	„Ако имаш намерение да направиш това момиче своя любовница, Редмънд — ще каже тя така, че Шарлот да я чуе — бих желала да й намериш място другаде.“ Тя бе цинична жена, свикнала с неговите авантюри.
	Поставих ръкописа обратно в чекмеджето за бельо, сложих си маскировката и тръгнах за Рим, заключвайки грижливо вратата.
	Карането на кола в Италия ме изнервяше. Хората управляваха автомобилите си, като че ли бяха коне. Не ги интересуваше, че се намират на шосе, а само това, че искат да стигнат донякъде: за тях шосето беше място, където се намираха по принуда, за тях шосето беше обида. Възхищавах се от това схващане, но не и когато бивах зад кормилото. Когато карах, се тресях от напрежение. Пътят от градчето се виеше непрекъснато и нямаше никакви предпазни парапети или насипи. По целия път надолу натисках клаксона и пилета, и деца хвърчаха настрани.
	Стигнах до Тиволи без произшествия, после се спуснах по дългия хълм към равнината. В далечината трептяха очертанията на Рим. Колкото повече приближавах, толкова повече ставаха пространствата от гола земя покрай аутобана и по тях като кости на динозаври все по-често се виждаха разхвърляни огромни тръби и червени, сини и оранжеви части от машини. Мъже копаеха с лопати и багери, рушаха и после се преместваха другаде; имаше нещо много общо със Северна Америка, с всеки огромен град, побрал в себе си какво ли не. Шосето бе задръстено от камиони, малки и големи, с ремаркета, които превозваха в двете посоки тръби и машини, но аз не бях сигурна дали това е доказателство за растеж или за разруха. Доколкото знаех, страната бе на ръба на хаоса, може би още следващата седмица ще бъде обхваната от глад и бунтове. Но не можех да чета вестниците и въпреки тръбите и машините, заплахата на пейзажа оставаше скрита за мен. Минавах покрай всичко спокойно, сякаш гледах филм за пътешествия, а над мен, обляно в позлата, синееше небето. Големи жилищни блокове се редяха покрай шосето за Рим, балконите им бяха окичени с пране, но аз не можех да отгатна как живеят хората в тях. Ако бях в собствената си страна, щях да зная, но тук бях сама, глуха и няма.
	Пробих си път през задръстеното движение и намерих място за паркиране. Бюрото на „Америкън експрес“ беше претъпкано; дълги редици от жени със слънчеви очила като моите и мъже с измачкани костюми се блъскаха пред гишетата. Американският долар беше нестабилен и банките отказваха да осребряват туристическите чекове. Трябваше да взема канадски. Изчаках реда си, получих пари и тръгнах да търся пишеща машина.
	Намерих на старо една портативна „Оливети“ и я купих, използвайки ограничения си речник и ръцете си. Излязох от магазина, приклекнала от тежестта й, но въпреки това се чувствах лека като балерина, анонимна и незабележима сред хората по тротоарите, които никога нямаше да ми се наложи да опознавам.
	Тогава изведнъж си спомних за Артър. Миналата година бяхме тук заедно, вървяхме по същата улица и сега го усещах до себе си, реален като докосване. Ходехме хванати за ръце. Точно тук, пред този магазин, чиято миризма дори беше същата, се спряхме, за да погледнем картата. Случило ли се бе всичко това, или го измислях? Наистина ли сме обикаляли заедно из лабиринта на римските улици с взетия под наем „Фиат“, минавали ли сме по оградената с гробници и мълви за витаещи духове Виа Апия, слизали ли сме в катакомбите, натъпкани с християнски скелети, водени от един нисък свещеник, изкачили ли сме се обратно след половин час? Дали наистина сме се въртели безкрай пъти из Колизеума, без да можем да намерим изхода, а около него трещяха камиони, натоварени с метал и цимент, стълбове, лъвове за игрите, плячка, роби? Краката ме боляха, но бях щастлива. Тогава бяхме заедно с Артър, а сега го нямаше, вървяхме по улици като тази, а после бъдещето ни връхлетя и ни раздели. Сега той беше далеч, отвъд океана, вятърът развяваше косите му и аз едва различавах чертите му. Той се отдалечаваше от мен с все по-голяма бързина в земята на мъртвото, невъзвратимо минало.


>>	Глава 13

	С Артър се запознах случайно в Хайд парк: срещнахме се, когато един противник на вивисекцията отстъпваше мястото си на някакъв човек, който предричаше края на света. По онова време живеех в Лондон с един полски граф и все още не можех да си обясня как се заплетох с него.
	Нямах подобни планове, когато две години преди това бях напуснала дома си, затваряйки тихо предната врата, за да не събудя майка си. Всъщност нямах никакви планове. В едната си ръка държах куфара, а в другата чантата си. В куфара бях сложила малкото дрехи, които все още можех да нося — поли, които се пристягаха с колани, и блузи, които можех да напъхам в тях. Слабеех непрекъснато и ми се наложи да изхвърля почти целия си гардероб. Беше краят на юни, малко преди да навърша деветнайсет години. Явила се бях на тринайсетте изпита за завършване на гимназията и знаех, че съм скъсана поне на четири, но резултатите щяха да станат известни едва през август. Във всеки случай те не ме интересуваха.
	Лисицата на леля Лу беше в куфара, а в чантата си носех снимката, която бяхме си направила на изложението. Имах около трийсет долара — седемнайсет мои и тринайсет от кухненската касичка на майка ми; по-късно щях да ги върна. Нямаше как да получа наследството от леля Лу, защото не бях свалила все още определените килограми, но от разнообразната си трудова дейност имах спестявания в банката и можех да изтегля пари на сутринта.
	Качих се на един автобус към центъра и се настаних в хотел „Роял Йорк“. Бях нервна, защото за първи път в живота си отсядах в хотел. Използвах името на леля Лу, тъй като не исках майка ми да ме открие. Глупаво беше, защото по него тя щеше да ме намери веднага, но тогава не се сетих. За сметка на това бях подготвена за евентуалните съмнения на администратора от хотела относно пълнолетието ми: щях да му тръшна рожденото свидетелство на леля Лу, за да види, че съм на четиридесет и девет години.
	Но той само ме попита:
	— Сама ли сте?
	— Да — отговорих.
	Той хвърли поглед над рамото ми и обиколи с очи позлатеното фоайе, за да се увери, че не го лъжа. Тогава въобще не ми мина през ум, че може да ме е помислил за проститутка. Приписах успеха си не на празното фоайе, а на хрумването си, като символ на зрелост и социално положение, да си сложа бели ръкавици. „Една дама никога не излиза без ръкавици“ — казваше майка ми. Леля Лу губеше ръкавиците си непрестанно.
	Може би първото пробуждане на творческите ми импулси е свързано именно с хотел „Роял Йорк“ — тази измамна приказна страна на насладите от миналия век с червени килими и полилеи, гипсови орнаменти и корнизи, с огледала от пода до тавана, поизтрити плюшени канапета и асансьори с орнаменти от жълта мед. В моите представи подобна сграда бе подходяща за много по-различни хора от дебелите бизнесмени и техните безлични съпруги, които отсядаха тук. Тя изискваше бални тоалети, изящество и ветрила, рокли с открити рамене, като тези, които бяха нарисувани на кутията с шоколадени бонбони „Лора Секърд“, кринолини и елегантни джентълмени. Много се разстроих, когато премебелираха хотела.
	След като момчето от асансьора най-после си отиде — то се мота дълго, палеше и гасеше лампите, отваряше и затваряше транспарантите, докато си спомних това, което бях чела за бакшишите — отворих всички чекмеджета на бюрото. Копнеех да напиша една изискана бележка на аристократична хартия за писма, но не намерих никаква. Изкъпах се, използвайки всички кърпи с монограми, които имаше. Измих си косата и я навих с меки пластмасови ролки. Докато бях дебела, носех косата си късо подстригана, което подчертаваше още повече кръглото ми лице. Майка ми непрекъснато правеше разни предложения, за да изглеждам по-добре — например да си направя прическа „паж“ или да се накъдря ситно, но аз отхвърлях всичко. Сега обаче цяла година си пусках косата и тя стигаше вече до раменете ми — тъмночервена и права. Хващах я зад ушите си с по една фиба. След като си навих добре косата, застанах пред голямото огледало, поставено на вратата на банята, и започнах да се изучавам така, както агент по покупко-продажба на недвижими имоти би оглеждал някое блато, имайки предвид перспективите на бъдещето. Все още килограмите ми бяха в повече и тялото ми бе отпуснато. По бедрата имах белези от разтягането на кожата, а в лицето приличах на трийсет и пет годишна домакиня с четири деца и скитащ съпруг: изглеждах изхабена. Но пък очите ми бяха зелени, зъбите — малки и бели, и за щастие нямах пъпки. Оставаше ми да сваля само около пет килограма.
	Сутринта купих вестник и прегледах обявите, търсейки стая. Намерих една на Изабела стрийт, обадих се на хазайката и се представих за двадесет и пет годишна чиновничка, която не пие и не пуши. Прибрах назад косата си, сложих белите ръкавици и отидох да я видя. Представих се като мис Л. Делакоър и използвах отново името, когато по-късно същия ден си отворих нова банкова сметка. Изтеглих всичките си пари от другата банкова сметка и я приключих; не исках да давам възможност на майка си да ме открие. Това беше официалното раждане на моето второ аз. Изненадваше ме доверието, с което се отнасяха към мен хората, но защо трябваше да бъдат мнителни?
	Следобед отидох в болницата при баща си. Дотогава никога не бях влизала там и не знаех въобще как да го намеря. Питах различни администраторки, те се питаха едни други, докато най-после разбраха, че бил в една операционна. Настояваха да си запиша час или да чакам в приемната — не казах, че съм негова дъщеря — и аз се съгласих. Но успях да чуя на кой етаж е и когато никой не гледаше, станах тихичко и отидох до асансьора.
	Зачаках пред вратата и най-после той излезе. Досега не го бях виждала в лекарските му дрехи: беше с бяло боне и дълга престилка, половината от лицето му бе закрита с маска, която в този момент той дърпаше. Видът му бе много по-внушителен, отколкото у дома, изглеждаше на човек с власт. Говореше с други двама лекари. Не ме забеляза и трябваше да го извикам.
	— Майка ти е страшно обезпокоена — каза той без раздразнение.
	— Откакто съм се родила, все е страшно обезпокоена. Исках просто да ти кажа, че всичко е наред. Нямам намерение да се връщам, намерих си стая и имам достатъчно пари.
	Той се втренчи в мен с изражение, което тогава не можах да определя, защото рядко някой ме бе поглеждал така. Това бе възхищение и може би завист: бях направила това, за което той не намираше сили — бях избягала.
	— Наистина ли всичко е наред? — запита той и когато кимнах, добави: — Предполагам, че няма да мога да те убедя да отидеш да я видиш?
	— Тя се опита да ме убие — заявих аз. — Каза ли ти? — Преувеличавах, тъй като ножът не бе влязъл дълбоко, но исках да му внуша, че вината не е моя. — Тя заби нож в ръката ми. — Навих си ръкава, за да му покажа драскотината.
	— Не е бивало да го прави — отбеляза той, сякаш бе завила наляво, когато е трябвало да завие надясно. — Убеден съм, че не е искала.
	Съгласих се да държа връзка с него — обещание, което повече или по-малко изпълнявах, но заявих, че не желая никога вече да имам нещо общо с майка си. Той ми влезе в положението. Изрази се точно така, като човек, който неведнъж е влизал в положението на другите хора. Запомних тази фраза и много по-късно осъзнах, че никой никога не бе влизал в неговото положение; нито аз, нито майка ми, нито леля Лу или който и да е друг. Не защото нямаше за какво. Неговото положение бе положението на човек, който е убивал хора, а други връщаше към живот — такива неща трудно могат да бъдат споделени и разбрани. А отгоре на всичко бе човек, който ходеше с кафяви кожени чехли и в почивните си дни се занимаваше с декоративни растения и поради тази причина бе смятан за глупак от жена си. Както повечето мъже и той живееше в клетка, но се различаваше от тях, защото непрекъснато боравеше с живота и смъртта.
	Следващите няколко месеца живях в стаята на Изабела стрийт, за която плащах четиринайсет долара седмично. В тях бяха включени смяната на бельото и кърпите, и един котлон, на който варях чай и си приготвях нискокалорични закуски. Къщата беше с червени тухли във викториански стил — по-късно я разрушиха и построиха на мястото й висок блок — с тъмни коридори, скърцащи дървени подове и стълбище, което ми влезе в работа на няколко пъти („Тя тръгна бавно по стълбището, сложила ръка на парапета…“) и миришеше на полирол. Над тази миризма се налагаше и друга, като че ли от повръщано. Къщата, както и целият квартал бяха западнали, но хазайката беше шотландка и при това много строга, така че каквото и да ставаше, то се вършеше при затворени врати.
	Там живееха и други хора, но ги виждах рядко, защото малко се заседявах. Всяка сутрин слизах енергично по стълбата, сякаш отивах на работа, но в действителност се подлагах на гладуване, за да мога да взема парите на леля Лу. Вечер варях на котлона грах или парче осолено месо. Докато се хранех, тъгувах за леля Лу. След смъртта й вече нямаше с кого да говоря; изваждах лисичата кожа, която миришеше на нафталин, и дълго я гледах, надявайки се, че по някакво чудо тя ще отвори уста и ще заприказва с гласа на леля Лу, както бе ставало в детството ми. Опитах се да ходя на кино сама, но това ме потискаше още повече, а отгоре на всичко ме закачаха разни непознати мъже и не можех да гледам спокойно филмите. През август направих тъжно поклонение на Канадското национално изложение. Цели три години леля Лу не ме беше водила там — вероятно бе усетила, че съм пораснала. То не беше вече същото. Всичко ми изглеждаше долнопробно, а веселбата ми се видя насилена и твърде шумна.
	Посещавах често музея и художествената галерия — това бяха места, където можех да се разхождам, сякаш правя нещо, места, където нямаше храна, за да ме изкушава. Предприемах пътувания и с автобус: ходих до Сейнт Катъринс, до Лондон, Онтарио, до Уиндзор и Бъфълоу, Сиръкюс и Олбъни. Търсех град, в който да се преместя, град, в който можех да бъда свободна и от себе си дори. Не исках нещо чак толкова различно или смайващо. Исках просто да си намеря местенце и да не ме знаят коя съм.
	И именно по време на тези пътувания открих за първи път, че нещо ми липсва. То бе свързано с моята пълнота; тя ми отнемаше чувството за болка, а болката и страхът до известна степен действат като защита. Аз не познавах обичайните женски страхове: страх от нападатели, страх от тъмнина, страх от тежко дишане по телефона, страх от автобусни спирки и забавящи хода си коли, страх от всеки и от всичко извън онова, което необяснимо как е свързано в представите ни със сигурността. Не ми подсвиркваха, не ме щипеха по асансьорите, никога не ме бяха преследвали по безлюдни улици. За мен мъжете не бяха агресивни развратници, а стеснителни, неуловими същества, които нямаха какво да ми кажат и се отдръпваха при моето приближаване. Макар че когато влязох в пубертета, майка ми ме предупреждаваше да се пазя от лошите мъже, които можех да срещна в долчинката, предупрежденията й се оказаха напразни. Оттогава тя бе напълно убедена, че нищо няма да ми се случи. Също и аз. Би било все едно да се опитат да нападнат гигантска баскетболна топка. И макар че тайно копнеех да се разтопя от женственост и нежно да се отдам, знаех, че мога само с дъха си да размажа на стената всеки потенциален нападател. Ето защо не изпитвах подобни страхове и когато придобих нормални размери, трябваше да си ги създавам изкуствено. Непрекъснато си повтарях: „Не отивай там сама. Не излизай вечер. Гледай напред, не се обръщай дори ако нещо те заинтригува. Не спирай. Не слизай от автобуса. Продължавай да вървиш“.
	Сега обикновено сядах в средата на автобуса. Зад мен имаше мъж, който пушеше пура, до мен — друг. На няколко часа спирахме пред някой крайпътен ресторант и полузаспала отивах до дамската тоалетна, която винаги миришеше на дезинфекция и на течен сапун. Там бършех с навлажнени хартиени кърпички мазнотията и автобусните газове от лицето си; и по-късно, когато главата ми се удряше в студената метална рамка на прозореца и тялото ми бе завладяно от желание за сън, по бедрото ми се прокрадваше и застиваше нечия ръка, ръка, която опипваше почвата, скована от мисълта за своята самотна мисия.
	Не знаех как да се справям с тези ръце, когато започнаха да се появяват. Не бях подготвена за тях. Мъжете не закачаха дебелите момичета, така че нямах никакъв опит и се чувствах крайно неудобно. Тези ръце не ме плашеха, нито ме възбуждаха, просто разбирах, че не зная какво да правя. Преструвах се, че не забелязвам ръката, гледах през прозореца потъналия в пълен мрак пейзаж, а в това време ловки пръсти пълзяха по бедрото ми. В такива случаи на следващата спирка молех най-учтиво да ми направят път да мина и се стоварвах от автобуса, без да ми е ясно какво ще правя оттук нататък.
	Понякога търсех мотел; но по-често отивах в ресторанта на автогарата и изяждах всички изсъхнали понички и пайове с рибен клей, които можех да си позволя. Чувствах се много самотна. Копнеех да надебелея отново. Така щях да се изолирам, да бъда в пашкул. А също и с маскировка. Можех отново да стана обикновена зрителка, от която нищо особено не се очаква. Без моето вълшебно наметало от мазнина, което ме правеше невидима, имах чувството, че съм гола, окастрена, като че ли бях лишена от някакво съществено прикритие.
	Въпреки тези мисли продължавах да слабея. Изведнъж стигнах до исканото тегло и застанах лице в лице с останалата част от живота си. Сега бях друг човек и имах усещането, че съм се родила направо на деветнайсет години: фигурата ми беше както трябва, но не и миналото ми. Ще трябва да се отърся от него изцяло и да си създам друго, по-приемливо. Отказах се категорично от идеята да живея в някой от градовете, които бях посетила. В края на краищата, с изключение на това, че шансовете да се сблъскам някъде с майка ми бяха по-малки, нямаше никаква разлика дали ще живея в стая под наем в Олбъни или в Торонто.
	Мисълта, че животът ми ще бъде все един и същ, ме потискаше. Исках да имам повече от един живот и когато най-сетне слязох победоносно от теглилката в кабинета на мистър Мориси и си получих парите, отидох направо в едно пътническо бюро и си купих самолетен билет до Англия.


>>	Глава 14

	— Имаш тяло на богиня — обичаше да казва полският граф в мигове на съзерцателна страст. (Дали го репетираше?)
	— Можеш ли да кажеш същото и за главата ми? — попитах го веднъж лукаво.
	— Не се шегувай така. Трябва да ми вярваш. Защо не искаш да повярваш в собствената си красота?
	Но коя богиня имаше предвид той? Доколкото знаех, те бяха много. Например онази върху кутийката за моливи Венера нямаше ръце и беше покрита цялата с пукнатини. Някои богини въобще нямаха тела; в музея имаше една, която представляваше колона с три глави и приличаше на пожарен кран. Някои имаха тела като вази, други бяха изсечени като каменни плочи. За мен комплиментът му беше двусмислен.
	Полският граф се появи в резултат на нещастен случай. Запознах се с него, когато паднах от един двуетажен автобус близо до Трафалгарския площад. За щастие не паднах от горния етаж; бях вече с единия крак на земята, когато автобусът подскочи и аз се проснах на тротоара — все още не бях свикнала автобусите да потеглят, преди всички да са слезли. Полският граф минаваше точно тогава и ми помогна да стана.
	По това време живеех във влажно общежитие на Уилсдън грийн. Открих го чрез Канадския дом — първото място, което посетих, пристигайки в Лондон. Носталгията ме обхвана веднага. Не познавах никого, нямах къде да отседна и това, което видях в Англия, пътувайки с автобуса от летището, ме разочарова. Дотук приличаше твърде много на това, което бях оставила, с тази разлика, че всичко изглеждаше сякаш притиснато от две гигантски ръце и събрано по-близко едно до друго. Колите бяха по-малки, къщите — пренаселени, хората — по-ниски; само дърветата бяха по-големи. Нищо не бе толкова старо, колкото очаквах. Исках замъци и принцеси, исках да видя Господарката на Шалот* да плава с ладия по лъкатушна река така, както бях чела в „Поеми за младия читател“, които учихме в девети клас. Потърсих думата в речника: намерих шалот — вид дребен лук. Разликата в правописа не беше голяма.
	[* Героиня от поемата на Тенисън. — Б.пр.]
P>
	Прималява ми от тези сенки, каза
	Господарката на мъничкото лукче.
P$
	После следваше друг стих, който разсмиваше момчетата и притесняваше момичетата:
P>
	Застигна ме проклятието*, викна
	Господарката на Шалот.
	[* В разговорния език думата „curse“ — проклятие, означава и менструация. — Б.пр.]
P$
	Какво смешно виждаха момчетата в стичащата се между женските бедра кръв? Или пък ужасът ги разсмиваше? Но техните реакции не ме смущаваха, бях романтичка против волята си и наистина тогава копнеех да се появи някой, който и да е, и да ми каже, че имам красиво лице, дори ако преди това трябваше да се превърна в труп, захвърлен на дъното на някоя ладия.
	Вместо замъци и благороднички обаче имаше голямо движение и много чуждоземци с развалени зъби.
	Канадският дом беше мраморен мавзолей, внушителен, но мълчалив. Получих списък на стаи, които се даваха под наем, чрез една жена, застанала зад дървен щанд в слабо осветено, прилично на пещера помещение, където няколко намусени канадци, дошли да си вземат пощата, четяха торонтски вестници отпреди седмица. Тъй като нямах понятие от топографията на Лондон, взех първия адрес, който видях. За жалост, намираше се на един час път с метрото, което приличаше на пътуваща гостна, тапицирана с тъмночервен плюш; все очаквах да видя столчета за крака и палми в саксии. С плочките в пастелен цвят и миризмата на препарати за чистене — новото метро на Торонто, от друга страна, приличаше повече на баня на колела. Вече започвах да се чувствам като в провинция.
	Излязох от метрото и тръгнах по една улица с малки магазинчета; прекалено много от тях бяха за бонбони. Жената от Канадския дом ми бе надраскала карта; освен това ме посъветва да си купя значка с кленово листо и да я сложа на ревера си, за да не ме мислят за американка.
	Къщата представляваше вила в стил псевдо-Тюдор, заградена отпред със стена. Хазаинът бе начумерен мъж, по риза и тиранти, който, изглежда, се опасяваше, че ще вдигам оргии и ще се измъкна, без да платя. Стаята се намираше на приземния етаж и миришеше на гнило дърво; беше толкова влажно, че мебелите, макар и много бавно, наистина гниеха. Докато лежах в лепкавото си легло първата нощ и се чудех дали е имало смисъл да отслабвам толкова много и да дойда толкова далеч за нищо, един негър скочи през прозореца. Но само каза: „Извинете, сгрешил съм прозореца“ — и се прехвърли обратно. От улицата, някъде по-надолу, долитаха приглушените звуци от весела забава. Усещах се отвратително самотна. Вече си мислех да се преместя другаде — в апартамент може би, там щях да бъда по-добре, да имам по-голямо пространство; но тази стая беше евтина и ми се искаше да използвам парите на леля Лу колкото се може по-дълго. Когато свършат, ще трябва да взема някакво решение, да видя какво ще правя, да си намеря работа (владеех десетопръстната система) или да продължа да уча (може би наистина ще стана археоложка), но все още не бях готова, не бях приспособена. Прекарах целия си живот в опити да бъда един човек, а ето че станах друг. Доскоро бях изключение с всичките ограничения, които това налагаше; сега бях нещо съвсем средно, за което не се чувствах подготвена.
	Не ми разрешаваха да готвя в стаята си — хазаинът смяташе, че наемателите му заговорничат, за да подпалят къщата, макар че щеше да се окаже трудно, тъй като бе много влажна — но имах позволение да варя вода на една газова горелка. Свикнах да пия чай и да ям бисквити „Пийк фрийн“, легнала в кревата, завита отвсякъде. Бе краят на октомври, студът пронизваше, а отоплението в стаята ми работеше само срещу шилинги. Същото се отнасяше и за топлата вода в общата баня. Къпех се рядко. Започнах да си обяснявам миризмата на хората в метрото; миришеха не точно на мръсно, а на запарено. Освен чая и бисквитите ядях по евтини ресторанти и скоро се научих да отбягвам нещата, които обикновено бих яла. Открих, че „кренвирш в хлебче“ означава нещо червеникаво и топло, изпържено в овча мазнина. „Кюфтето“ беше някаква квадратна маса с цвят на трици, сложена в разрязана на две твърда кифла, а „млечните шейкове“ имаха вкус на тебешир. Ядях пържена риба с картофи, или яйца, грах и пържени картофи, или наденица с пюре. Купих си долна фланелка.
	Усетих, че трябва да се захвана за нещо, а не да гледам как изтънява купчинката с туристически чекове. Известно е, че пътешествията разширяват кръгозора, защо тогава се чувствах по-ограничена? Купих карта на Англия и избрах имена, които ми звучаха познати от училище, като Йорк, или имена, които ме заинтригуваха, като Рипън. Пътувах с влак, преспивах във второкласни хотелчета или в частни квартири, където в цената влизаше и закуската, и се връщах на другия ден. Разглеждах историческите сгради, обикалях църквите и събирах от листовките, подредени по дървените рафтчета, за които невинаги оставях исканите шест пенса. Научих какво е „витраж“ и купувах пощенски картички, което наистина ми даваше усещането, че съм била някъде. Изпращах ги на баща си в болницата със загадъчни текстове като „Големият Бен не е толкова голям“ или „Защо я наричат Езерната област? Би трябвало да й казват «Областта на гьоловете», ха, ха!“. Обхващаше ме усещането, че Англия е някакво кодирано съобщение, което не мога да разгадая и за да го разбера, ще трябва да прочета много книги.
	Паднах от автобуса около шест седмици след пристигането си в Англия. Полският граф ми помогна да стана и аз му благодарих. Съвсем обикновено начало.
	Той беше малко по-нисък от мен, със суха като слама светлокафява, оредяваща отпред коса, отпуснати рамена и очила без рамки, които тогава не бяха модерни. Облечен беше с поизтъркано, излъскано тъмносиньо палто и носеше чанта. За да ми помогне, остави чантата, хвана ме с двете си ръце под мишниците и галантно ме повдигна. Едва не го съборих, но успяхме да запазим равновесие и той взе отново чантата си.
	— Добре ли се чувствате? — попита със слаб английски акцент. Ако бях англичанка, може би щях да позная, че е полски граф, но в случая не можах.
	— Много ви благодаря — отговорих. Чорапът ми бе скъсан, коляното издрано и глезенът ми бе силно навехнат.
	— Трябва да седнете — продължи той. Преведе ме през улицата и влязохме в един ресторант, който, доколкото си спомням, се казваше „Златното яйце“. Там ми донесе чай и торта с касис, леко смачкана. Държеше се мило, но наставнически, все едно че бях крайно несръчно дете. „Ето — засия той. Забелязах, че има орлов нос, който не изпъкваше много поради ръста му. — С този чай англичаните лекуват всичко. Странни хора.“
	— Не сте ли англичанин?
	Очите му, които бяха зеленикавосиви или може би сиво-зеленикави, помръкнаха зад очилата, като че ли го питах грубо за нещо интимно. „Не — отвърна той. — Но се налага човек да се пригажда. Вие, разбира се, сте американка.“
	Обясних, че не съм, и той като че ли се разочарова. Попита ме дали обичам да карам ски и аз казах, че никога не съм се опитвала. „Дължа живота си на ските — заяви той загадъчно. — Всички канадци са скиори. Как иначе биха могли да се придвижват през този сняг.“
	— Някои от нас използват тобогани — казах аз. Думата го озадачи и трябваше да му обясня.
	Изпих си чая. Почувствах, че е дошъл моментът да благодаря учтиво за любезността му и да си тръгна. Иначе щеше да се наложи всеки да разкаже историята на живота си, а не исках, защото моята бе много потискаща. Затова му благодарих и станах. После седнах отново. Глезенът ми се бе подул и почти не можех да стъпвам.
	Той настоя да ме изпрати чак до Уилсдън грийн и ме придържаше, докато куцуках по целия път до метрото и после по улицата покрай магазините за бонбони.
	— Но това е ужасно — заяви той, когато видя къщата. — Не бива да живеете тук. Никой не може да живее тук. — После пожела да ми направи компрес със студени кърпи. Аз седях на кревата, а той беше клекнал пред мен, когато хазаинът се появи и ме предупреди, че до една седмица трябва да напусна. Полският граф го уведоми, че дамата си е навехнала глезена. Хазаинът отговори, че не го интересува какво съм си навехнала и че трябва да напусна до следващия вторник, защото не искал такива работи в къщата си. Явно той бе възмутен от голия ми, подут крак.
	Когато той си излезе, полският граф сви рамене.
	— Англичаните са ограничени хора — отбеляза той. — Народ от бакали.
	Не знаех, че това е цитат, и намерих думите му за много остроумни. Спомням си как се втрещих, когато видях, че Стоунхендж* е ограден и се влиза с билети.
	[* Един от най-големите и известни в света долмени (1900–1600 г. пр.н.е.), намиращ се близо до Солсбъри, графство Уилтшър. — Б.р.]
	— Разглеждали ли сте Лондонския Тауър — запита той. Не бях го посещавала. — Утре ще отидем там.
	— Но аз не мога да вървя!
	— Ще отидем с такси, а после с корабче. — Не ме попита, просто ми съобщи, така че не можех да кажа не. Освен това ми се видя стар; всъщност беше четирийсет и една годишен, но аз го поставих в категорията на старите и поради това безобидни мъже.
	По време на тази екскурзия той ми разказа живота си. Най-напред се заинтересува от моя, както го изисква учтивостта. Казах, че съм дошла в Лондон да уча в Художествената академия, но съм разбрала, че нямам талант.
	— Умно момиче — въздъхна той — след като сте направили това откритие навреме. Няма да се залъгвате с лъжливи надежди. Аз исках да бъда писател, исках да бъда като Толстой, разбирате, нали? Но сега съм отделен от собствения си език, а този не става за друго, освен да печелиш пари с него. В него няма музика, той не пее, винаги се опитва да ви продаде нещо.
	Не знаех кой е Толстой — кимах и се усмихвах. Той продължи по-нататък. Преди войната семейството му принадлежало към висшата класа; не беше точно граф, но нещо подобно. Показа ми пръстена с герба, който носеше на малкия си пръст. Беше някаква митична птица — грифон или феникс, не помня точно коя.
	Когато пристигнал в Англия, за да преживява, миел чинии в един ресторант в Сохо; но след като научил достатъчно добре английски, постъпил на работа в отдела за обмен на валута в една банка.
	— Аз съм последният — каза той — от една умираща раса. Последният мохикан.
	В първия момент, когато чух тази история, сметнах, че съм срещнала настървен и романтичен лъжец като мен самата. Но импулсивно вярвах на всичко, което ми разказваха, тъй като исках да вярват и на мен, а в случая реакцията ми бе правилна, защото неговата история бе точно такава. Направи ми дълбоко впечатление. Той, изглежда, принадлежеше към една за съжаление изчезнала вече ера, когато храбростта е била възможна. Накуцвайки, облегната на твърде кльощавата му ръка, аз обикалях Лондонския Тауър, завладяна от нови за мен чувства: съжалявах го заради страданията, които бе преживял, възхищавах се от смелостта му, бях поласкана и благодарна за вниманието, с което се отнасяше към мен, и особено ми бе приятно, че ме смяташе за умна. По-късно открих, че почти всеки би ви казал, че сте умни, ако признаете, че нямате талант.
	Това беше в неделя. В понеделник той бе на работа в банката, но после отидохме на вечеря в някакъв клуб на полски изселници, пълен с еднооки генерали и полски графове.
	Във вторник ме заведе на благотворителен камерен концерт. Споменах, че все още не съм си намерила друга стая.
	— Ще живеете при мен! — възкликна той. — Квартирата ми е много хубава, удобна и приятна, и има достатъчно място. Трябва непременно да дойдете. — Той държеше целия втори етаж на една къща в Кенсингтън, собственост на деветдесетгодишен английски лорд, който прекарваше дните си в старчески дом. Третият етаж бе зает от три момичета, които работеха, но бяха, както ме увери той, от добри семейства: били чиновнички.
	Предложението да живея в апартамента му ми прозвуча много трогателно и мило. Тъй като и с пръст не ме бе докосвал, освен когато заради глезена ми помагаше да пресичам улицата и въобще да вървя, доста се изненадах, че след като си измих зъбите и се готвех да лягам (облечена в дебела памучна нощница, купена преди седмица от „Маркс и Спенсър“), на вратата дискретно се почука и в пижама на сини и бели райета се появи този мъж, чието малко име дори не знаех. За него бе повече от ясно, че ще спи с мен, и той смяташе, че и аз съм го разбрала.
	Историята, която по-късно разказах на Артър, а именно че на шестнайсетгодишна възраст по време на летен лагер ме е прелъстил под едно борово дърво някакъв инструктор по плаване от Монреал, бе лъжа. Въобще не бях прелъстена. Бях жертва на синдрома мис Флег: ако попаднеш в положение, от което не можеш да излезеш с чест, преструвай се, че сама си го избрала. Иначе ще бъдеш смешна. Невинността носи своите рискове. Ето какъв бе един от тях в моя случай: полският граф не можеше да предположи, че съществуват толкова простодушни хора като мен. Ако поканиш една жена да живее в апартамента ти и тя приеме, фактически се съгласява да ти стане любовница. Странно звучеше тази дума „любовница“. Категориите, върху които бе изграден сексуалният му живот, бяха две: съпруги и любовници. За него не съществуваше това, което се нарича любима.
	Когато разказвах на Артър епизода с инструктора от Монреал, не пропуснах да включа някои сладострастни подробности. Прибавих и няколко убедителни допълнения — боровите иглички, които са ме боцкали, неговите жокейски шорти, миризмата на брилянтина му. Биваше ме за такива неща. Естествено, никога не бях ходила на летен лагер. Майка ми много настояваше, но това значеше двумесечен затвор в компанията на отраснали садистични скаути, от които нямаше да мога да избягам. Така че прекарвах летата вкъщи, лежах, ядях и четях долнопробни книжки, в някои от които имаше сладострастни подробности. Точно тях използвах, разказвайки живота си. Нужни бяха, защото първото ми преживяване с полския граф съвсем не беше еротично. Глезенът ме мъчеше, пижамата ми отвличаше вниманието, а и той изглеждаше особено без очилата. Освен това болеше; и макар че по-късно той проявяваше търпение и ме учеше, макар че бе склонен към показни прояви — напомняше ми уроците по степ — първият път не бе така.
	Когато откри, че не съм от лекомислените момиченца, опитващи напразно късмета си в Художествената академия, за каквато ме бе помислил, когато разбра, че ми е отнел девствеността, полският граф бе изпълнен с угризения. „Какво направих? — възкликна тъжно той. — Бедното ми дете. Защо не ми каза?“
	Но каквото и да кажех, щеше да бъде неправдоподобно. Поради тази причина съчинявах живота си неведнъж: истината не бе убедителна.
	Така че аз мълчах, а той ме галеше притеснено по рамото. Смяташе, че е опропастил шансовете ми за добър брак. Искаше да ме обезщети и не можеше да си обясни защо го приемам така спокойно. Седях в кревата, облякла отново памучната нощница (апартаментът му бе точно толкова студен и влажен, колкото и моята квартира), и гледах дългото му меланхолично лице с косите зеленикавосиви очи. Радвах се, че се бе случило. Това бе доказателство, че най-после съм нормална, че моята обвивка от плът бе изчезнала и вече не бях от кастата на недосегаемите.


>>	Глава 15

	Често се питах какво ли щеше да стане, ако вместо да отида при Артър, бях останала при полския граф. Може би щях да бъда дебела и самодоволна, щях да прекарвам дните си в апартамента му по пеньоар на цветя, да бродирам, да кърпя по малко, да чета долнопробни романчета и да ям шоколадови бонбони; вечер щяхме да се храним навън и към мен щяха да се отнасят повече или по-малко с уважение; щях да имам определено положение — да бъда „любовницата на Пол“. Но и това нямаше да стане, той беше твърде методичен. Казваше се Тадеуш, но предпочиташе да го наричат Пол — третото му име, избрано в чест на свети Павел — систематичен мъж, който не е допускал разхайтеността. За него добрият живот се изразяваше в реда. Пол бе педантично точен, излизаше винаги в осем и трийсет и преди това десет минути лъскаше обувките си и четкаше костюма си. Моето безредие му се виждаше очарователно, но не задълго; много скоро започна да ми държи речи за това колко по-лесно било да си закачвам дрехите, а не да ги захвърлям накуп на пода до другата сутрин. Не очакваше много от мен — в края на краищата аз бях само любовница, но за тези няколко неща настояваше категорично.
	Мисля, че не му беше кой знае колко трудно да ме приучи да живея с него, макар че това сигурно го отегчаваше. Приличаше на кучешка дресура — малко номера, но добре научени.
	С изключение на изненадата през първата нощ, той свеждаше сексуалния живот само до почивните дни. Убеден беше в предимството на отделните стаи и аз спях на сгъваемо легло в стаята, която наричаше „библиотеката“. По природа не беше стиснат, нито пък властен, но бе човек с мисия и тъй като спях в библиотеката, скоро разбрах каква е тя.
	Първия ден, след като той отиде в банката, спах до единайсет часа. После станах и взех да ровя из апартамента, да отварям кухненските шкафове, търсейки нещо за ядене, но заедно с това проучвах характера на мъжа, който предната нощ, както се казва, бе отнел честта ми. Бях любопитна, а човек може да разбере много неща за някой друг от кухненските шкафове… Пол бе подредил своите изрядно; имаше предимно консерви, няколко пакетчета със сухи супи и кутия бисквити. Храната беше два вида: продукти от първа необходимост и деликатеси. Спомням си, че имаше сепия и месо от тюлен (по-късно го изядохме — беше тлъсто и мазно). После прегледах хладилника — безупречно чист и почти празен. Изядох няколко бисквити със сардини от консерва, сварих си чай и отидох в стаята на Пол, за да преровя гардероба му и чекмеджетата на бюрото. Внимавах, да не би да разместя нещо. На бюрото имаше няколко лоши цветни снимки — устните бяха морави, а косата — жълто-сива. Шорти за бокс; всичките му пижами бяха на райета, с изключение на една — копринена. Под боксьорските шорти имаше пистолет, който не докоснах.
	Върнах се в библиотеката с намерението да се облека, но реших най-напред да прегледам книгите. Повечето от тях бяха стари, подвързани с кожа или плат, отвътре кориците им бяха облепени с хартия, десенирана като мрамор — книги от рода на тези, които се намират по антикварните щандове. Част от тях бяха на полски, но имаше и много английски: доста романи от сър Уолтър Скот, Дикенс, от Харисън, Ейнсуърт и от Уилки Колинс; спомням си имената, защото изчетох повечето от тях. Но имаше една полица, която ме озадачи. На нея бяха наредени така наречените сестрински романи — ония буламачи, с нарисувана медицинска сестра на корицата и зад нея доктор, който я гледа с любопитство и обожание, но не и похотливо. Заглавията им бяха „Джанет Холмс, стажант-сестра“, „Хелън Къртис, старша сестра“ и „Ан Армстронг, младша сестра“. Някои имаха по-бляскави заглавия като „Романс в рая“ и „Луси Галънт, военната сестра“. Всичките бяха написани от някаква жена с невероятното име Мейвис Куилп. Прелистих няколко, помнейки ги добре. В дебелия си период бях изчела дузини. Рецептата беше стандартна — накрая сестрата и лекарят се сливаха в прегръдка, здрава и антисептична като еластичните бинтове. Езикът им бе някак особен, клишетата бяха поизменени, но не много. Например някой казваше: „Продават се като топли палачинки“ вместо „топъл хляб“, или „Стисна челюсти“ вместо устни, а Ан Армстронг не „потръпваше“, а „потреперваше“, когато лекарят минаваше покрай нея, но това може би се дължеше на печатни грешки. Извън това в тях нямаше нищо изключително; но присъствието им в библиотеката на Пол бе така неуместно, че още същата вечер го попитах за тях.
	— Пол — започнах аз, когато седнали един срещу друг на кухненската маса ядяхме консервираното тюленово месо и пиехме шампанското (половин бутилка), което бе купил явно за изкупление — защо четеш тези боклуци от Мейвис Куилп?
	Той ме погледна със странна, изкривена усмивка:
	— Никога не съм чел тези боклуци от Мейвис Куилп.
	— Защо тогава имаш четиринайсет в библиотеката си? — Може би Пол беше таен агент, което обясняваше наличието на пистолета, а книгите на Куилп се използваха за кодирани съобщения.
	Той все още се усмихваше:
	— Аз пиша тези боклуци от Мейвис Куилп.
	Изпуснах вилицата:
	— Искаш да кажеш, че ти си Мейвис Куилп? — Започнах да се смея, но ме спря изписаната на лицето му обида.
	Ето какво ми разказа. Когато пристигнал в Англия, все още искал да бъде писател. Написал тритомен епос за съдбата на едно дребно аристократично семейство (своето) преди, по време на и след войната. Трудил се над него с помощта на речника всеки ден след десетте часа, през които миел чинии. Предпочитал да пише на полски, но знаел, че няма смисъл. В романа му имало тринайсет главни герои, всичките в роднинска връзка помежду си и всеки от тях имал съпруга, любовници, приятели, деца и чичовци. Когато най-сетне завършил книгата и я преписал с много мъка сам на машина, той я занесъл на един издател. Не бил ориентиран и без да се позаинтересува предварително, избрал един, който печатал само уестърни, сестрински и исторически романи.
	Разбира се, отхвърлили романа му, но им направило силно впечатление качеството и особено обемът на неговата творба. „Бихте могли да го преработите, приятелю — казал му човекът. — Ето тази сюжетна линия, разработете я, без да я усложнявате. Сто лири. Добре е, нали?“ — Той имал нужда от парите.
	Докато тритомният епос обикалял други, по-сериозни издатели — така и не го приели — той започнал да фабрикува евтини романчета, като използвал отначало сюжетните линии, които му давали, а по-късно си ги измислял сам. Сега получаваше между двеста и триста лири на книга без допълнителен процент. От работата си в банката печелеше достатъчно, за да се издържа, а парите от сестринските романи изпращаше на майка си и дъщеря си в Полша. Имаше и жена там, но тя се развела с него.
	Издателят му предлагал да опита да пише уестърни и исторически романи, но той предпочитал своя специалитет. За уестърните трябваше да се използват думи като „авер“, които не му прилягаха; а историческите приключенски романи биха го потиснали, напомняйки му за някогашния му живот на привилегирован. „Ескапистката литература — каза ми той — трябва да бъде бягство не само за читателя, но и за писателя.“ Колкото до романите за медицинските сестри, те не изискваха допълнителни знания или странни думи, с изключение на няколко медицински термина, които можеха да се прочетат във всяка книжка за първа медицинска помощ. Избрал този псевдоним, защото открил, че името Мейвис е типично английско. Колкото до Куилп…
	— Ах, Куилп — въздъхна той. — Това е герой на Дикенс — деформирано, злобно джудже. Такъв се виждам аз в тази страна. Лишен от ръста си, изпълнен с горчиви мисли.
	_Лишен от положение_, поправих го мислено, но не го изрекох гласно. Свиквах вече да не го поправям.
	— Защо не се насочиш към нещо, което ти е по-близко? — предложих аз. — Шпионски истории, да речем, интрига, международни престъпници…
	— Това би приличало твърде много на живота — въздъхна той.
	— За медицинските сестри сестринските романи може също да приличат твърде много на живота.
	— Те не ги четат. Четат ги жени, които съвсем погрешно мечтаят да станат медицински сестри. Във всеки случай, ако сестрите искат да избягат от проблемите на собствения си живот, трябва да пишат шпионски истории. Нали знаеш, за всяка стока се намира купувач. Такава е съдбата. — Пол вярваше в съдбата.
	И така, аз дължа на Пол избора на кариерата си. Парите на леля Лу се топяха много по-бързо, отколкото предполагах, макар че се опитвах да живея икономично, а за работа не ми се мислеше. Никой не обича подобни мисли, хората работят само защото трябва. Можех да пиша по десетопръстната система, но ми се струваше, че ще спечеля по-бързо пари, ако пиша нещо свое, а и чуждите служебни писма са много скучни. Освен това нямах с какво да се занимавам вечер, защото през работните дни от седмицата Пол се потеше над новата си книга „Джудит Морис, сестрата от арктическата експедиция“, като пушеше една след друга цигари „Голоаз“, стиснал между зъби цигаре, и изпиваше по чаша светлокафяв портвайн. В такива моменти ненавистта към читателите му и към самия него се носеше из стаята като облак дим и след такова занимание ставаше раздразнителен, но хладен като смог*.
	[* Типичната лондонска мъгла. — Б.р.]
	Помолих Пол да ми вземе някои образци на исторически приключенски романи от „Колунбайн букс“ — неговото издателство, и се залових за работа. Записах се в кварталната библиотека и взех една книга за костюма през вековете. Направих си списъци от думи като „фишу“, „мантия“, „кеп“; следобед често ходех в залата за костюми на музея „Виктория и Албърт“, вдишвайки миризмата на вековете, на полираното дърво и сухия ироничен дъх на посетителите, които разглеждаха остъклените шкафове и колекциите от скици. Уверена бях, че ако успея да се ориентирам в облеклата, останалото ще си дойде на мястото. И така стана: героят, красив, добре възпитан, леко оплешивял мъж, с безупречно ушита вълнена пелерина като на Шерлок Холмс, следваше неотклонно героинята, докато накрая, в една карета, впиваше устни в нейните, измачквайки кепа й. Злодеят, също така добре възпитан и в подобно облекло, правеше почти същото, като в допълнение мушваше ръка под нейното фишу. Съперничката на героинята, чието гъвкаво като на звяр от джунглата тяло бе стегнато от изящен корсет, като всички подобни жени, свършваше зле. В началото не умеех много добре да наказвам лошите героини, но после се научих: мисля, че просто падаха по стълбата, настъпвайки дългата си мантия. Но съперничката си го заслужаваше, защото се бе опитала да опозори героинята, като я остави вързана в един публичен дом под надзора на госпожата, която обрисувах като мис Флег.
	Оказа се, че съм си поставила твърде високи цели. Първият ми опит бе върнат с указание, че не мога да използвам думи като „фишу“, „мантия“, „кеп“, без да обясня какво означават. Направих необходимите поправки и получих първите си сто лири с молба за още материал. Те употребяваха думата материал, като че ли ставаше въпрос за нещо, което се мери на метър.
	Доста се развълнувах, когато получих два екземпляра от „Господарят на Чесни чеиз“, увити в кафява хартия. На корицата бе нарисувана тъмнокоса жена със синьо-виолетова пътна пелерина, а псевдонимът ми бе изписан с бели букви: Луиз К. Делакоър. Защото естествено аз използвах името на леля Лу; това бе нещо като възпоминание за нея. Няколко години по-късно, когато се прехвърлих към един северноамерикански издател, бях помолена за снимка. Трябвала за документацията им, за да я използват при рекламата; изпратих моменталната снимка с леля Лу от изложението. Така и не я използваха. Предполагаше се, че жените, които пишат подобна литература, са спретнати и здрави, с приятно посивяла коса. За разлика от читателките те бяха енергични и имаха успех. Те не можеха да си позволят да мижат срещу слънцето с фунийка захарен крем в ръка, ухилени така, че да им се виждат всички зъби. На читателките нямаше да бъде приятна мисълта, че техните кръстници вълшебници — организаторки на изтънчените им нощни преображения — могат да бъдат тлъсти и занесени, с паднали презрамки или зеещи деколтета като на леля Лу. Или моето.
	Първоначално Пол ме насърчаваше отчасти заради парите. Приятно му беше да има любовница, но всъщност не можеше да си позволи да я поддържа. След първите пет или шест месеца, когато започнах да печеля на книга повече от него, дори започна да ми взима наем, макар че не му струваше нищо да спя в библиотеката. Благодарна бях за вярата му не точно в таланта ми, тъй като според него такива книги не го изискваха, а в постоянството ми: можех да измислям фабули почти толкова бързо, колкото и той самият, и пишех на машина по-добре от него, така че, когато нещата потръгнаха, успявах да го следвам страница след страница. В началото той беше бащински благ и отстъпчив.
	Напомняше ми по нещо на мъжа с букета от нарциси, който се беше разголил на дървения мост. Също като него и Пол искаше да бъде галантен, но не успяваше; според мен с ексцентричността си и двамата прикриваха своята доброта и безобидност и възнаграждението, което изискваха, не затрудняваше особено много партньора или наблюдателя. Освен това и двамата бяха мои спасители, макар че все още не бях разгадала самоличността на мъжа с нарцисите.
	Не можех да кажа нищо определено и за Пол, защото той започна постепенно да се променя. Или може би просто го опознавах. Например смяташе загубената ми девственост изцяло за своя вина и същевременно за мой грях, който ме е лишил от възможността да стана съпруга, най-малкото — негова съпруга.
	Не изпитвах никаква вина и за него това бе признак на варварство. Той виждаше нещо дивашко у всички хора отвъд Атлантическия океан и поставяше под съмнение дори и Англия, тъй като се намирала много на запад. При разговори от този род ме обвиняваше гневно за това, че тогава не съм се разплакала, макар и да му обяснявах неведнъж, че не бих могла да се разплача за такова нещо.
	Възгледите му за войната също бяха особени. Изглежда, мислеше, че по някаква неясна, метафизическа причина евреите носят отговорността за нея, а следователно и за загубата на семейния му замък.
	— Но това е нелепо — прекъсвах го аз възмутено; не можех да си представя, че говори сериозно. — Все едно да казваш, че за изнасилването е виновна жертвата или за убийството убитият…
	Той продължаваше да пуши невъзмутимо цигарата си:
	— Така е. Те си го докараха.
	Често мислех за пистолета. Нямаше как да го попитам, без да разбере, че съм ровила из стаята му, а вече знаех, че в неговите очи това би било непростимо. Започнах да се чувствам малко като Ева Браун в бункера: какво правех при този луд човек, как можах да попадна в това запечатано отвсякъде място, как бих могла да се измъкна? Защото Пол беше убеден фаталист: за него цивилизацията се намираше в разруха или беше пред прага й. Той смяташе, че ще има нова война, всъщност надяваше се; не защото очакваше тя да разреши или да подобри нещо, а понеже искаше да участва в нея и да се отличи с храбростта си. Чувстваше, че в последната война не се е съпротивлявал достатъчно. В известен смисъл дори се срамуваше, че е останал жив и е успял да избяга. Във въображението му обаче войната не се водеше с танкове, ракети и бомби — той се виждаше на кон, със сабя, възправен срещу огромно, превъзхождащо го мнозинство. „Жените не разбират тези неща — говореше той, стиснал със зъби края на цигарето. — За тях в живота има само бебета и шев.“
	— Не умея да шия — отговарях аз, но той просто казваше: „Ще се научиш. Много си млада“ — и продължаваше със своите мрачни предсказания.
	Напразно издигах глас в защита на надеждата; той само ме гледаше със своята леко изкривена усмивка и казваше: „Вие, американците, сте много наивни, вие нямате история“. Вече не се опитвах да му обяснявам, че не съм американка. „Все едно е, не мислиш ли? — отговаряше той. — Липсата на един вид история не се различава от липсата на друг вид.“
	В последна сметка нашите различия стигнаха до това, че аз вярвах в истинската любов, а той — в съпругите и любовниците, аз вярвах в щастливия край, той — в катастрофалния, аз мислех, че съм влюбена в него, а той бе достатъчно стар и циничен, за да знае, че не е така. Вярвах, помамена от вярата си в истинската любов. Нима можех да спя с този странен човек, който нямаше нищо общо с Меркурий от телефонния указател, без да съм влюбена в него? Само истинската любов оправдаваше тая пълна липса на вкус у мен.
	Тъй като Пол знаеше, че не съм влюбена в него и тъй като ме възприемаше като любовница, а според него любовниците по природа бяха неверни, той започна да изпада в пристъпи на ревност. Всичко бе наред, докато висях само в апартамента, четях и пишех своите романи на ужаса и не излизах никъде без него. Той дори не беше против моите посещения във „Виктория и Албърт“; не ги забелязваше много, защото винаги се прибирах преди него и ходех там в събота и в неделя. Конфликтът помежду ни назря заради „Портобело роуд“*. Самият той ме заведе там, но много скоро тази улица се превърна в идея — фикс за мен. Часове наред разглеждах сергиите с похабени огърлици, комплектите от позлатени лъжици, щипките за захар във формата на кокоши крак или ръка на джудже, часовниците, които не работеха, порцелана с мотиви на цветя, огледалата, покрити с петна, и масивните мебели — всичко, доплавало до нас от миналите векове, в които все повече живеех. Дотогава не бях виждала такива неща; дотам достигаха вълните от миналото и аз си пробивах път, плувах в него, запаметявах го — кутийка за енфие от нефрит, емайлирано шишенце за парфюм — едно след друго, точно, с всички подробности, за да предам правдоподобно неясните чувства на своите костюмирани героини, които проблясваха като диаманти сред медни монети.
	[* Улица в Лондон, известна с антикварните си магазини и сергии. — Б.пр.]
	Удивляваше ме броят на тези предмети, останки от живота на хората преди нас, и тяхното движение. Хората умират, но вещите им остават и като бавен водовъртеж преминават от един на друг. Всичко, което виждах и желаех да притежавам, бе виждано и пожелавано преди това от различни хора; предопределено е да мине и през други, ставайки все по-вехто, но заедно с това и по-ценно, и по-красиво, сякаш бе погълнало страданията на своите притежатели и се подхранваше от тях. Трудно можеше човек да се откъсне от мисълта за тези предмети, които лежаха кротко и чакаха някой да ги купи. Лично аз не можех да си позволя почти нищо.
	След тези обиколки се прибирах в апартамента изтощена, без капка енергия, а в мрака на сергиите, доволни като бълхи, блещукаха брошките с розови корали, иглите с главички от жълт кварц и камеите с релефи от слонова кост. Пол започна да подозира, че имам любовник и ходя при него, и в това нямаше нищо чудно. Веднъж ме проследи; мислеше, че не го виждам как се промъква като смешен частен детектив между закачалките с употребявани вечерни рокли и боа от пера. Естествено, беше под достойнството му да ме обвини в каквото и да е. Вместо това вдигаше скандали, че искам да ходя на „Портобело роуд“ в събота — най-оживения ден, защото смяташе, че този ден трябва да бъде запазен за него. Започна да критикува и романите ми, наричаше ги евтини и лекомислени и се вбесяваше, когато мило се съгласявах с него. „Разбира се, че са евтини и лекомислени, казвах аз, но нали никога не съм твърдяла, че съм сериозна писателка.“ Той приемаше това като удар срещу собствените си драгоценни амбиции. Може би предпочиташе да разбере, че имам любовник, отколкото да се увери, че нямам. Любовникът нямаше да го унижава така.
	Пол започваше да ме плаши. След моите „блудствания“ из „Портобело роуд“ той ме чакаше на площадката на стълбите, застанал безмълвен като колона за афиши, и докато се качвах, ме гледаше втренчено, с укор и желание за мъст. „Видях чудесна викторианска кутийка с механично човече“ — започвах аз, но гласът ми звучеше фалшиво дори и за мен самата. Чуждите версии за истината винаги са ми въздействали и започнах да мисля, че може би той е прав, може би наистина имах таен любовник. Вече мечтаех да имам любовник, защото, когато се любехме с Пол, по-скоро приличаше на борба с акули. Той вече не беше нежен, щипеше, хапеше и идваше в библиотеката не само в събота и неделя. Всичко би било наред, ако не бяха злобните погледи, потискащото мълчание и пистолетът, който ме притесняваше.
	Освен това току-що ми бе съобщил, че от Полша пристига майка му. Той отдавна пестеше пари за тази цел и най-сетне тя щеше да се осъществи. Но аз не исках да живеем с полска графиня — къде щеше да спи тази жена, която щеше да коментира поведението ми на полски, да държи страната на Пол и да глади боксьорските му шорти, което аз отказвах да правя. Той бе силно привързан към майка си, което бе поносимо само от разстояние. Но когато споменавах, че мога да се изнеса, за да имат повече място, той не искаше и да чуе.


>>	Глава 16

	Никога не разказах на Артър за Пол, което може би беше грешка. Не защото той би имал нещо против това, че съм живяла с друг мъж, но щеше да се ужаси от титлата на Пол. Артър би отрекъл веднага всяка жена, която е могла да живее с подобен мъж, и това ми стана ясно през първите петнайсет минути, след като се запознахме.
	Разхождах се из Хайд парк. Беше юли 1963 година. До мен достигаха гласовете на ораторите, чиито предсказания бяха не по-малко трагични от тези в Стария завет, но аз едва ги чувах. Наближаваше двайсет и първият ми рожден ден, ала не мислех и за него. Крачка по крачка следвах пътя, по който щеше да тръгне Саманта Дийн, героинята на „Бягство от любовта“, измъквайки се от недостойните помисли на сър Едмънд Девиър. Той току-що се бе опитал да я прелъсти в класната стая на децата, докато всички останали прекарваха деня в Кристъл палис.
C>
	С бузи, пламнали след случилото се, Саманта тичаше надолу по стълбите. Тя седеше в класната стая и бродираше с вълнени конци ръкоделието, с което се занимаваше в малобройните мигове на отдих. Не бе чула вратата да се отваря, нито пък сър Едмънд да се приближава, докато не го усети на два метра зад стола си. С възклицание на изненада тя се изправи. Сър Едмънд беше зачервен и разрошен. Обичайното му желязно самообладание бе изчезнало. Той я гледаше и очите му горяха като на див звяр, надушил плячка.
	— Сър Едмънд — започна Саманта, опитвайки се да говори спокойно. — Какво означава това? Защо не сте с останалите в Кристал палас? — Но въпреки усилията й да се владее, краката й се подкосиха от страх или от желанието, което напразно не искаше да признае.
	— Знаех, че сте сама — отговори, пристъпвайки по-близо той. — Измъкнах се. Съжалете се над мен, животът ми е ад. — И все пак той не молеше, а заповядваше. Хвана я за китката и я привлече към себе си, впивайки твърдите си устни в нейните. Тя започна да се съпротивлява, борейки се напразно срещу него и срещу собствените си желания. Хищните му ръце бяха вече върху шията и разкъсваха фишуто…
	— Не забравяйте кой сте! — успя задъхано да промълви тя. — Вие сте женен! — Той само се изсмя грубо. В отчаянието си тя си спомни за късата, дебела игла, която все още стискаше в дясната си ръка. Вдигна я и го одра през бузата. Той я пусна повече от почуда, отколкото от болка. Тя се възползва от този миг, побягна към вратата, затръшна я след себе си и завъртя тежкия ключ: беше твърде изплашена, за да се сети да вземе наметалото или дори шала си.
	Сега тичаше през парка, без да знае как е стигнала дотам. Тънката й черна рокля трудно можеше да я предпази от студения вечерен въздух. Къде да отиде, какво да направи? Какво щеше да обясни Едмънд на другите и особено на лейди Летисия, когато се върнат и видят, че е заключен в класната стая, а възпитателката е изчезнала? Каквото и да каже, ще бъде против нея, сигурна беше; не можеше да се върне; а след всичко това той ще я търси, ще я преследва… В чантичката си имаше само няколко пени. Къде щеше да прекара нощта?
	Тъмни сенки пробягваха покрай нея и от време на време тя чуваше нисък саркастичен смях… Дъщерите на греха — озлобени, изоставени същества — можеше да бъде като тях, ако не се бе борила… Но може би сега бе изложена на по-голяма опасност. Сама, слаба, беззащитна — на какъв ли безпътен гуляйджия можеше да стане жертва? Тя не бе забравила похотливите намеци на граф Дарси, чичото на сър Едмънд. Именно заради това, търсейки защита, бе избягала от резиденцията му в дома на сър Едмънд; но се бе измамила в защитника…
	Изведнъж чу зад себе си стъпки. Тя се сви в сянката на едно дърво, надявайки се да остане незабелязана, но нечий силует се открои срещу залязващото слънце; Саманта почувства как я хващат за ръката и един глас, задъхан от страст, промълви името й…
C$
	Точно в този миг от разказа усетих нещо на рамото си. Погледнах и видях една _ръка_. Започнах да пищя и не разбрах как се озовах върху костелив, объркан млад мъж. Хартиени листчета като огромни конфети бяха разпилени върху нас. После няколко души от тълпата, която веднага се събра, ми помогнаха да се изправя на крака.
	— Да те нападне ли се опитваше, душа? — попита един здравеняк, който миришеше на бира. — Мръсни агитатори.
	— Точно исках да й дам листовка — заяви нападателят ми. С ужас видях, че имаше драскотина на лицето. Чувствах се идиотски.
	— Искаш ли да извикам някой полицай, душа? Трябва да ги сложат на мястото им, я ги гледай, ще тормозят младите момичета.
	— Не, благодаря — отговорих аз. Един противник на вивисекцията и един пророк на световната гибел бяха слезли от щайгите, върху които държаха своите речи, за да видят какво става. Двамата бяха почти еднакви, заприличали на светци старци със светлосини очи като на Стария мореплавател*. Когато видяха, че ми няма нищо и двамата ми дадоха по една листовка.
	[* Герой на едноименна поема на Колридж. — Б.пр.]
	— Вината е изцяло моя — казвах аз на всички. — Стана грешка. Припознах се. Просто се уплаших, това е всичко. Да ви дам ли една лигнинена кърпичка — обърнах се аз към младия мъж. — Много съжалявам, че съм ви одраскала. — Започнах да търся из чантата си, но не можах да намеря нищо.
	— Не се безпокойте — заяви той стоически. Беше коленичил, за да събира листовките си, и аз клекнах да му помагам. На тях бе нарисувана експлодираща атомна бомба и пишеше „ДА НЕ ДОПУСНЕМ СВЕТЪТ ДА СЕ ПРЕВЪРНЕ В ДИМ“.
	— Забрана на атомната бомба? — попитах аз.
	— Да — отговори той мрачно. — Не че има някаква полза, но човек трябва да се бори.
	Вгледах се по-отблизо в него. Носеше черен пуловер по врата, което ми се стори доста елегантно. Меланхоличен борец за почти загубени каузи, изпълнен с идеализъм и обречен, нещо като лорд Байрон, чиято биография току-що бях прехвърлила. Събрахме листовките, аз се влюбих и отидох да изпием нещо в най-близката кръчма. Не ми беше трудно да действам: трябваше само да проявя интерес към делото. Бих предпочела да имаше английски акцент. За жалост беше канадец като мен, но аз не обърнах внимание на този недостатък.
	Докато Артър чакаше на бара за моя двоен скоч и неговата чаша „Гинис“ — когато въобще пиеше, той предпочиташе неща, които съдържали полезни за здравето съставки — започнах трескаво да ровя из мозъка си, за каквито и да е политически знания, които случайно, като парченца спанак по предните зъби, може би се бяха задържали в него. Успяла бях да се представя поне като полуинформиран човек; сега трябваше да го докажа. Дори извадих листовките, които ми бяха дали, и им хвърлих бързо по един поглед с надеждата, че нещо ще ме подсети или ще ми даде тема за разговор. „Знаете ли, че написана обратно думата «dog» става «God»*1?“ — започваше едната от тях. КУЧЕТО очевидно беше четвъртият член на Светата троица и щеше да изиграе своята роля в деня на Страшния съд. Другата листовка беше по-нормална; денят на Армагедон*2 приближаваше и ако искахме да оцелеем, трябваше да живеем без поквара.
	[*1 На английски „dog“ е куче, a „God“ — бог. — Б.пр.]
	[*2 Според Библията битката, която ще се разрази между доброто и злото в деня на Страшния съд. — Б.пр.]
	Когато Артър се върна с питиетата, вече бях готова за него. Всеки път, когато разговорът ставаше много конкретен, измествах темата към съдбата на палестинските бежанци. Бях доста добре запозната с въпроса от участието си в клуба на Обединените нации в Бейсайдската гимназия. По онова време проблемът не бе още толкова значим, за да привлече вниманието на Артър, и аз изпитах срам, разбирайки, че до известна степен му правя впечатление.
	Позволих му да ме изпрати до станцията на метрото при „Марбъл арч“. Обясних, че не мога да го поканя у дома, защото съквартирантката ми е една много дебела и грозновата машинописка, която изпада в лошо настроение, щом поканя мъже в апартамента независимо по каква причина. По-добре беше да не ми се обажда и по телефона, но ако може да ми даде своя номер… Той нямаше телефон, ала ме покани следващия ден на митинг. Прималяла от страст, отидох в библиотеката — в онази, от която взимах книгите за костюмите — и измъкнах всички книги на Бертран Ръсел, които можах да намеря. Имах си неприятности с Пол, когато ги видя. „Боклук — разбесня се той. — Няма да позволя такива неща в дома си.“
	— Искам само да се запозная с тях — обясних аз. — Помислих си, че този път мога да напиша нещо по-съвременно, нещо, което се разиграва в двайсетте години.
	— Няма да върви — отсече Пол. — Ако скъсиш полите и отрежеш косите, няма да върви. Читателите предпочитат жената да запази своята тайнственост. Както и аз — усмихна се той, целувайки ме по ключицата.
	Доскоро подобни мисли щяха да ми се видят много европейски и очарователни, но сега започваха да ме дразнят.
	— Каква тайнственост е това — отговорих аз — ако се изразява в няколко метра плат и една перука. Както знаеш, мъжете също са тайнствени, а не виждам да си къдрят косите и да носят бални рокли.
	— Да, но тайнството на мъжа е в ума му — продължи Пол закачливо — докато при жената е в тялото. Нима тайнството не е това, което остава скрито? По-лесно е да разсъблечеш тялото, отколкото да разбулиш ума. Поради това плешивият мъж не се възприема като неестествен кошмар, за разлика от плешивата жена.
	— Тогава сигурно една олигофренка се възприема по-лесно от един идиот — заключих саркастично аз.
	— Точно така — съгласи се Пол. — В моята страна такива жени нерядко можеха да проституират, макар и в най-долнопробни среди, докато един мъж без разум не става за нищо. — Той се усмихна с чувството, че е доказал своята теза.
	— Боже мой! — изстенах аз и с тежка крачка тръгнах към кухнята да си направя чай. Пол беше не само озадачен, но започваше да става и подозрителен: все още не можеше да разбере неочаквания ми интерес към Бертран Ръсел.
	Неговите книги ме затрудниха много, а по-късно открих, че това се отнасяше за всякакви теории и политиката въобще. Не исках да бъда унищожена от атомна бомба, но, от друга страна, не можех да повярвам, че мога по някакъв начин да го предотвратя. Все едно да се опитвам да премахна автомобила: нали, ако ме премажеше автомобил, щях също да умра. Лицето на лорд Ръсел ми харесваше и аз веднага му дадох една роличка в „Бягство от любовта“ — на милосърден стар чудак, който спасява Саманта Дийн в Хайд парк, биейки с чадъра си по главата нейния нападател. _(Ето ви заслуженото, господинчо! Добре ли сте, скъпа? — Как да ви благодаря! — Виждам, че сте от добро семейство и вярвам на думите ви. Позволете ми да ви предложа подслон за нощта… Моята икономка ще ви даде една от своите нощници. Мисис Дженкинс, чаша чай, ако обичате, за младата дама.)_ Измислих му дори и хоби — отглеждаше екзотични рибки. Това ме накара да се отнасям приятелски към красивите му думи и да проявявам търпимост към политическите му възгледи и благоговението, което Артър питаеше към него.
	Ако Артър бе научил за тази малка драматизация с лорд Ръсел, щеше да се ужаси. „Опростителство“ — би казал той, както и по-късно започна да казва, когато все по-малко успявах да скрия тази своя умствена привичка. Освен това постепенно губех желанието да симулирам обожание към този, когото в даден момент Артър обявяваше за герой: Артър бе непостоянен, той често сменяше обекта на своята преданост и след няколко подобни случая започнах да проявявам предпазливост. „А какво ще кажеш за мисис Маркс?“ — питах аз, или: „Сигурна съм, че жената на Маркс е искала той да стане лекар“. В отговор той ме поглеждаше с възмущение, при което аз отивах в кухнята и започвах да фантазирам какъв е бил личният живот на Маркс. „Не тази вечер, скъпи, боли ме главата. Вие интелектуалците сте едни и същи, непрекъснато ходите нанякъде, защо не вземеш да направиш нещо най-сетне, след като си толкова умен. Бог е свидетел, че имаш талант.“
	Според мен не бе възможно да се обича дадена теория. Аз не обичах Артър заради неговите теории, макар и да му придаваха известно достолепие, което обаче бе безлично като подплатено с пурпурен плат оперно наметало. Обичах го заради леко щръкналите му уши; заради начина, по който произнасяше някои думи — „леля“ и „трева“ например. Той беше от Крайбрежието и ги произнасяше по-провлечено, а аз — от Онтарио и ги казвах по-отсечено. Това ми звучеше екзотично. Обичах го, защото съзнателно носеше овехтели дрехи, обичах искрения му идеализъм, неговите смешни (за мен) икономии — използваше пакетчетата с чай по два пъти, начина, по който бъркаше с пръст в ухото си, далекогледството му и строшените очила, с които четеше. Веднъж му казах: „Сигурно ме харесваш, защото отблизо не можеш да видиш как изглеждам“. Беше малко рано за тази шега; „Не това е причината“ — отговори той. Последва дълга, неловка пауза, като че ли се замисли много сериозно защо точно ме харесваше. Или може би дали въобще ме харесваше, помислих си аз, при което стомахът ми се сви.
	Това наистина беше проблем. Не знаех какво изпитва Артър към мен, ако въобще имаше някакви чувства. На него очевидно му бе приятно да обсъжда с мен философията на гражданското неподчинение или по-точно да ми говори за нея, защото бях достатъчно умна да не разкривам невежеството си и предимно кимах. Той ми позволяваше да раздавам с него листовки и ядеше с наслада сандвичите, които носех при подобни случаи. Разказваше ми за семейството си, за баща си — съдия, и за майка си — религиозна фанатичка. Баща му искал той да стане адвокат, майката настоявала да бъде най-малкото мисионер фелдшер. Разочаровал и двамата, защото записал философия, но не могъл да издържи на силогизмите. „Плешивият мъж си е плешив — казваше той — какво общо има това с качествата на човешкия характер?“ — ето най-после нещо, за което можех да се съглася с него без лицемерие… докато не се замислих по-дълбоко; как ли се чувстват плешивите! Напуснал след третата година, за да си почине и да размишлява върху верния път. (По това се различавахме: за Артър имаше верни пътища, няколко може би, но не едновременно. За мен въобще не съществуваха пътища. Имаше гъсти гори, трапове, езера, лабиринти, блата, но не и пътища.)
	После се бе включил в движението за забрана на атомната бомба, което го бе погълнало за две години. Той му посвещаваше много време и енергия, но някак си все още оставаше в периферията — човек, който разпространява листовки. Може би защото беше канадец.
	Аз излъчвах отзивчивост и разбиране. Един ден седяхме в евтин ресторант, вмирисан на овча мас, и ядяхме яйца на очи с пържени картофи и грах — най-честата храна на Артър. Парите му бяха на привършване; скоро трябваше да се хване на някаква работа — да мете подове, да пакетира пелени или в най-лошия случай да мие чинии; или пък трябваше да приеме, както той смяташе, подкупа на родителите си и да се върне в Торонтския университет, който мразеше с хладна, абстрактна страст.
	Апартаментът му на „Ърл корт“ имаше малка кухня, но тя беше в ужасен вид, а и той не обичаше да готви. Имаше двама съквартиранти — един новозеландец, който учеше в лондонския икономически институт, ядеше студен боб от консерви, полят с кетчуп, и оставаше навсякъде неизмити чинии, които приличаха на следи от миниатюрни кланета; другият беше индиец — радикал, с очи на сърна, който си готвеше кафяв ориз и къри и също оставаше навсякъде чинии. Артър беше придирчив, не обичаше безредието. Но беше толкова придирчив, че не искаше да ги измие и ние се хранехме навън. Един-два пъти оправих кухнята — не им направи впечатление, дори стана и по-лошо. Артър получи още една невярна представа за мен: по сърце не бях домакиня и когато по-късно откри това, той се разочарова. Новозеландецът, който се казваше Слокъм, ходеше по петите ми из кухнята и ме молеше „Бъди човек, не съм го правил ни веднъж, откакто попаднах в тая гадна, хладнокръвна страна, нито веднъж“, а индийският радикал престана да ме уважава, след като разбра, че не съм политиканка, започна да ме гледа с навлажнени очи и да пръхти страстно с ноздри. Очевидно жената не можеше да бъде едновременно и уважаван учен, и домашна прислужница.
	Междувременно най-голямата близост, до която можех да стигна с Артър, бе да си държим ръцете, а животът ми с Пол ставаше все по-непоносим. Какво щеше да се случи, ако ме проследи и види, че раздавам листовки с Артър — може да го извика на дуел или да направи нещо не по-малко неприятно? Реших, че обичам Артър, а не Пол, и взех драстични мерки.
	Един ден изчаках Пол да тръгне за банката, после прибрах всичко, което притежавах, включително и пишещата машина и полуготовия ръкопис на „Бягство от любовта“. Надрасках една бележка на Пол. Исках да кажа: „Скъпи, така е по-добре“, но съзнавах, че не е достатъчно драматично и вместо това написах: „Ти не си щастлив с мен и повече не можем да продължаваме така. Не ни било писано“. Не смятах, че може да ме открие, а пък и не мислех, че ще се опита. Но той държеше много на всичко, което бе въпрос на чест. Може би една вечер ще изникне на вратата с някакво смешно театрално оръжие — мукавен нож или бръснач. Не можех да си представя, че ще използва пистолета — беше твърде съвременно. Преди да изгубя самообладание, натиках целия си багаж в едно такси и го стоварих пред входа на Артър. От предния ден бях проверила, че ще си бъде вкъщи.
	— Изгониха ме — казах аз.
	Той замига:
	— Просто така? Мисля, че е незаконно.
	— Да, но стана — продължих аз. — Заради политическите ми възгледи. Хазаинът намери от листовките… той е крайнодесен, разбираш, нали. Стана страхотен скандал. — Това според мен беше версия на истината. Пол бе своего рода хазаин и беше десен. Въпреки това аз се натрапвах и го усещах.
	— О, о — възкликна Артър. — Е, в такъв случай… — Аз бях политически емигрант.
	Той ме покани да вляза, за да решим какво да правя, и дори ми помогна да кача багажа по стълбите.
	— Нямам никакви пари — казах аз, докато пиех чая, който си сварих в мръсната кухня. И Артър нямаше. Съквартирантите му също — знаеше това. — Не познавам никой друг в Лондон.
	— Мисля, че би могла да спиш на канапето — реши Артър — докато си намериш работа. — Какво друго можеше да каже? И двамата погледнахме към канапето, което беше много старо и изтърбушено; от пробитата му страна падаше слама.
	На канапето спах две нощи; след това спях с Артър. Дори се любихме. Имайки предвид политическите му страсти, очаквах някакъв плам от негова страна, но първите няколко пъти стана по-бързо, отколкото бях свикнала. „Артър — попитах аз нетактично — спал ли си някога с друга жена?“ Последва пауза, по време на която усетих как се стягат вратните му мускули. „Разбира се“ — отговори хладно той. Това бе единствената съзнателна лъжа, която някога ми е казвал.
	След като вече бях там, настанена в собствения му дом, под носа му, Артър започна да ми обръща повече внимание, дори по свой начин да проявява нежност. Понякога заставаше зад мен и без причина ме прегръщаше силно, като че ли бях плюшено мече. Благоговеех и примирах: най-сетне имах мъжа, за когото мечтаех, при това със своя кауза, на която можех да се посветя. Животът ми имаше смисъл.
	И трудности имахме, разбира се: индиецът и новозеландецът бяха навсякъде, сутрин отваряха вратата ни, за да искат от Артър шилинги назаем, новозеландецът се подхилваше, а индиецът странеше, изпълнен с аскетично неодобрение, веднага след като се досети, че спим заедно. Друг път новозеландецът сядаше на канапето, слушаше транзистора си и бързо мърмореше някакви сметки под носа си, а в това време индиецът се къпеше в банята, като оставяше на пода мокрите кърпи; обичаше да казва, че никой не разбирал така добре, както той самият, злините на класовата система, тъй като бил израснал в нея, но въпреки това не можел да се отърси от навика си да възприема като слуга всеки, който му прибира кърпите. И двамата негодуваха срещу моето присъствие или по-точно негодуваха срещу това, което според тях бе щастлива случайност за Артър. Самият той не забелязваше негодуванието им, нито щастливата случайност, която му се бе отдала.
	Другата трудност идваше от това, че не можех да намеря време и място, за да работя върху „Бягство от любовта“. Когато излизаше, Артър искаше да бъда с него; и ако все пак успеех да остана, един от другите двама непременно беше вкъщи. Държах ръкописа заключен в куфар, защото подозирах, че новозеландецът рови в стаята ни. Връщайки се един ден, открих, че индиецът е заложил пишещата ми машина. Обеща, че по-късно щял да ми я плати, но след този случай ненавиждах всяко зрънце кафяв ориз, което изяждаше. Нямах достатъчно пари, за да я взема обратно от заложната къща, а разчитах най-малко на двеста лири от завършената книга. С всеки изминал ден ме обхващаше все повече тайно отчаяние. Артър не знаеше нищо — чудеше се защо още не съм си намерила работа като келнерка. Във въображаемото минало, което съчиних заради него, бях включила няколко истински момента и му бях казала, че веднъж съм била келнерка. Казах му също, че веднъж съм била главна клакьорка и двамата се смяхме над политическите ми заблуди в миналото.
	В края на третата седмица, след като се настаних при тях, останах почти без пари. Въпреки това един ден прахосах няколко скъпоценни шилинга за парче плат на червени и оранжеви цветя, за да направя завеса в банята. Помислих си, че с тях банята няма да изглежда толкова студена и мрачна. Щях да я ушия на ръка, сама. Дотогава не бях шила никога нищо. Изкачих стълбите, тананикайки си, и отключих вратата на апартамента.
	Там, по средата на антрето, стоеше майка ми.


>>	Глава 17

	Как ме е открила?
	Стоеше изпъната на килимчето с цвят на глина, облечена в тъмносиния костюм с бялата яка, стиснала под ръка чантата си. Белите ръкавици, шапката и обувките й бяха безупречни. На лицето си имаше грим. Устните й бяха дебело очертани с червило, но под него прозираше истинската им форма. После видях, че плаче — беззвучно, страшно. Черни от аркансил сълзи се стичаха от очите й.
	През гърба й виждах разнебитеното канапе. Създаваше се впечатлението, че сламата му пада от нея. Косъмчетата на тила ми настръхнаха, изхвърчах обратно през вратата, затворих я зад себе си и се облегнах на нея. „Това е астралното й тяло“ — помислих аз, спомняйки си думите на Леда Спрот. Не можеше ли да задържи проклетото нещо вкъщи, където му беше мястото. Представих си как майка ми се носи над Атлантическия океан, как, разтягайки се все повече, гумената връв започва да изтънява; дано да не я скъса, защото иначе щеше да остане при мен завинаги, спотайвайки се в преддверието като прозрачна прашинка или диапозитив „Кодак“, на който е заснета през 1949 година. Какво искаше от мен? Защо не можеше да ме остави на мира?
	Отворих отново вратата, за да застанем очи в очи и да се разберем веднъж завинаги, но тя беше изчезнала.
	Веднага пренаредих мебелите, което не беше лесно, защото бяха стари и тежки. После обиколих апартамента, за да видя къде има отворени прозорци, но нямаше. Как е влязла?
	Не казах на другите за това посещение. Ядосаха се леко заради мебелите не защото ги засягаше, а защото смятаха, че е трябвало да се посъветвам с тях. „Исках да ви спестя неприятностите — обясних аз. — Мисля, че така е по-добре.“ Отдадоха го на домакински инстинкти и забравиха случката. Но не и аз: след като майка ми бе успяла да пренесе астралното си тяло през Атлантическия океан, тя можеше да го направи отново, а едно повторно посещение нямаше да ми бъде приятно. Не бях убедена, че пренаредените мебели ще й попречат. Леда Спрот бе прибягвала до този способ при враждебни духове, но майка ми не беше дух.
	Получих телеграмата пет дни по-късно. Седяла е в Канадския дом четири дни. Все още получавах пощата си там и използвах адреса му на картичките, които от време на време изпращах на баща си, за да не може да ме открие майка ми, в случай че изведнъж й хрумне да ме издири и да ме залови. Не прибирах пощата си много често, защото получавах само от баща си по някоя картичка с нощния силует на Торонто, заснет от Сентър Айланд — сигурно бе купил няколко дузини наведнъж — на която пишеше като на отчетен картон „Тук всичко е наред“.
	Телеграмата гласеше: „МАЙКА ТИ ПОЧИНА ВЧЕРА. МОЛЯ ТЕ, ВЪРНИ СЕ. ТАТКО“.
	Прочетох я три пъти. Отначало реших, че това е капан: майка ми сама я е изпратила, откривайки адреса на някоя моя картичка, захвърлена небрежно от баща ми. Тя се опитваше да ме примами обратно на разстояние, което ще й позволи да действа. Но в такъв случай тя щеше да пише: БАЩА ТИ УМРЯ ВЧЕРА. Все пак може би се е сетила, че няма да искам да се върна, докато е жива, и е изпратила телеграмата като измамен сигнал за зелена улица.
	А ако наистина бе мъртва? В такъв случай тя се е появила в преддверието, за да ме извести. Съвсем не исках това да е вярно, но подозирах, че бе така. Трябва да се върна.
	Когато се прибрах, индиецът радикал седеше с кръстосани крака на пода и обясняваше на Артър, който бе на канапето, че прекалено честите полови сношения ще отслабят духа му, а оттам и ума му и той ще стане политически безполезен. Това, което трябва да се направи, казваше той, е да се изтегли семенната течност през гръбначния мозък към хипофизата. Като пример даде Ганди. Слушах няколко минути разговора през полуотворената врата (бях запазила навика си да подслушвам през врати), но тъй като не можех да чуя какво отговаря Артър, ако въобще казваше нещо, влязох.
	— Артър — заявих аз — трябва да замина за Канада. Майка ми е починала.
	— Ако вече е мъртва — отвърна той — защо ще се връщаш? Не можеш да направиш нищо.
	Той беше прав, но трябваше да разбера дали наистина е мъртва. Дори да се обадя и да говоря с баща си, пак няма да бъда сигурна… Трябваше да я видя… „Не мога да обясня — заявих аз — това е семеен въпрос. Налага се да замина.“
	После и двамата си спомнихме, че нямам никакви пари. Защо баща ми не бе изпратил? Решил е, че се оправям сама и съм платежоспособна; той винаги смяташе, че всичко ми е наред. За него бях разумно момиче. Майка ми не бе на същото мнение. „Ще измисля нещо“ — обадих се аз, седнах на леглото и започнах да си хапя пръстите. Машината ми беше заложена, „Бягство от любовта“ стоеше заключен в куфара ми, откакто се преместих при Артър. Парите, които имах, щяха да ми стигнат колкото да купя хартия, за да го довърша. Можех да пиша за пари на баща си, но това означаваше да изхарча една скъпоценна лира, а банковата ми сметка тук бе на името на Луиза К. Делакоър. Трудно можех да обясня това на баща си, особено в телеграма. Щях да го наскърбя.
	Мушнах ръкописа в чантата си. „Отивам в библиотеката“ — казах на Артър. Преди да изляза, свих от новозеландеца една от евтините му жълти тетрадки и една химикалка. Нямаше смисъл да му ги искам назаем: щеше да последва инквизиция.
	Следващите два дни прекарах в читалнята на библиотеката, пишейки старателно с печатни букви, без да обръщам внимание на шумоленето, скърцанията, хриптенето и кашлиците на останалите посетители. Саманта Дийн бе отвлечена главоломно от спалнята й в дома на добрия господин, който отглеждаше екзотични рибки; заплашена с изнасилване от известния граф Дарси, пропадналия чичо на героя; спасена от героя; грабната отново от агентите на сластолюбивата и злопаметна графиня Пиемонт, ревнивата красавица от полуиталиански произход, която е била навремето любовница на героя. Като детска играчка подхвърляха бедната Саманта напред-назад из Лондон, докато най-накрая тя се озоваваше в обятията на героя, а междувременно съпругата му, слабоумната лейди Летисия, умираше от жълта треска, графинята, почти полудяла, намираше смъртта си, падайки по време на гръмотевична буря от една назъбена стена, и графът претърпяваше финансово разорение. Това бе една от най-късите книги, които съм писала, но затова пък имаше напрежение или както можеше да се прочете на обложката, събитията следваха едно след друго до поразяваща кулминация. Взех си един екземпляр в Торонто, когато излезе. Саманта беше очарователна, цялата в синьо, косите й се къдреха като морски водорасли на фона на огромен облак; в далечината заплашително се издигаше с кулите си замъкът Девиър.
	Но за тази книга получих по-малко от обикновеното, отчасти заради дължината — „Колъмбайн“ плащаше на дума, а и защото гадовете знаеха, че парите много ми трябват. „Развръзката остава малко неясна“ — гласеше писмото. Но все пак бяха достатъчни за самолетния билет до Канада.


	И така майка ми бе мъртва. Отгоре на всичко изпуснах и погребението. Не се сетих да телефонирам от летището, така че изкачвайки предната стълба на къщата в Торонто, не знаех дали някой ще ме посрещне, или не.
	Беше вечер и лампите бяха запалени. Почуках. Никой не се появи, натиснах дръжката на вратата, не беше заключена, и влязох. Веднага разбрах, че е мъртва, защото някои от найлоновите калъфки бяха по столовете, а други бяха свалени. Майка ми никога не би направила такова нещо. При нея те или бяха сложени, или махнати: всекидневната имаше два отделни и определени облика в зависимост от това, дали очакваше гости, или не. Без калъфките столовете изглеждаха някак неприлично, като разкопчани мъжки панталони.
	Без да е събул обувките си, баща ми седеше на един от столовете. Това беше още едно доказателство. Четеше разсеяно книга с меки корици, сякаш вече нямаше нужда напълно да се съсредоточава в нея. Забелязах това в мига, преди да ме види.
	— Майка ти почина — каза той. — Влизай и сядай, сигурно си пътувала дълго.
	Лицето му бе по-набръчкано, отколкото го помнех, а също и по-изразително. Преди то бе плоско като монета или дори като монета, през която е минал влак — чертите му почти не се различаваха, изглеждаха размазани и плоски, сякаш забулени с няколко пласта воал. Сега лицето му започваше да се откроява, очите му бяха светлосини и проницателни. За първи път го възприемах като проницателен човек; устните му бяха тънки, дори малко дръзки — устни на комарджия. Защо никога не съм забелязала това?
	Каза ми, че една вечер, връщайки се от болницата, намерил майка ми на площадката на стълбите в мазето. Била наранена в слепоочието, а вратът й бил странно извит, счупен, както той почти веднага разбрал. Извикал линейка от благоприличие, макар да знаел, че е мъртва. Била по пеньоар и розови чехли и, изглежда, поясни баща ми, се е препънала и е паднала надолу по стълбите, при което е ударила главата си няколко пъти и накрая си е счупила врата. Той намекна, че напоследък пиела доста. Следствието заключило, че се касае за нещастен случай. Друго не би могло да бъде, тъй като нямало никакви признаци в къщата да е имало чужд човек и нищо не било откраднато. Това бе най-дългият разговор, който съм водила с него.
	Чувствах се виновна по много причини. Изоставих я и избягах от нея, макар и да съзнавах, че е нещастна. Подозирайки заговор, се усъмних в телеграмата и дори не успях да се върна за погребението. Затворих й вратата в мига на смъртта, който обаче не можеше да се определи точно, тъй като вече е била мъртва пет-шест часа, преди баща ми да я намери. Имах чувството, че аз съм я убила, макар че бе невъзможно.
	В онази нощ отидох при хладилника, нейния хладилник, и започнах да се тъпча с това, което имаше в него, поглъщайки с бясна скорост и без всякакво удоволствие половин пиле, сто грама масло, един готов пай с бананов крем, два хляба и бурканче с конфитюр от ягоди, което беше в бюфета. Непрекъснато очаквах, че ще застане на вратата с онзи изпълнен с погнуса и тайно удоволствие поглед, който помнех така добре — тя обичаше да ме залавя на място, но въпреки този ритуал, който преди често я призоваваше, тя не се появи. През нощта повърнах два пъти и вече не се поддадох на тая лудост.
	Подозренията ми започнаха на другия ден, когато по време на закуската, гледайки ме с новия си лукав поглед, баща ми каза: „Вероятно ще ти бъде трудно да повярваш, но аз обичах майка ти“. Прозвуча така, сякаш го беше репетирал.
	Наистина ми беше трудно да повярвам. Знаех за двойните легла, за взаимните им обвинения, знаех, че според майка ми, двамата с баща ми не сме успели въобще да осмислим живота й така, както тя смяташе, че трябва да бъде осмислен. Често казваше, че никой не я цени и това не бе параноя. Наистина никой не я ценеше, макар че тя бе направила нужното, бе ни посветила живота си, бе послушала съветите на другите и превърнала семейството в своя кариера, а какво бяхме ние двамата: една начумерена, дебела и отпусната дъщеря и един съпруг, който не искаше да говори с нея, който не искаше да се върне обратно в Роуздейл — тази дръзка земя на големите англосаксонски богатства, където някога бе живяло семейството му. Срамуваше ли се той от нея? Отговорът може би бе да, макар че по време на тези разговори баща ми мълчеше или заявяваше, че не обича Роуздейл. Майка ми казваше, че баща ми не я обича, и аз й вярвах.
	Толкова по-необяснима от негова страна бе необходимостта да ми каже: „Обичах майка ти“. Искаше да ме убеди, това бе ясно, но беше ясно също, че не е очаквал да се върна от Англия. Вече бе дал дрехите на майка ми на фонда „Инвалиди“; беше направил стъпки по целия килим, в мивката имаше мръсни чинии най-малко от три дни. Той систематично нарушаваше правилата. На втория ден каза нещо дори още по-подозрително. „Без нея не е същото“ — заяви той, като въздъхна, и в същото време ме погледна. Очите му ме молеха да му повярвам, да се включа в конспирацията, да мълча. Изведнъж си представих как се измъква от болницата, сложил бяла маска, за да не го познаят, как се връща с колата, отключва си, събува обувките си, слага си чехлите и се промъква зад нея. Той е лекар, участвал е в съпротивата, убивал е хора, сигурно знаеше как да й счупи врата и да го представи за нещастен случай. Въпреки бръчките и въздишките изглеждаше самодоволен човек, който се е освободил от нещо.
	Напразно си казвах, че не би направил подобно нещо. „Подобно нещо“ е това, което всеки би извършил, стига да има възможност. Започнах да търся мотиви — друга жена, друг мъж, застраховка, някаква непреодолима обида. Гледах за следи от червило по яките на ризите му, прерових документите в чекмеджето на бюрото му, свивах се на стълбата и слушах какво говори по телефона в редките случаи, когато го търсеха. Но нищо не излезе и се отказах от разследването по-скоро, отколкото бих го сторила, ако бях убедена. Освен това какво щях да направя, ако откриех, че баща ми е убиец?
	Прехвърлих догадките върху майка си. Сега, когато вече я нямаше, можех да си позволя да разсъждавам по неин адрес. Какво я бе накарало да се държи с мен така? Повече от всичко исках да попитам баща си дали е забременяла преди сватбата. Ами онзи млад мъж с белия костюм от трико и скъпата кола от албума й за снимки, за когото казваше, че била почти сгодена? Почти. Там се таеше някаква трагедия. Дали не я е изоставил, защото баща й бил началник-гара към железниците „Канейдиън пасифик“? Може би баща ми беше негов приемник по принуда, макар че за нея той бе едно стъпало по-нагоре?
	Извадих албума със снимки, за да опресня паметта си. Може би ще открия някакъв отговор в израженията на лицата. Но във всички снимки на мъжа с белия костюм от трико лицето бе изрязано изкусно като с ножче за бръснене. Лицата на баща ми също липсваха. Само майка ми, млада и красива, се смееше весело срещу апарата, хванала под ръка своите обезглавени мъже. Седях цял час пред отворения на масата албум, поразена от доказателствата за страшния й гняв. Почти виждах как с отмерена ярост дългите й пръсти изрязват миналото, което, превръщайки се в настояще, й бе изменило, захвърляйки я в тази къща, в този гроб с найлонов покров, от който нямаше никакъв изход. Такива чувства сигурно е изпитвала. Мина ми през ум, че може да се е самоубила, макар че не бях чувала някой да е извършил самоубийство, хвърляйки се по стълбите към мазето. Това щеше да обясни лукавството на баща ми, желанието да му повярват, нетърпението да се отърве от нещата й, които биха му напомняли може би, че и той е отчасти виновен. За първи път в живота си започнах да усещам колко несправедливо е било, че всички обичаха леля Лу, но никой не бе обичал майка ми. Трудно можеше да се хареса някому със своите крайности.
	За това отчасти бях виновна и аз. Сгреших ли, когато взех живота си в свои ръце и напуснах дома? А дотогава бях дебелата монголоидка, малоумницата, която я излагаше и все я дърпаше за ръката: майка ми не бе такава, каквато изглеждаше. Аз бях спънка, живото противоречие на нейните претенции за добро положение и изисканост. Но въпреки всичко тя беше моя майка, вероятно някога се е отнасяла към мен като към дете, макар че си спомнях само мимолетни погледи, когато ме вдигаше да се видя в тройното огледало, след като ме бе сресала, или прегръдките й, когато се намираше сред други майки.
	Дни наред мислех за нея. Исках да разгадая живота й, а също и смъртта й. Какво в действителност се бе случило? И ако бе умряла, облечена в розовия си пеньоар и по чехли, защо се появи пред мен в тъмносиния си костюм от 1949 година? Реших да намеря Леда Спрот и да я помоля за един сеанс насаме.
	Потърсих името й в телефонния указател, но го нямаше. Нямаше го и параклиса „Джордан“. Отидох с трамвай до района, в който се намираше, и започнах да го търся, обикаляйки из улиците. Най-после открих къщата; несъмнено беше тя — помнех бензиностанцията на ъгъла. Но сега там живееше португалско семейство, което не знаеше нищо. Леда Спрот и нейната групичка от спиритисти бяха изчезнали.
	Останах при баща си девет дни, наблюдавайки как се разпада къщата на майка ми. Гардеробите и чекмеджетата й за бельо бяха празни, двойното легло стоеше оправено и неизползвано. По поляната поникнаха глухарчета, по стените на ваната се очертаха мръсни линии, по пода имаше трохи. Не може да се каже, че баща ми се дразнеше от присъствието ми, но не настояваше и да остана. През целия си живот двамата с него бяхме тайни заговорници и сега, когато необходимостта от мълчание бе премахната, нямахме какво да си кажем. Преди си въобразявах, че майка ми ни разделя и че ако я няма, бихме живели щастливо като Нанси Дру и нейния разбран татко адвокат, но съм грешила. Всъщност тя ни бе задържала заедно като национално бедствие или светкавична война.
	Накрая наех стая на Чарлс стрийт. Нямах достатъчно средства, но баща ми каза, че възнамерява да продаде къщата и да се премести в едностаен апартамент на Авеню роуд. (По-късно той се ожени отново за една мила секретарка от съда, с която се запозна след смъртта на майка ми. Преместиха се в едно бунгало в Дон Милс.)
	Известно време след смъртта на майка ми не можех да пиша. Старите сюжети ми бяха безинтересни, а нов нямаше да приемат. Все пак се опитах — започнах роман, който се наричаше „Буря над Касълфорд“, но героят през цялото време играеше билярд, а героинята седеше нощем сама на ръба на леглото и не правеше нищо. По-близко до социалния реализъм така и не стигнах.
	Мисълта за Артър засилваше депресията ми. „Не трябваше да заминавам“ — казвах си аз. Целунахме се за довиждане на летището — е, не точно на летището, той ме изпрати до терминала, откъдето тръгваха автобусите на БОАК*, и аз казах, че ще се върна колкото се може по-бързо. Пишех му предано всяка седмица и обяснявах, че все още не мога да се върна, защото нямам пари. Известно време той отговаряше; това бяха странни писма, изпълнени с новини от дейността му с листовките, които подписваше с „Искрено твой“. (Аз завършвах моите „С обич и хиляди целувки…“.) Но после настъпи мълчание. Не смеех да помисля какво може да се е случило. Дали нямаше друга жена, разпусната никаквица, която раздаваше листовки? Може би просто бе ме забравил. Но как е могъл, след като по-голямата част от багажа ми стоеше в апартамента му?
	[* Британска самолетна компания. — Б.пр.]
	Намерих си работа като демонстрантка на грим на козметичния щанд в „Итънс“. Продавах аркансил. Но нощем плачех много; очите ми бяха подути и ме преместиха на перуките. Дори не при истинските, а при синтетичните. Работата не беше много интересна и безполезните опити на клиентките да бъдат млади и красиви ме потискаха. От време на време, когато никой не ме гледаше, пробвах сама перуките, но предимно сивите. Исках да видя как ще изглеждам, като остарея. Чувствах, че ще остарея скоро, а дотогава нищо нямаше да ми се случи, защото бях безразлична към всичко или всички. Вече бях убедена, че съм изоставена. Бях нещастна.


>>	Глава 18

	Седях самотна на един тротоар в Рим върху кутията на портативната „Оливети“ и плачех. Минувачите се спираха, някои ми говореха. Исках си обратно Артър, исках да бъде при мен, точно тук. Ако му обясня, щеше ли да ми се сърди? Бях забъркала грозна каша.
	Станах, избърсах лицето си с края на шалчето си и потърсих будка за вестници. Купих първата картичка, която ми попадна, и написах на гърба й: _Не съм умряла, трябваше да се махна. Ела тук бързо_. Не се подписах и не сложих адреса си: той ще разбере кой му пише и къде да ме намери.
	Почувствах се много по-добре, след като я изпратих. Всичко щеше да се оправи; щом получи картичката, Артър ще прелети през океана, ще се прегърнем, ще му кажа всичко, ще ми прости, ще му простя и ще започнем отново. Ще разбере, че наистина не мога да се върна обратно, и затова ще си смени името. Заедно ще заровим всичките му дрехи и ще купим нови веднага след като продам „Жертва на любовта“. Ще си пусне брада или мустаци — а не някакви аморфни косми, с които мъжете приличаха на обрасли подмишници — и дори може да си боядиса косата.
	Сетих се за боята за коса. Открих един магазин от рода на нашите дрогерии и известно време разучавах оцветителите, нюансите, шампоаните и цветовете. Най-сетне се спрях на „Карисима“ от марката „Лейди Джанин“ — мек, лъскав, кестенов цвят, докоснат от багрите на есента, огрян от слънчевата светлина, осеян с блестящи оттенъци. Обичах многото прилагателни по козметичните опаковки; чувствах се измамена, ако бяха малко.
	За да отпразнувам раждането на новата си самоличност (умна, дискретна жена, сърдечна, честна и уверена, с нежни зелени очи, утвърдени навици и лъстива кестенява коса), купих един _fotoromanzo_ и седнах в едно кафене на открито да го чета и да ям _gelato_.
	Ако Артър беше тук, щеше да ми помага. Ние четяхме на глас оградените в правоъгълници реплики, търсехме трудните думи в джобния речник, гадаехме значението по черно-белите снимки и така упражнявахме италианския си език. Артър смяташе, че е малко недостойно, а на мен ми доставяше огромно удоволствие. Това бяха истории за горещи страсти, мъжете и жените бяха винаги със стиснати устни, държаха крайниците си неестествено като манекени, а главите им стояха на вратовете точно като шапки. Разбирах тази условност, това чувство за благоприличие. Италия приличаше повече на Канада, отколкото ми се бе видяло първоначално. И тук пищяха безмълвно.
	В романа, който четях сега, майката бе тайно любовница на годеника на дъщерята, _fidanzato_. „Обичам те“ — казваше тя с лице, бяло като стената; _Ti amo._ Беше по нощница. „Не се отчайвай“ — заявяваше той, уловил я здраво за раменете. Те като че ли никога не си разменяха фрази, от които наистина имах нужда като: „По колко са доматите?“. На следващата снимка неглижето на жената оголваше рамото й.
	Нечия сянка надвисна над мен. Трепнах и вдигнах глава; беше просто някакъв непознат мъж с бели зъби, в изпълнен до крайност костюм и с найлонова връзка в розово и зелено. Знаех, че не е прието сами жени да ходят по барове, но това не беше бар и освен това беше посред бял ден. Привлякъл го е може би _fotoromanzo_. Затворих го, но той вече бе седнал на масата ми.
	_Scusi, signora._ Попита ме нещо, но аз въобще не го разбрах. Усмихнах се едва и казах: _Inglese, no parlo italiano_, но той се захили още повече. Във въображението ми дрехите ни се свлякоха на пода, ние също паднахме, масата се прекатури и боядисаното в бяло стъкло, което я покриваше, се разтроши на парченца наоколо. „Не мърдайте, синьора, не движете дори ръката си с венчалния пръстен, къде е съпругът ви? Иначе ще се нарежете и ще има много кръв. Останете с мен на пода и ми позволете да оближа корема ви.“
	Скочих, като грабнах чантата си и вдигнах пишещата машина. Мъжът зад бара се хилеше, докато плащах сметката. Как можех да си го позволя с тоя мъж с остри обувки и найлонова връзка в розово и зелено? Напомни ми за продавача на зеленчуци от пазарния площад, чиито очи бяха с цвят на грозде. Той галеше мъхестите праскови и с чувство на собственик претегляше на ръка грейпфрутите, сякаш бяха гърди. Прокарах ръка през къдравата му като на агънце коса, издигнахме се заедно върху вълна от сливи и мандарини, около нас се виеха лози…
	„Артър, помислих си аз, дано да получиш картичката ми по-бързо, защото може да се случи нещо, за което да съжаляваме.“


	Някъде по средата на следобеда бях обратно в Теремото. Както всеки ден, отидох до пощата с надеждата, че ще има някаква вест от Сам. Досега не бях получила нищо. „Луиза Делакоър“ — казах както обикновено аз, но този път жената зад гишето извърна цялото си тяло и ми заприлича на фигурата на восъчната гадателка на Канадското национално изложение, която срещу монета изтегляше късмети. Ръката й се подаде през прозорчето, държейки син плик за въздушна поща.
	Навън, далеч от погледите на безделничещите полицаи, го скъсах и прочетох една-единствена дума: БЕТЮН. Това беше кодът в случай на успех. Ако имаше провал, щеше да пише ТРЮДО. Сам беше убеден, че полицията следи кореспонденцията му; не само тази, която получаваше, но и тази, която изпращаше. „Така им се пада на мръсниците — каза той. — Да ги видим какво ще разберат сега.“
	Смачках тънкото синьо писмо и го набутах в портмонето си. Отпуснах се облекчена. Сега наистина бях свободна; следствието е протекло както трябва, повярвали са на обясненията на Сам и Марлийн — нещастен случай с лодка. Официално бях мъртва, макар че тялото не бе открито.
C>
	Шарлот пиеше чай с пълничката, любезна икономка мисис Райърсън. Засега тя бе единственият човек в цялата къща, на когото можеше да се вярва. В камината гореше огън и хвърляше топли, розови отблясъци. И все пак Шарлот не се чувстваше напълно спокойна. Чудеше се дали да разкаже на мисис Райърсън за унищожените си дрехи, но реши да не казва, не точно сега…
	— Мисис Райърсън — започна Шарлот, мажейки с масло една кифличка — какво представлява лабиринтът?
	През лицето на мисис Райърсън премина сянка.
	— Кой лабиринт, мис?
	— Кочияшът Том ме предупреди да не отивам към него.
	— На ваше място бих го послушала — отговори мисис Райърсън натъртено. — Тоя лабиринт не е добро място, особено за млади момичета.
	— Но какво представлява? — попита озадачена Шарлот.
	— Ами разправят, че преди стотици години бил построен от прадедите на господаря, мис, по времето на славната кралица Бес, така казват. Господарят не говори за това, откакто посред бял ден първата лейди Редмънд се загуби там, а после и втората. Някои казват, че там танцували Малките човечета, а те не обичат неканените гости, но това е суеверие. Първата лейди Редмънд също мислеше така и влезе, за да докаже, че нищо няма да й се случи, но не се върна вече. После го претърсиха, но не намериха нищо — само едната й ръкавица от бяло шевро.
	Шарлот бе удивена. „Искате да кажете, че… е имало повече от една лейди Редмънд?“ — попита тя.
	Мисис Райърсън кимна. „Тази е третата. Втората, ех, какво мило момиче беше и тя, влезе също, защото искаше да разбере какво се е случило с първата. Този път я чуха, че вика, и влязоха — кочияшът Том и още двама слуги, но била изчезнала. Изпарила се като дух, така да се каже. Там всичко е обрасло, нали разбирате, мис.“
	Без да иска, Шарлот потрепери. „Как… това е невероятно“ — промълви тя. Изпита силно желание да посети лабиринта, дори само да го погледне отвън. Тя не вярваше в свръхестествени неща. „А… сегашната лейди Редмънд?“ — попита тя.
	— Доколкото знам, дори не се приближава до него — отговори мисис Райърсън. — Някои казват, че лабиринтът няма център и това обърква хората, влизат и после не могат да намерят обратния път. Някои казват, че първата лейди Редмънд и втората били още там, въртели се в кръг. — Мисис Райърсън погледна през рамото си; и въпреки топлината на стаята се загърна още по-добре с шала си.
	Шарлот изяде кифличката и облиза изящно пръстите си.
	— Как така, това е смешно — каза тя. — Нима може да има лабиринт без център? — Но мислите й кръжаха неспокойно около събитията от предната нощ… Тя беше в стаята си и чу шум… Шум, който идваше отвън, долу, от терасата… шум от стъпки… и после, не, не можеше да е сгрешила, чу някой, който извика името й. Прониза я ледена тръпка на страх. Стана и отиде до прозореца. Там, под нея, на тайнствената светлина на луната, която току-що се бе показала зад едно прозрачно облачно влакно, ясно се виждаше фигура, загърната с тъмно наметало. Чертите й бяха скрити.
	Шарлот се втренчи, но фигурата се обърна и се отдалечи дебнешком с отмерени крачки. Страхът отстъпи място на гнева и любопитството й: тя непременно ще стигне до дъното на тази история. Спусна се бързо по задните стълби, които свършваха със странична врата, излизаща на терасата. Стигна точно когато фигурата потъна в един зеещ свод по протежение на терасата. Без да мисли, Шарлот тръгна след нея; слезе по няколко каменни стъпала. Пред нея беше поляната със симетрично подредените в елизабетински стил цветни лехи и отвъд тях… входът на лабиринта. Наметнатата фигура изчезна във входа; отнякъде долетя тих смях.
	Шарлот се спря… Изведнъж я обзе ужас. Чувстваше, че лабиринтът непреодолимо я тегли, въпреки волята й, а знаеше, че нещо страшно ще й се случи, ако влезе вътре.
	Някой я хвана за ръката, тя подскочи, извика и видя в мрака загадъчното лице на Редмънд.
	— Не е ли малко късно за разходки? — запита той с присмех. — Или може би искахте да… се срещнете с някого. Изглеждате облечена подходящо за подобен случай.
	Шарлот се изчерви силно. Усети, че беше само по нощница. Под снежната белота гърдите й се надигаха от вълнение.
	— Аз… аз сигурно съм вървяла насън — каза тя смутено. — Не помня да съм правила такова нещо досега.
	— Опасен навик — отбеляза Редмънд, като стисна ръката й по-силно, защото тя се опита да се отскубне — а за опасните навици се плаща. — Лицето му се приближи още повече към нейното; очите му блестяха на светлината на полумесеца. — И сега…
C$
	Пишех на машината със затворени очи, но когато спрях, за да помисля как щеше да се измъкне този път Шарлот (наоколо нямаше никакви книги, свещници или маши от камината, с които можеше да го удари; а ако го мушне бързо с коляно в слабините? Но това не се допускаше в моите книги; ще трябва да се намеси трети човек), чух шум. На пътеката имаше някой. Чувах как към мен се приближават тихи стъпки. Обувка се подхлъзна по чакъла. Стъпките спряха.
	— Артър — обадих се аз тихичко. Но не беше Артър, не можеше да бъде, толкова скоро. Исках да изпищя, да се втурна в банята, да затворя и да залостя вратата, можех да се промъкна през прозорчето, да изтичам до колата горе на хълма, къде оставих ключовете?
	В съзнанието ми се появяваха различни лица, после изчезваха… Какво искаха те?
	Осъзнах колко добре съм се виждала, осветена откъм гърба, зад големия прозорец. Замръзнах, ослушвайки се, после загасих лампата и се свих ниско зад масата. Може да е мистър Витрони, решил да се върне посред нощ по някаква съмнителна причина. Или беше непознат, някой мъж, който е чул, че живея сама? Не помнех дали съм заключила вратата.
	Дълго време стоях сгушена зад масата, ослушвайки се за някакъв шум, за стъпки, които приближават или се отдалечават. Чувах насекомите, далечен вой, една кола, която изкачваше хълма към площада, но нищо друго.
	Най-накрая станах и погледнах от прозореца към балкона, после от кухненския прозорец на банята. Нищо и никой.
	Нерви, казах си аз. Ще трябва да внимавам. Седнах на кревата и за да се успокоя, взех моя _fotoromanzo_. Почти не се нуждаех от речник, защото имаше много думи и изрази, които вече знаех. _Не ме е страх от теб. Не ти вярвам. Знаеш, че те обичам. Трябва да ми кажеш истината. Той изглеждаше толкова странно. Какво има? Нашата любов е невъзможна. Ще бъда твой завинаги. Страх ме е._


>	Част четвърта

>>	Глава 19

	_— Така ли било! — извика Фелисия, връхлитайки върху тях. — Ето как се развличате зад гърба ми. Наистина, Редмънд, бих искала да проявяваш по-голяма деликатност. — Тя беше с тъмно наметало, хвърлено леко върху разкошен, яркооранжев костюм с гарнитура от синьо кадифе. В миг Шарлот разбра — Фелисия бе извикала името й, за да я примами навън по нощница. Тя също бе написала с кръв „ВНИМАВАЙ“ върху жълтеещото криво огледало в стаята й… Може би това бе заговор между двамата. Но както изглеждаше, Фелисия не се шегуваше и изненадата й бе истинска. Докато наблюдаваше разпрата им, Шарлот започна да се разколебава._
	_— Най-напред беше камериерката — вилнееше Фелисия. — После момичето, което нае, за да поправи кожените подвързии в библиотеката. Ако непременно искаш да вършиш подобни неща, би трябвало да покажеш малко по-добър вкус. Бъди така добър следващия път да избереш някоя от собствената си класа._
	_— В какво ме обвинява мадам? — изръмжа Редмънд. Без да иска, Шарлот изпита съчувствие към него. Вероятно се държеше така, само защото бракът му бе нещастен, вероятно би бил друг човек, ако вместо ревнивото чувство за собственост на Фелисия получаваше истинска, чиста и всеотдайна любов. Но тя потисна бързо тази мисъл._
	_— В това, че по безсрамен начин продължаваш да се занимаваш с тази… тази…_
	_— Смея ли да попитам ти самата какво правиш навън по това време на нощта? — поде Редмънд със заплашителна нотка в гласа._
	_Преди Фелисия да отговори, Шарлот усети, че на помощ й идва собственият й гняв. „Аз не мога да остана тук повече. Ако искате, може да ми вярвате или не, това е ваша работа, и на двамата.“ Тя се обърна и затича към къщата, задържайки сълзите, които щяха да потекат неканени, щом се озовеше в безопасност в стаята си._
	_Докато тичаше по терасата, една тежка каменна ваза, която украсяваше балкона отгоре, падна на сантиметри от нея и се разби на парчета върху парапета. Сега вече нямаше съмнение, че някой се опитваше да я убие, защото видя една загърната в черно наметало сянка, която побягна…_


	Бях поставила машината на масата. Тя работеше добре, но в италианската азбука няма буквата „к“ — замествах я с „х“. А и клавиатурата беше различна и трябваше да гледам. Това ме разсейваше, приличаше ми на странен марсиански код. Започнах да пиша „к“-тата на ръка, чудейки се какво значи „xill“*. Взирах се в думата… Какво ли беше — ацтекски гущер или римско число?
	[* Kill (англ.) — убивам. — Б.пр.]
	Артър би знаел. Той беше добър по кръстословиците. Но Артър го нямаше.
	„Артър — помислих си аз и очите ми се наляха със сълзи — къде си? Защо не искаш да дойдеш и да ме намериш?“ Всеки миг, неочаквано, той можеше да се появи на вратата. Веднъж го направи.
	Пристигна една вечер в проливен дъжд. Хазайката почука на вратата на стаята ми. „Мис Делакоър — каза тя — часът е десет. Знаете, че не е прието да имате посетители след седем часа.“ Лежах на кревата, втренчила поглед в тавана.
	— Тук няма никакви посетители — казах аз, отваряйки вратата, за да й покажа, че е така.
	— Долу има един. Казах му, че не може да влезе. Името му било Артър не знам кой си — допълни тя и зашляпа обратно по коридора, облечена в кимоното си и с джапанки.
	Втурнах се надолу по стълбите, придържайки се здраво о парапета. Не можеше да бъде Артър, отписала го бях. Последното му писмо бе от осми септември, а сега беше ноември. Но ако по някакво чудо бе той, а хазайката го бе отпратила… Отворих със замах предната врата, готова да хукна след него по улицата, както бях по хавлия. Точно в този момент той се обръщаше, за да тръгне надолу по стъпалата.
	— Артър! — изпищях аз, хвърляйки се върху него изотзад. Той беше с жълта найлонова мушама с вдигната до ушите яка; главата му бе студена и подгизнала. Едва се задържахме на ръба на горното стъпало. После го пуснах и той се обърна.
	— Къде, по дяволите, беше? — попита той.
	Не можех да го поканя, тъй като хазайката дебнеше от завоя на горния коридор, затова взех чадъра, обух гумените ботуши и излязох с него в нощта. Пихме гранулирано кафе в някаква отворена до късно закусвалня за кюфтета и разнищвахме изминалото време.
	— Защо не писа? — запитах го аз.
	— Писах, но писмата се връщаха. — Пращал ги на адреса на баща ми, който, разбира се, вече не живееше там.
	— Но аз ти изпратих новия си адрес веднага след като се преместих. Не го ли получи?
	— Аз съм тук от средата на септември — каза той. — Слокъм трябваше да ми препраща пощата, но до днес не съм получил нищо.
	Колко несправедливо съм се усъмнила в него. Страшно се радвах, че го виждам, исках веднага да отидем някъде да го отпразнуваме и после да скочим в кревата. „Прекрасно е, че се върна!“ — казах.
	Артър не смяташе, че е прекрасно. Беше доста потиснат и му личеше: очите му бяха помръкнали, а устните и раменете — отпуснати. „Какво има?“ — попитах го аз и той ми поразправи.
	Движението станало на пух и прах. Намекна сериозно за някои неща, но не можах да разбера дали е било разбито от проява на сила отвътре, дали е било разрушено от проникнали външни елементи, или се е разпаднало поради обща деморализация и търкания между членовете. Независимо от причините, нещо, в което вярваше и за което работеше, бе провалено и този провал го бе довел до състояние на екзистенциално униние. Известно време бил обхванат от безразличие и после в отчаянието си се съгласил да приеме пари от родителите си — аз естествено не можех да не проумея колко зле са вървели нещата — и да се върне в Торонтския университет. Сега трябваше да разработва тема за Кант.
	И така не само силното желание да ме види го бе върнало обратно през океана, а инерцията и липсата на цел. Това не ме засягаше много, след като все пак беше тук, а и бе положил големи усилия, за да ме открие. Вървял е в дъжда най-малко три преки: това означаваше някаква обвързаност.
	Прекарахме останалата част от вечерта и много други след нея в разсъждения дали е етично от негова страна да стои в Торонто и да посещава университет с пари, които смяташе за опетнени. „Но ако служат на добра цел“ — казвах често аз. Не ме интересуваше дали е етично, или не: исках да бъде при мен, а алтернативата, която предлагаше, бе да замине за Северна Британска Колумбия и да работи в азбестова мина. „Не служат на добра цел — отговаряше той мрачно. — Какво значение има Кант в края на краищата? Абстрактни лайна…“ — Но му липсваше воля да се откаже.
	През цялата зима окуражавах Артър. Водех го на кино, слушах оплакванията му от университета, пишех на машина темите му, включително и обясненията под линия. Ядяхме кюфтета в „Кюфтетата на Харви“, разхождахме се в Куинс парк и правехме излети до зоологическата градина в Ривърдейл. Извън филмите, това бяха горе-долу единствените забавления, които можехме да си позволим. Когато можехме, спяхме заедно. Артър живееше в общежитие и там това се допускаше, при положение че се върши тайно; хазайката ми обаче не позволяваше нищо, колкото и тайно да се правеше то.
	Когато понякога се будех в такива нощи, виждах как Артър се е прилепил до мен, като че ли леглото бе океан, пълен с акули, а аз голям гумен сал. Насън той изпадаше в пълно отчаяние, понякога говореше на несъществуващи хора и скърцаше със зъби. В будно състояние бе апатичен и неотзивчив и отстояваше хладно диалектическите си възгледи. Лишен от политическия си ентусиазъм, той бе много по-различен от това, което представляваше в Англия. Позволяваше ми да се грижа за него, но оставаше безучастен.
	Всичко това не ме тревожеше особено. Неговата отчужденост дразнеше любопитството ми като наметало, което крие нещо. Героите трябваше да бъдат надменни. Повтарях си, че само се преструва на безразличен. Очаквах, че всеки момент това, което крие в дълбочината на душата си, ще се издигне на повърхността; той ще се разчувства и ще даде израз на отдавнашната си преданост. Тогава аз ще призная своята и ще бъдем щастливи. (По-късно разбрах също, че е по-добре да се избягват сцените на страстни откровения и скритите надълбоко чувства да си останат скрити; фасадата не беше чак толкова лицемерна.)


	През пролетта Артър ми направи предложение. Седяхме на една пейка в Куинс парк, ядяхме кюфтета и пиехме млечни шейкове.
	— Имам една хубава идея — каза Артър. — Защо да не сключим брак?
	Не отговорих. Не виждах причини, поради които да кажа не. Но Артър виждаше и започна да ги анализира: и двамата нямахме достатъчно пари, бяхме може би твърде млади и неулегнали, за да поемем такова сериозно задължение, не се познавахме все още съвсем добре. Е, ако се окаже несполучлив, опитът ще ни поучи. И най-вече заедно можем да живеем много по-евтино, отколкото поотделно. Той ще напусне общежитието, ще наемем по-голяма стая или дори апартаментче. Аз естествено няма да напускам работа; така той ще взима по-малко пари от родителите си. Мислел да се прехвърли в обществените науки, което означавало още няколко години следване, и не бил съвсем сигурен дали родителите му ще го издържат през цялото това време.
	Сдъвках остатъка от кюфтето и го глътнах замислено; след това изпих млечния шейк. Дойде мигът за храброст. „Сега или никога“ — помислих си аз. Копнеех да се омъжа за Артър, но можех да го направя само ако знаеше истината за мен и ме приемеше такава, каквато съм била и бях. Трябваше да му кажа, че съм го лъгала, че никога не съм била главна клакьорка, че дебеланата от снимката съм самата аз. Ще трябва също да му кажа, че още преди няколко месеца съм напуснала щанда за перуки и в момента довършвам „Срещу любовта“, с парите, от която предполагах, че ще преживея най-малко шест месеца.
	— Артър — започнах аз — бракът е сериозно нещо. Има няколко неща, отнасящи се до мен, които мисля, че трябва да ти кажа предварително. — Гласът ми трепереше: сигурно ще се ужаси, ще каже, че не съм етична, ще се отврати, ще си тръгне…
	— Ако имаш предвид това, че си живяла с друг мъж, когато се запознахме — каза той — аз го знам и не ме смущава ни най-малко.
	— Как разбра? — попитах. Бях си мислила, че съм много предпазлива.
	— Да не би да си смятала, че мога да повярвам на оная история с дебелата съквартирантка — заяви снизходително той. После се усмихна и ме прегърна. — Слокъм те проследи до вас. Помолих го.
	— Ах ти, подъл, стар шпионино — възкликнах аз.
	Стана ми приятно, че е бил достатъчно ревнив или любопитен, за да ме проследи. Забелязах също колко е доволен, че е разкрил измамата ми. Но колко ли ще се ядоса, ако разбере, че е стигнал само до първия пласт… Реших да отложа откровенията за по-късно.
	Единствената трудност с женитбата произтичаше от отказа на Артър да се венчае в църква, защото бе против религията. Отказваше също да се разпишем в гражданското, защото бе против тогавашното правителство. Когато заявих, че това са единствените възможности, каза, че не може да не съществува и друг начин. Прегледах в справочника разделите „Младоженски“ и „Сватби“, но те се отнасяха само за булчински рокли и торти. После погледнах при „Църкви“. Имаше една, наречена „Единоизповедна“.
	— Тази ще свърши ли работа? — попитах аз. — Ако венчават всеки с всеки, едва ли имат много стриктни религиозни убеждения. — Успях да го убедя и той завъртя на първото име от списъка — преподобния Ю. П. Ревел.
	— Всичко е наред — каза той, излизайки от телефонната кабина. — Каза, че може да стане в дома му, ще осигури свидетели и няма да продължи повече от десет минути. Каза, че обикновено извършвали кратка церемония, но нищо религиозно.
	За мен това бе идеално. Не исках да бъда лишена от церемонията, иначе нямаше да се чувствам омъжена.
	— Какво каза?
	— Само да не я проточи.
	Артър ми съобщи също, че ще струва само петнайсет долара, което бе шанс, защото нямахме много пари. Аз се разкъсвах между мисълта да го помоля да отложи сватбата — щях да измисля някаква причина — защото исках да довърша „Срещу любовта“ и да си купя хубава сватбена рокля, и желанието да хукнем веднага. Страхът надделя над суетата и аз си купих бяла памучна рокля с найлонови маргарити от по-евтините щандове на „Итън“. Не беше каквато ми се искаше, но по-лесно можех да преживея разочарованието от една евтина рокля, отколкото мисълта, че сватбата няма въобще да се състои. Ужасявах се, че в последния момент ще бъда разобличена като измамничка, лъжкиня и мошеничка. От напрежение започнах да се тъпча с английски кифли, намазани с масло, цели хлябове и мед, сладкиши с банани, понички и преоценени сладки от „Кресджи“. Тези удоволствия оставаха скрити от Артър, но аз започнах да пълнея; единственото нещо, което ми попречи да се подуя като труп на удавник, бе датата, определена за сватбата, но въпреки това до нея напълнях с около седем килограма. Едва си затварях ципа.
	На сватбата ни не дойдоха никакви познати, по простата причина че не познавахме никого. Родителите на Артър не влизаха в сметката ни: Артър им написа едно прекалено откровено писмо, в което съобщи, че спим заедно от една година и затова не трябвало да възприемат брака му като капитулация пред установените норми. Естествено, те се отрекоха и от двама ни и прекратиха издръжката на Артър. Помислих си дали да не поканя баща си, но той можеше да разкрие повече неща от миналото ми, отколкото бих искала Артър да знае. По-късно му изпратих картичка, а той ми изпрати формичка за вафли. Артър не обичаше състудентите си по философия, аз не се бях сприятелила с другите момичета от щанда за перуки, така че не получихме никакви сватбени подаръци. Излязох и купих един голям чайник, чифт ръкавици за фурната на кухненската печка и в някакъв порив — уредче за вадене на костилки от череши и маслини, за да се почувствам повече като младоженка.
	В самия ден Артър дойде да ме вземе от квартирата ми и след това се качихме на северната линия на метрото. Седяхме на черните седалки от изкуствена кожа и гледахме как светлосините плочки се стрелкат покрай нас; държахме се за ръце. Артър изглеждаше неспокоен. Бе отслабнал и омършавял и в отраженията ни върху прозореца на вагона виждах дълбоки сенки под очите му. Не можех да си представя как би намерил сили да ме пренесе през прага. Но ние дори нямахме праг: не наехме апартамент, защото бях предплатила и можех да живея още две седмици в стаята, а Артър не намираше никакъв смисъл да се прахосват пари на вятъра.
	Слязохме от метрото и се прехвърлихме на един автобус. Едва след като тръгна, поставиха табелата за маршрута му. „Къде живее този човек?“ — попитах аз. Артър ми подаде листчето, на което беше надраскал адреса, и ми каза. Намираше се в Бейсайд парк.
	Изпотих се. Автобусът мина покрай спирката, на която някога слизах; нагоре по една странична улица зърнах къщата на майка си. Трябва да съм пребледняла, защото, когато Артър ме погледна и стисна ръката ми, за да ми вдъхне увереност или за самоувереност, попита: „Добре ли се чувстваш?“.
	— Може би съм малко изнервена — засмях се аз, издавайки някакви звуци подобни на патешки крясък.
	Слязохме от автобуса и по тротоара навлязохме в усойната вътрешност на горната част от Бейсайд парк, покрай спретнатите, почтени, обитавани от духове къщи в стил псевдо-Тюдор, които така добре познавах от времето на своята дебела младост. Ужасът ми растеше. Сигурно познавах свещеника, сигурно е някой, с чиято дъщеря съм ходила на училище, някой, който ще ме познае въпреки промяната. Той няма да се сдържи, ще започне да се чуди на това превъплъщение и да разказва смешни случки за някогашните ми размери и килограми и Артър ще разбере — в деня на сватбата ни! — колко сериозно съм го измамила. Ще разбере, че не съм имала приятел баскетболист, че не съм спечелила трето място на състезанието за мис „Гимназия“. Кленовете бяха натежали от повехналите зелени листа, въздухът бе изпълнен с автомобилни изпарения, които се носеха от най-близкото шосе, и от влагата лепнеше като супа. Над устните ми блестяха капчици пот. Чувствах как пот мокри подмишниците ми, цапайки чистата бяла рокля.
	— Мисля, че ще получа слънчев удар — заявих аз, облягайки се на него.
	— Но ти не си ходила по слънцето — възрази Артър. — Ето къщата е там, ще влезем и ще пийнеш малко вода. — Беше като че ли доволен, че съм така омаломощена — това прикриваше неговата уплаха.
	Артър ми помогна да изкача циментовите стъпала на номер 52 и натисна звънеца. На вратата имаше малка табелка, на която с украсени букви бе изписано „Райски дом“. Прочетох я, без да я разбера. Опитвах се да реша дали да припадна, или не. Тогава, дори и да бъдех разкрита, можех да напусна достойно, с линейката. На стъклената врата с алуминиева рамка бе очертан силуетът на фламинго.
	Вратата отвори дребничка, възрастна жена с розови ръкавици, розови обувки с висок ток, розова копринена рокля и розова шапка с карамфили и незабравки от син плат. На двете й страни имаше по един кръг руж, а тънко изписаните й с молив вежди образуваха дъги.
	— Търсим преподобния Ю. П. Ревел — съобщи Артър.
	— О, каква хубава рокля! — изчурулика старицата. — Обичам сватбите. Аз съм свидетелката, нали разбирате, казвам се мисис Саймънс. Винаги ме викат за свидетелка. Булката идва — извика неопределено към къщата тя.
	Влязохме. Започнах да идвам на себе си; явно не я познавах. С благодарност вдишвах миризмата на тапицировката и на пресен мебелен гланц.
	— Церемониите стават в салона — поясни мисис Саймънс. — Церемонията е толкова хубава, сигурна съм, че ще ви хареса. — Последвахме я и се озовахме в полумрак.
	Това бе стандартната бейсайдска всекидневна, от по-бедните, свързана с трапезарията, която от своя страна се свързваше с кухнята; но вместо традиционните, успокояващи пейзажи („Поточе през зимата“, „Полски път през есента“) на стените имаше ветрила от паунови пера, няколко, поставени в рамки, ръкоделия, снимка на балерина, която се осветяваше отзад и бе украсена с разхвърляни сухи листа, рисунки на чаровно усмихната северноамериканска индианка, картина, изработена от миди — ваза с цветя, чиито листенца бяха от различни мидички — и немалко избледнели фотографии, също в рамки, които бяха разписани в долния край на диагонал. Канапенцето и креслата към него бяха от синьо-лилаво кадифе и към всяко кресло имаше столче за крака; всичките те бяха плътно покрити с разноцветни вълнени покривчици, плетени на една кука. Полицата на камината бе претрупана с предмети: малки фигурки на Буда, индиански богове, куче от китайски порцелан, няколко медни табакери и препарирана кукумявка под стъклен похлупак.
	— Идва — пошушна развълнувано мисис Саймънс.
	Зад нас се чу шум на влачене на крака. Обърнах се и се стоварих на едно от лилаво-сините кресла. Защото там, на прага, облечена в дългата си бяла рокля с лилаво бие, подпряна вече на бастун със сребърна дръжка и лъхаща на уиски, стоеше Леда Спрот.
	Тя ме погледна право в лицето и разбрах, че знае точно коя съм. Изстенах и затворих очи.
	— Младоженски нерви — изписка мисис Саймънс. Тя сграбчи ръката ми и започна да разтрива китката ми. — Аз припадах три пъти по време на моята сватба. Донесете амонячната сол.
	— Добре съм — обадих се, отваряйки очи.
	Леда Спрот не бе казала нищо: може би щеше да запази тайната ми.
	— Наистина ли се чувстваш добре? — попита ме Артър. Кимнах. — Търсим един пастор на име Ю. П. Ревел — обърна се Артър към Леда Спрот.
	— Аз съм Ю. П. Ревел — заяви тя. — Юнис П. Ревел. — След това се усмихна, сякаш бе свикнала да не й вярват.
	— Имате ли необходимите права? — попита Артър.
	— Разбира се — отговори Леда Спрот и махна с ръка към стената, където в рамка бе поставено някакво официално на вид удостоверение. — Нямаше да ми позволят да венчавам без него. Кажете сега какво ще искате. Аз съм специалистка по смесените венчавки. Мога да венчавам евреи, католици, протестанти — пет вида, будисти, „научни християни“, агностици, вярващи във Вечния и безкраен дух, да ги свързвам във всякакви комбинации, а имам и свой специалитет.
	— Да изберем специалитета — обърнах се аз към Артър. Исках да свърши един път завинаги, колкото се може по-бързо, за да се махна.
	— И аз го предпочитам — заяви Леда. — Но най-напред снимката! — Тя излезе в антрето, където извика: „Хари!“.
	Използвах случая, за да погледна удостоверението. На него ясно бе написано „Юнис П. Ревел“. Обърнах се: тя или бе наистина Леда Спрот и тогава церемонията щеше да бъде невалидна, или пък беше Юнис П. Ревел; в такъв случай защо бе използвала друго име в параклиса „Джордан“. Обикновено, помислих си аз, мъжете, които променят имената си, са мошеници, престъпници, тайни агенти или магьосници, а жените сменят имената си просто когато се омъжат. Освен това на удостоверението имаше снимка на Леда, много по-млада, която се ръкуваше с Макензи Кинг. Забелязах, че имаше подпис.
	Мисис Саймънс правеше безуспешни опити да накара Артър да сложи на врата си венец от пластмасови цветя. С мен обаче успя и тогава влезе един мъж в сив костюм и фотоапарат „Полароид“. Това беше мистър Стюарт, гостуващият медиум. „Усмихнете се“ — каза той, присвивайки око през визьора. Самият той се усмихваше широко.
	— Вижте какво — започна Артър — това не е… — Но в това време блесна светкавицата и мисис Саймънс смъкна венеца ми.
	— Внимавайте, когато прозвучи гонгът — заяви мисис Саймънс. Тя беше много възбудена. — Прекрасно изглеждате, мила.
	— По телефона ми се стори съвсем нормално — пошепна ми Артър.
	— С кого говори? — попитах аз. — Каза ми, че бил мъж.
	— Така помислих — отговори Артър.
	Гонгът удари и Леда влезе бавно, облечена сега в тъмнолилава рокля, обшита с червено кадифе. Познах останките от завесите и амвона в параклиса „Джордан“: времената очевидно бяха тежки. С помощта на мистър Стюарт тя се качи на столчето за крака, което бе поставено пред камината.
	— Артър Едуард Фостър — изрече тя. — Джоун Елизабет Делакоър. Приближете се. — Тя се задави от кашлица; хванати за ръце, ние се приближавахме.
	— Коленичете — заповяда тя, протягайки ръка пред себе си, като че ли се готвеше да се гмурне от столчето. Коленичихме. — Не, не — ядоса се тя — от двете ми страни. Как мога да ви свържа, ако вече сте свързани?
	Станахме, коленичихме отново и Леда постави леко треперещите си ръце върху главите ни.
	— За да постигнете истинското щастие — започна тя — трябва да се отнасяте към живота с почит. Почит към живота, към близките, които все още са с нас, и към тези, които вече са си отишли. Не забравяйте, че всичко, което вършим и което таим в сърцата си, се наблюдава и записва и някой ден ще излезе наяве. Избягвайте измамата и лъжата; отнасяйте се към живота си като към дневник, който пишете и знаете, че този, когото обичате, един ден ще го прочете, ако не тук, то на Отвъдния бряг, където ще дойде последното опрощение. Преди всичко трябва да се обичате за това, което сте, и да си прощавате за онова, което не сте. Вие се намирате под добър знак, деца мои; трябва да полагате усилия да го запазите. — Говорът й премина в мънкане; мисля, че се молеше. Тя се олюля застрашително и аз се молех да не падне от столчето.
	— Амин — обади се мисис Саймънс.
	— Можете да станете — обяви Леда Спрот. Поиска ни пръстените — аз настоявах да имаме дебели халки; купихме ги от една заложна къща — и описа три кръга с тях над главата на статуята на Буда, а може да е било и над препарираната кукумявка. От мястото, на което бях, не виждах. „За благоразумие, за милосърдие, за спокойствие“ — изрече тя. После ми даде Артъровия пръстен, а моя — на него.
	— Сега — продължи тя — всеки да вземе пръстена в лявата си ръка, а дясната да постави върху сърцето на другия. Когато преброя до три, натиснете.
	— Три е мистичното число — каза мисис Саймънс. — Четири също, но… — Вече я бях познала: тя бе една от редовните посетителки на стария параклис „Джордан“. — Моето име излиза до пет — продължи тя. — Това е нумерология, нали разбирате.
	— Неотдавна чух една история, която е подходяща за случая — каза мистър Стюарт. — Имало веднъж две гъсеници, които вървели по Пътя на живота — гъсеницата оптимистка и гъсеницата песимистка…
	— Не сега, Хари — пресече го Леда Спрот. Церемонията бе застрашена с провал. Тя ни каза да си разменим пръстените, набързо ни обяви за мъж и жена и слезе с мъка от столчето.
	— Сега подаръците! — извика мисис Саймънс и побягна от стаята.
	Леда извади едно свидетелство, което ние всички трябваше да подпишем.
	— Зад вас има някой — заяви мистър Стюарт. Очите му бяха изцъклени и, изглежда, си говореше сам. — Това е млада жена, тя е нещастна, тя е с бели ръкавици… тя протяга ръце към вас…
	— Хари — пресече го Леда — иди и помогни на Мюриъл за подаръците.
	— Ние не искаме подаръци, наистина — казах аз и Артър потвърди, но Леда каза: „Без подаръци сватбата не е сватба“ — и в това време розовата мисис Саймънс тичаше вече от коридора с няколко пакета, увити в тънка хартия. Благодарихме им; и двамата се чувствахме крайно неловко, защото тези добронамерени, трогателни старци си бяха създали толкова главоболия, а ние тайно бяхме така неблагодарни. Мистър Стюарт ни даде полароидната снимка, на която лицата ни бяха бледосини, а канапето — кафеникавочервено като засъхнала кръв.
	— Сега искам да кажа нещо поотделно на младоженката и на младоженеца… — заяви Леда Спрот. Тръгнах след нея към кухнята. Тя затвори вратата и ние седнахме на кухненската маса, покрита с мушама на карета. Тя си наля една глътка от полупразна бутилка, после ме погледна и се ухили. Сега можах да видя, че едното й око е съвсем изкривено; може би почваше да ослепява.
	— Е — започна тя. — Радвам се, че ви виждам отново. Променили сте се, но аз не забравям никога лицата, които съм виждала. Как е леля ви?
	— Тя почина — отговорих аз. — Не знаехте ли?
	— Да, да — каза тя, като махна нетърпеливо с ръка — разбира се. Но тя трябва да е още с вас.
	— Не, не мисля — казах аз.
	Леда Спрот изглеждаше разочарована.
	— Виждам, че не сте послушали съвета ми — продължи тя. — Жалко. Вие имате големи дарби, казах ви го тогава, но ви е било страх да ги развиете. — Взе ръката ми, гледа я втренчено няколко мига, после я пусна. — Бих могла да ви наговоря разни врели-некипели, на които, както и на истината, ще обърнете малко внимание — каза тя. — Но аз обичам леля ви и затова няма да го направя. Човек не избира дарбата си, тя го избира и ако я отхвърли, тя ще се възползва от него в даден момент, но начинът може да не се окаже много приятен. Аз използвах собствената си дарба, докато я имах. Може да ме смятате за стара глупачка или шарлатанка, свикнала съм. Но имаше случаи, когато знаех истината и не можех да не я кажа; тук грешка няма. Когато не можех да кажа истината, казвах им това, което искаха да чуят. Не трябваше да го правя. Може би смятате, че е безобидно, но не е.
	Тя замълча и започна да разтрива изкривените си от артрит пръсти. Изведнъж й повярвах. Исках да й задам всички въпроси, които пазех за нея: можеше да ми разкаже за майка ми… Но вярата ми се разклати: нима току-що не бе намекнала, че параклисът „Джордан“ е бил просто мошеничество, а откровенията й — само догадки и фалш?
	— Хората ви вярват — заяви Леда Спрот. — Те ви имат доверие. Това може да бъде опасно, особено ако се възползвате от него. Рано или късно всичко опира до вас. Трябва да престанете да изпитвате толкова голяма жал към себе си. — Тя ме гледаше проницателно със здравото си око и главата й бе наклонена на една страна, като на птица. Изглежда, очакваше някакъв отговор.
	— Благодаря ви — казах аз притеснено.
	— Не казвайте това, което не мислите — заяви раздразнено тя. — И без това го правите често. Това наистина е всичко, което имам да ви кажа, с изключение на… да, трябва да опитате Несъзнателното писане. Сега, нека дойде младоженецът.
	Не исках да оставям Артър насаме с нея. След като бе толкова пряма с мен, какво ли щеше да му наговори на него?
	— Нали няма да му кажете? — попитах.
	— Да му кажа какво? — отвърна тя рязко.
	Трудно бе да го изразя с думи.
	— Каква съм била — заявих аз. А това, което имах предвид, беше: „Как съм изглеждала“.
	— Какво искате да кажете? — запита Леда. — Вие бяхте едно изключително мило, младо момиче.
	— Не, имам предвид… вида ми. Аз бях, нали знаете? — Не можех да кажа „дебела“; използвах тази дума за себе си само наум.
	Тя ме разбра и се развесели.
	— Това ли е всичко? — запита. — Според мен това е напълно прилична външност. Но не се безпокойте, няма да издавам миналото ви, макар че в живота има много по-тежки трагедии от това да бъдеш малко по-пълен. Надявам се, че и вие няма да ме издадете. Леда Спрот има парични задължения тук и там.
	Тя се изсмя хрипливо, после се закашля.
	Отидох да извикам Артър.
	Пет минути по-късно той излезе от кухнята. Когато си тръгнахме, мисис Саймънс се заклати зад нас по коридора, после слезе по стълбите и тръгна по пътеката, като хвърляше шепи ориз и конфети и чуруликаше весело „Желая ви щастие“, махайки с ръката в розова ръкавица.
	С пакетите в ръце стигнахме до автобусната спирка. Артър мълчеше, стиснал мрачно устни.
	— Какво има? — попитах аз. „Да не би въпреки всичко Леда да му е разказала за мен?“
	— Старата мошеничка ме одра с петдесетачка — съобщи той. — По телефона ми каза петнайсет долара.
	Когато се прибрахме в стаята ми, отворихме увитите в тънка хартия пакети. Те съдържаха една пластмасова купа за пунш с комплект чаши, книжка от деветдесет и осем цента с рецепти за здравословни яденета, рамка със снимката на Леда, на която се ръкува с Макензи Кинг, и няколко листовки за качествата на маята и правилната й употреба. „Вероятно печели доста добре“ — отбеляза Артър.
	Сигурно ще се наложи да повторим всичко отново в Гражданското отделение, помислих аз; церемонията със столчето за крака и препарираната кукумявка не можеше да бъде законна.
	— Смяташ ли, че наистина сме сключили брак? — попитах аз.
	Но колкото и да е странно, бяхме оженени.


>>	Глава 20

	Заминахме на сватбено пътешествие четири години по-късно, през 1968 година. Това бе времето, когато Артър бе отдаден на сепаратисткото движение в Квебек и по тази причина настоя да отидем в Квебек сити, където хвърляше в смут всички келнери, опитвайки се да им говори на жуал*. Повечето от тях смятаха това за обидно, а истинските сепаратисти се подсмиваха на произношението му, което за тях бе твърде парижко. През първата нощ гледахме по телевизията погребението на Робърт Кенеди в евтината мотелска стая, в която бяхме отседнали. Телевизорът беше със стайна антена и работеше само ако с едната ръка държиш антената, а с другата се опираш на стената. Аз подпирах стената, а Артър гледаше. Вече се чувствах истинска съпруга.
	[* Неграмотен, несъобразен с граматиката и изпълнен с диалектизми английски език, който се говори от необразованите хора в Канада. — Б.р.]
	За това ми беше необходимо време. Отначало животът ни беше неустановен. Нямахме никакви пари, с изключение на това, което печелех от романите на ужаса. Преструвах се, че работя тук и там, живеехме в разни стаи под наем, а по-късно започнахме да търсим и евтини апартаменти. Някъде имаше и кухненска ниша, скрита зад бамбукова завеса или пластмасова сгъваема врата, но по-често разполагахме само с котлон. За вечеря приготвях зеленчуци — варях ги направо в опаковките, в които ги продаваха, или консерви от равиоли. Изяждахме ги, седнали на ръба на леглото, опитвайки се да не увеличаваме петната от доматен сос по чаршафите. После изчиствах чиниите в общата тоалетна и след това ги изплаквах над ваната, тъй като в тези стаи рядко имаше мивки. Затова, когато се къпехме, а ние го правехме заедно — аз сапунисвах гърба на Артър, чиито изскочили ребра напомняха на средновековните дървени скулптури на смъртта — често виждахме някое парче юфка или грахово зърно, които се носеха в мръсната сапунена пяна като отломки, доплавали от Саргасово море. Според мен това носеше някакво приятно веяние от тропиците в тези иначе полярни бани, но на Артър не му се харесваше. Макар и да не признаваше, той се страхуваше от микроби.
	Аз се оплаквах много от неудобствата на този импровизиран живот с куфари и след две години, когато Артър започна да преподава като асистент в „Обществени науки“ и получаваше нещо като заплата, той се предаде и си взехме истински апартамент. Намираше се в бедняшки квартал — който по-късно се превърна в моден, след като боядисаха всичко в бяло и сложиха старинни фенери — но поне имаше нормална кухня в добавка към хлебарките. Тогава с ужас открих, че Артър очакваше да готвя, истински да готвя, от суровини като брашно и свинска мас. Никога не бях готвила. Майка ми готвеше, аз ядях — това бяха ролите ни; тя дори не ме допускаше в кухнята, когато готвеше, защото се страхуваше, че мога да счупя нещо, да потопя мръсния си пръст в соса или просто да ходя така тежко, че кексът й да не бухне. Вместо да се запиша в Домакинския курс в гимназията, аз избрах Секретарството. Нямах нищо против Домакинския курс, макар че от думите на другите момичета разбрах, че там са се учили предимно да готвят; но сърцето ми се свиваше при мисълта за шиенето. Как можех да седна и да шия някаква огромна, издута палатка за себе си, докато другите изработват добре скроените си поли и плисирани блузки?
	Но заради Артър бях готова да опитам всичко, макар че готвенето не беше толкова просто, колкото мислех. Непрекъснато оставах без основни продукти, като масло или сол, и тичах до магазина на ъгъла, а и никога нямах достатъчно чисти чинии, защото мразех да ги мия; но Артър не обичаше да яде по ресторанти. Той, изглежда, предпочиташе моите негодни за ядене гозби: лимфата, в която се превръщаха бърканите яйца с разтопено сирене по швейцарски, кюфтетата от дъвка, които се получаваха от твърде голямата топлина, яйцата на очи, които се разпадаха като слизеста ципа, и печеното пиле, което при нарязване кървеше, хлябът, който отказваше да се надигне и оставаше на дъното като движещ се пясък, провисналите палачинки, които в средата въобще не можеха да се изпържат, гумените пайове. Рядко плачех заради тези провали, защото за мен това не бяха провали, а сполуки — тайни победи над смисъла на самата храна. Исках да докажа, че наистина не ме интересува.
	От време на време нямахме какво да ядем, защото забравях напълно за храната. Влизах посред нощ в кухнята и виждах как Артър си прави сандвич с фъстъчено масло. В такива случаи той се чувстваше много виновен, тъй като си мислеше, че го приемам като намек за това, че съм го оставила да умира от глад. Въпреки че ме критикуваше, винаги ядеше каквото готвех и негодуваше, когато нямаше нищо. Неочакваността го забавляваше — беше като непредвиден поврат или хазарт. А освен това му вдъхваше и увереност. Той смяташе, че светът е изправен пред бедствия, че отвсякъде ни дебне гибел и моето готвене с нищо не противоречи на съжденията му. Докато за мен тестените купчини, бучките, които изгаряха по краищата, и кръвта, която не преминаваше в друго състояние, представляваха нещо съвсем различно. Приготвянето на всяко ядене беше криза, но криза, от която можех да се измъкна с някое облекчително решение, като добавя нещо… малко пипер, ванилия… По душа бях оптимистка, която желаеше страстно всичко да завършва добре.
	Трябваше ми известно време, за да разбера, че Артър изпитва удоволствие от моите поражения. Те го ободряваха. Обичаше да чува трясъка на изпуснатата на пода, загрята до червено тепсия, защото бях забравила да си сложа готварските ръкавици; обичаше да слуша като псувам в кухнята; а когато най-после се появявах след някоя от тези битки разрошена, с лице, плувнало в пот, той ме посрещаше с усмивка и някаква закачка или дори с целувка. Това бе възнаграждение за демонстрацията, за енергията, която бях изхабила, както и за храната. Разочарованието и гневът ми бяха истински, но аз не бях толкова лоша готвачка. Моят провал беше представление и Артър бе публиката. Неговите аплодисменти ме импулсираха.
	Приемах това положение. Много по-лесно беше да бъда лоша готвачка, отколкото да се опитвам да стана добра, а шумът и суматохата не потискаха изобретателските ми способности. Грешах, като мислех, че очакванията на Артър са свързани само с готвенето. В началото изглеждаше така, защото, доколкото на него му беше известно, аз не се залавях с нищо друго.
	Не искам да кажа, че Артър бе непочтен: той мислеше това, което говореше, и говореше това, което мислеше. Но тези две неща се различаваха от това, което чувстваше. Години наред исках да стана такава, каквато Артър мислеше, че съм, или мислеше, че трябва да бъда. Той бе изпълнен с планове за мен, амбиции, начини, по които творчески да използвам интелигентността си, а аз лежах сутрин, свита на кълбо, докато той вече бе станал и вареше кафе, готов да преследва някоя от своите цели. Моята грешка бе в това, както той ми обясняваше, че нямах никакви цели. За жалост не можех да свържа тази дума с нищо друго, освен с хокея — игра, която не ми харесваше много.
	Но Артър невинаги ставаше рано. Той също изпадаше в униние. След разочарованието си от членовете на движението срещу атомната бомба той остана известно време извън политическия живот. Но скоро отново се издигна на гребена на вълната. Този път бе борбата за граждански права: ходи до Щатите и едва не го застреляха. Това също не продължи дълго и той преживя нов период на депресия. После едно след друго се отдаде на Виетнам и защитата на тези, които късаха повиквателните си за военна служба, на студентския бунт и на едно заслепение към Мао. Всичко това бе свързано с много четене не само от страна на Артър, но и от моя. Полагах истински усилия, но някак винаги изоставах, може би защото ми беше много трудно да чета теории. Обикновено, докато успеех да наглася възгледите си към Артъровите, той вече бе променил своите. И тогава се налагаше отново да сменям убежденията си, да се усъвършенствам, за да мога да видя пак истинската светлина. „Ето — казваше той — прочети тази книга“ — и аз разбирах, че всичко започва отново.
	Проблемът с Артър бе в това, че той имаше само добри намерения, много добри намерения и искаше и другите да имат само добри намерения. И когато разбираше, че не е така, че не всички горят с неговия чист пламък, че някои са горди, а други себелюбиви и жадни за власт, той се сърдеше. Той бе пленник на съвестта си.
	В началото възприемах Артър като праволинеен и в разсъжденията, и в чувствата, и в помислите; противно на него аз бях жалка комбинация от лъжи и алибита, всичките завършени сами по себе си, но взаимно изключващи се. Но скоро открих, че Артър е като мен. Различавахме се по това, че при мен всичко ставаше едновременно, а при него последователно. На върха на пристрастието си към някоя от тези каузи Артър имаше енергия за шестима, почти не спеше, все тичаше нанякъде, държеше речи и носеше плакати. Но стигнеше ли до долната точка, едва намираше сили да стане от леглото, седеше на един стол по цял ден, пушеше цигара след цигара, с поглед втренчен навън, гледаше телевизия, решаваше кръстословици или редеше мозайки по картини на Джаксън Полък или по мотиви от ориенталски килими. Аз съществувах в някаква определена форма за него само когато се въздигаше или вървеше надолу към крах; в останалото време бях просто живо същество. Любехме се само в междинните периоди. Когато отново тръгваше нагоре, нямаше време, а почнеше ли да се свлича, нямаше никаква енергия.
	Възхищавах се на неопетнената му съвест и завиждах въпреки недостатъците му: когато Артър започваше да губи вяра, обхванат от разочарование и мрачни мисли, той пишеше писма на всички онези, с които бе работил по време на подема си, наричайки ги предатели и негодници, а аз бях тази, която отговаряше на телефонните им позвънявания, изпълнени с гняв, недоумение и обида. „Нали знаете какъв е Артър — казвах им аз. — Не се чувства добре, обезсърчен е.“
	Искаше ми се сам да си дава обясненията, но той предпочиташе да го прикривам. Никога не спореше с хората, не търсеше разяснения. Минавайки през някакъв неясен, сложен процес на преоценка, просто решаваше, че тези хора са недостойни. Не защото бяха извършили нещо недостойно, а защото този им недостатък бе вроден. Стигнеше ли веднъж до това мнение, връщане назад нямаше. Нямаше съд, нямаше прошка. Веднъж му казах, че се държи малко като Калвиновия бог, но той се обиди и аз млъкнах. Тайно се страхувах, че може да се отнесе по подобен начин и с мен.
	Често се надявах, че Артър ще намери някоя групировка, която ще бъде способна да поддържа прекомерната тежест на неговата вяра. Не само защото исках да бъде щастлив, макар че това беше така. Съществуваха и две други причини. Страдах от неговите депресии, защото ме караха да се чувствам непълноценна. Знаех, че любовта на добрата съпруга би трябвало да запази мъжа от подобно нещо. Но в такива моменти не можех да го направя щастлив, независимо че готвех толкова лошо. Значи, не бях добра съпруга.
	Другата причина бе, че не можех да пиша моите романи на ужаса, когато Артър бе потиснат. Той се мотаеше из къщи непрекъснато и ако не правеше нищо, искаше и аз да не правя нищо. Ако отидех в спалнята и затворех вратата, той я отваряше, заставаше на прага, гледаше ме с упрек и заявяваше, че имал главоболие. Или пък искаше да му помогна с мозайката, която редеше. При такова положение ми беше много трудно да се съсредоточа върху изпълнените със страст гърди на своята героиня или тънките, хищни устни на героя. В такива случаи се преструвах, че отивам да търся работа, и от време на време в акт на самозащита, наистина намирах по някоя.
	Едва след като се омъжих, моята писателска дейност стана за мен нещо повече от лесен начин за изкарване на прехраната. Тя създаваше у мен чувство за потайност, като че ли бях успяла да открадна нещо, без да ме видят, но ето че започна да придобива значение. Истински важни бяха не самите книги, които, общо взето, бяха все същите, а фактът, че бях двама души едновременно, с отделни документи за самоличност, с две банкови сметки, две групи хора, които вярваха, че съществувам. Бях Джоун Фостър — в това нямаше съмнение. Хората се обръщаха към мен с това име и притежавах автентични документи, с които да го докажа. Но бях също и Луиза К. Делакоър.
	Когато можех да прекарвам известно време от седмицата като Луиза, всичко беше наред — бях търпелива и снизходителна, сърдечна, проявяваща съчувствие слушателка. Но ако ми се отрежеше пътят, ако не можех да работя върху поредния си роман, ставах проклета и раздразнителна, пиех твърде много и почвах да плача.
	Така минаха годините, налудничавите цикли на Артър се сменяха с моите собствени и всъщност ни беше хубаво, аз го обичах. Периодически намеквах, че е време да се установим някъде за по-дълго и да имаме деца. Но Артър казваше, че не е готов, предстояла му работа, а и аз самата признавах, че чувствата ми са смесени. Исках деца, но какво щях да правя, ако имах дете, което прилича на мен? Дори по-лошо, ако аз се окажех като майка ми?
	През цялото това време майка ми висеше на врата ми като бреме. Често сънувах тази моя триглава майка, заплашителна и студена. Понякога седеше пред тоалетката си, понякога плачеше. Никога не се смееше или усмихваше.
	В най-лошия си сън въобще не я виждах. Криех се зад някаква врата или стоях пред нея, не беше ясно: Бяла врата като на баня или на бюфет. Бях заключена вътре или стоях отвън, но от другата страна на вратата чувах гласове. Понякога гласовете бяха много, понякога само два; те говореха за мен, обсъждаха ме и докато слушах, започвах да осъзнавам, че ще се случи нещо много лошо. Чувствах се безпомощна, не можех да направя нищо. Тогава се дърпах в най-далечния ъгъл на тази преграда и се опитвах да се вмъкна някъде, натисках с ръце стената, петите ми се забиваха в пода. Така няма да могат да ме извадят. После чувах стъпки, които се качваха нагоре по стълбата и тръгваха по коридора.
	Артър ме разтърсваше, за да ме събуди.
	— Какво има? — питах го аз.
	— Сумтеше.
	Сумтеше? Какво унижение. Пищенето е друго нещо, но сумтенето… „Сънувах някакъв кошмар“ — отговарях аз. Но Артър не можеше да разбере защо имам кошмари. Та нали никога нищо ужасно не ми се е случвало, аз бях нормално момиче с всички предимства, красива и интелигентна, не можех ли да направя нещо със себе си? Трябва да се опитвам да бъда по-властна.
	Това, което той не можеше да разбере, бе фактът, че съществуваха два вида хора: дебели и слаби. Когато се гледах в огледалото, не виждах това, което Артър виждаше. Очертанията на предишното ми тяло все още ме заобикаляха като мъглявина, като призрачна луна, като образа на Летящия слон Дъмбо, наложен върху мен. Исках да забравя миналото, но то не искаше да ме забрави; чакаше съня и тогава излизаше насреща ми.


>>	Глава 21

	Когато се замислях, разбирах, че бракът ни е по-щастлив от много други. Дори изпитвах известно самодоволство. Според мен повечето жени правеха една основна грешка: очакваха разбиране от страна на съпрузите си. Те жертваха много ценно време в обяснения, като робуваха на чувствата и реакциите си, на своята любов, на гнева и чувствата си, на многото, което искаха, и малкото, което получаваха, като че ли обсъждането на тези неща можеше да доведе до резултати. Приятелите на Артър обикновено бяха женени за такива жени и за тези жени аз бях флегматична, отпусната и доста глупава. Самите те преживяваха от криза до криза, водейки безкрайни разговори в някаква смесица от изопнати нерви, цигари, изнасилени откровения и мрънкане. И тъй като аз не постъпвах по този начин, приятелите на Артър му завиждаха и ми се доверяваха в кухнята. Те се чувстваха като в обсада и бяха изтощени; съпругите им носеха по нещо от онова истерично чувство за правота, което познавах така добре от майка си.
	А аз не исках Артър да ме разбира: правех всичко възможно, за да го предотвратя. Макар и да се изкушавах понякога, устоявах на импулса да правя признания. Вкусовете на Артър бяха спартански, и животът, който бях водила преди, и най-съкровеното, което таях в себе си, щяха да го отвратят. Би било все едно да си поръчаш филе и да ти донесат заклана крава. Мисля, че той подозираше това; и съвсем определено пресече няколкото ми колебливи опита за самооткровение.
	Другите съпруги също искаха мъжете им да бъдат такива, каквито ги рисуваше въображението им, и с изключение на облеклото, образите, които си представяхме, не се различаваха твърде много. Те не го изразяваха точно по същия начин, но го подразбирах от очакванията им. Те искаха мъжете им да бъдат силни, сластолюбиви, страстни и пламенни, с твърди, алчни устни, но също и нежни и изпълнени с обожание. Мечтаеха за мъже, забулени тайнствено в наметала, които ще им се притекат на помощ през балкони, но искаха също смислени, дълбоки взаимоотношения и пълна прямота. („Скарамуш, казвах им мислено аз, няма време за трайни взаимоотношения.“) Те искаха оргазъм след оргазъм, искаха земята под тях да се раздвижи, но също и да им помагат при миенето на чиниите.
	Усещах, че собственият ми вариант е по-задоволителен. Съществуват два вида любов, казвах си аз; Артър беше невероятен в единия вид и защо трябваше от един мъж да се иска всичко? Вече не очаквах от него да бъде загърнатият с наметало, лукав и малко плашещ непознат. Той не можеше да бъде такъв: живеех с него, а загърнатите с наметало непознати не си оставят чорапите по пода, не бъркат с пръст в ушите си и не си правят сутрин гаргари, за да убият микробите. Държах Артър в апартамента ни, а непознатите в техните замъци и къщи, където им беше мястото. Смятах, че постъпвам като зрял човек и това ми позволяваше да бъда външно много по-кротка от съпругите на Артъровите приятели. Но аз ги превъзхождах: в края на краищата, що се отнася до въображението, бях професионалистка, а те любителки.
	И все пак, с течение на времето, започвах да усещам, че нещо не достига. Може би, мислех си, нямам душа; просто се оставях да ме носи течението, тананикайки си, като малката русалка от приказката на Андерсен. За да има човек душа, той трябва да страда и да се откаже от нещо; или тая жертва се правеше само заради краката. Не помнех. Ставаше танцьорка, но без език. Сещах се и за Мойра Шиърър в „Червените пантофки“. И двете не можаха да се харесат на принца, и двете умираха. В сравнение с тях се справях доста добре. Грешката им беше, че го правеха публично, докато аз си танцувах при затворени врати. По-сигурно беше, ала…
	Вярно бе, че имах две съществования, но в лошите си дни усещах, че нито едното, нито другото е напълно истинско. Преструвах се пред Артър, че имаме дом, но всъщност нищо не правех за това. А романите ми бяха просто хартия; хартиени замъци, хартиени дрехи, хартиени кукли, инертни и безжизнени точно колкото онези никакви, вторачени кукли, които обличах и събличах в къщата на майка си. Спечелих си репутацията на разсеяна, което приятелите на Артър намираха за много мило. Скоро те започнаха да очакват това от мен и аз го прибавих към репертоара си от недостатъци.
	„Твърде много се извиняваш“ — каза ми една от зорките съпруги и аз се замислих. Вярно беше, наистина се извинявах. Но защо имах чувството, че трябва да ме извиняват? Защо исках да бъда освобождавана и от какво? В гимназията ни освобождаваха от бейзбол, когато имахме мензис или ни болеше стомахът и аз предпочитах да стоя отстрани. Сега исках да получа признание, но се боях от него. Ако съберях заедно отделните части от живота си (като урания и плутония, които са безвредни за обикновеното човешко око, но носят и смъртоносна енергия), сигурно щеше да стане експлозия. Вместо това аз се носех на повърхността, наблюдавайки как тече времето.


	Беше септември. Артър бе стигнал до една от своите долни точки, след като бе написал куп писма, осъждайки всички, които бяха свързани с движението за реформа в обучението — това бе последната му кауза. Току-що бях започнала да пиша нова книга: с работно заглавие „Любовта, моят откуп“. Трудно ми беше да затворя очи и да се отнеса в света на сенките, когато Артър се мотаеше из апартамента; освен това старият кръг от преследвания и бягства от изнасилвания или убийства вече не можеше да задържи вниманието ми. Имах нужда от нещо ново, от някакъв обрат: конкуренцията ставаше по-голяма, романите на ужаса не бяха вече само боклук, а боклук, който носеше пари, и аз чувствах, че има опасност някой да ме измести. Всяка седмица в дрогерията на ъгъла преглеждах с безпокойство творбите на своите съперници и виждах, че на мода става мистерията. Вече не бе достатъчно героят да е с наметало; той трябваше да притежава също и магически сили. Отидох в Централна справочна библиотека и изучих седемнайсетия век. Трябваше ми някакъв ритуал, церемония, нещо зловещо, но декоративно…
C>
	Когато се събуди, Пенелопи разбра, че очите й са завързани; не можеше да движи нито ръцете, нито краката си. Бяха я завързали за един стол. Двамата си шепнеха в другия край на стаята; тя наостри уши, за да чуе какво говорят, знаейки, че животът й и животът на сър Пърси зависят от това.
	— Можем да я използваме, за да се доберем до съобщението — казваше Естел. Тя беше буйна хубавица с циганска кръв.
	— По-добре ще бъде да я отстраним — измърмори Франсоа. — Тя видя твърде много.
	— Да, да — продължи Естел — но преди това можем да я използваме. Не ми се случва толкова често да попадна на човек с такива големи, но неразвити способности.
	— Нека бъде както искаш — изсъска през зъби Франсоа — при положение че после ми позволиш и аз да направя това, което искам. — Святкащият му поглед обходи треперещото и безпомощно младо тяло на Пенелопи. — Ш-шт… тя е будна.
	Естел приближи, движейки се с диво, необуздано изящество. Малките й бели зъби проблясваха в полумрака и тя отметна назад дългата си разчорлена червена коса. „Е, детето ми — каза тя с фалшиво доброжелателство. — Вече си будна. Сега ще направиш нещо мъничко за нас, нали?“
	— Няма да направя нищо за вас — проговори Пенелопи. — Много добре знам каква сте.
	Естел се засмя. „Много си храбра, малката ми — каза тя. — Но така няма да можеш да си помогнеш. Изпий това.“ От странна плоска бутилка тя успя да излее някаква течност между зъбите на Пенелопи. После свали превръзката от очите й, сложи пред нея масичка с огледало, запали една свещ и постави свещта пред огледалото.
	Пенелопи усети как въздухът в стаята се изпълва със злина; той се сгъстяваше около нея. Без да иска, почувства, че пламъкът привлича погледа й; съзнанието й трепкаше, омаяно, безпомощно като молец, собственото й отражение изчезна… тя навлизаше все по-навътре в огледалото и по-навътре, докато в един момент като че ли вървеше от другата страна на стъклото, в страната на неясните сенки. Пред нея, в мъглявината шепнеха гласове.
	— Не се страхувай — обади се отдалеч гласът на Естел. — Кажи ни какво виждаш. Кажи ни какво чуваш.
C$
	Пишех на машината със затворени очи, както обикновено, но на това място ги отворих. Стигнала бях до задънена улица: нямах ни най-малката представа какво ще види или ще чуе Пенелопи. Мислих около половин час без резултат. Ще трябва да го разиграя докрай. Това беше мой стар навик: когато стигах до мъртва точка, правех опити, доколкото можех, да изиграя сцената и да махна каквото бе възможно, като театрален режисьор.
	Рисковано бе, защото Артър гледаше телевизия в другата стая. Освен това едва ли имахме свещи. Отидох в кухнята, прерових чекмеджетата и се върнах с една прашасала останка от свещ, която се продаваше заедно с мангалчето за затопляне на храната, купено от мен в момент на самозаблуждение и захвърлено в миг на ярост. Залепих я на една чинийка, намерих кибрита и се върнах обратно в спалнята, като затворих вратата. Артър мислеше, че пиша есе върху социологията на грънчарството за популярния университетски курс, който твърдях, че посещавам.
	Запалих свещта и я поставих пред огледалото на тоалетката. (Неотдавна си бях купила тройно огледало като на майка си.) Едва когато седнах пред огледалото, си спомних за предишното си преживяване с Несъзнателното писане, когато бях още в гимназията. Тогава си подпалих бретона. Захванах с фиби косата си назад, за всеки случай. Не очаквах да получа никакви послания, исках само да възпроизведа сцената за моята книга, но почувствах, че трябва да имам писалка или молив подръка.
	Пенелопи, разбира се, беше роден медиум. Тя можеше да бъде лесно хипнотизирана. Освен това току-що бе пила някаква течност от странна плоска бутилка, което щеше да помогне. Аз самата отидох отново в кухнята, налях си скоч с вода и го изпих. После седнах пред огледалото и се опитах да се съсредоточа. Може би Пенелопи трябваше да получи послание от сър Пърси, който я известява, че е в опасност. Може би трябваше да предаде… Каква беше тя, предаваше ли, или приемаше? Телефонната компания „Бел“ би фалирала, ако този метод можеше да се усъвършенства…
	Вниманието ми блуждаеше. _Ти си Пенелопи_, казах си строго аз.
	Втренчих поглед в свещта, отразена в огледалото, огледалната свещ. Там имаше повече от една свещ, бяха три и аз знаех, че ако приближа към себе си двете крила на огледалото, ще се получат безкрайно много свещи, проточени в редица дотам, докъдето ми стига погледът… Стаята изглеждаше много тъмна, по-тъмна отпреди. Свещта излъчваше ярка светлина, държах я в ръка и се движех по коридор, после започнах да слизам, завих зад един ъгъл, щях да намеря някого.
	В края на огледалото имаше някакво движение. Дъхът ми спря, обърнах се. Несъмнено зад мен бе стояла нечия фигура. Но нямаше никой. Сега бях съвършено будна. От съседната стая долиташе слабото буботене на телевизора и се чуваше гласът на коментатора: „Той шутира, гол! Ах, какъв идиотски удар! Може би топката е рикоширала… Ето сега ще видим повторението…“.
	Погледнах листа. С лош почерк, който в никакъв случай не беше моят, бе написана само една дума:
	BOW
	Духнах свещта и запалих лампата. Какво, по дяволите, можеше да означава това? Извадих джобния речник. Държах го подръка за синоними на думи, които използвах често като: „треперя“ — гл. трепкам, туптя, треса се, потрепервам, тръпна, изтръпвам (от страх) — и я потърсих.
	Bow — същ. реверанс, преклонение, селям (жест на уважение); форщевен, нос; голям лък, арбалет (оръжие); извивка, дъга, арка, свод.
	Bow — гл. покланям се, кимам, поздравявам, правя реверанс (уважение, жест); извивам във форма на дъга, закръглям, навеждам (превивам; накланям); свивам се, унижавам се, коленича (превивам врат — робство); подчинявам се, отказвам се, отстъпвам (покорство)…
	Каква тъпа дума; по никакъв начин не можеше да ми помогне за Пенелопи и Естел. Но после усетих въздействието на това, което бе станало. Написала бях една дума, без да го осъзнавам. Не само това — видяла бях нещо в огледалото или по-точно в стаята, което стоеше зад мен. Сигурна бях. Спомних си всичко, което Леда Спрот ми бе казала; това бе реално, убедена бях, че е реално и че някой имаше, да ми казва нещо. Исках отново да тръгна по този тъмен, блестящ коридор. Исках да видя какво има на другия му край…
	Но и не исках. Беше твърде страшно, а също и твърде абсурдно: каква беше тази моя игра със свещи и огледала, нима и аз бях като престарелите спиритисти на Леда Спрот? Вярно е, че имах нужда от послание за Пенелопи, но това не означаваше, че трябва да се излагам на риск и да се подпаля.
	Отидох в кухнята и си налях още една чаша.
	Това бе началото. Огледалото спечели, любопитството надделя. Зарязах Пенелопи, оставих я да си седи на стола; ще се занимая с нея по-късно. Думата не беше за нея, а за мен и исках да открия какво означава. На следващата сутрин отидох в най-близкия супермаркет, купих две дузини свещи и вечерта, когато Артър гледаше футболен мач, влязох отново в огледалото.
	Преживяването не бе по-различно от предишното и не се промени през близо трите месеца, по време на които продължих с експеримента. Имах чувството, че вървя по тесен проход, който се спуска все надолу, сигурна бях, че ако мога да стигна до следващия завой или до по-следващия, защото тези преходи ставаха все по-дълги — ще намеря нещото, истината или думата, или човека, който бе мой, който ме чакаше. Имаше само една промяна: усещането, че някой стои зад мен, не се повтори. Когато излизах от транса, както, предполагам, може да бъде наречено това състояние, обикновено на бележника пред мен имаше дума, понякога няколко, рядко дори цяло изречение, макар че два пъти се получиха само драсканици. Седях втренчена в тези думи, опитвайки се да открия смисъла им; търсех ги в речника и повечето пъти други думи се нареждаха около тях:
P>
	Коя е тази, на носа застанала?
	Коя е тази, тръгнала на път
	под свода на небето и под свода земен,
	под свода на стрелите
	в ладията на смъртта; защо ли пее тя.
	Тя коленичи, тя се е привела
	под тежестта,
	сълзите й са тъмни,
	сълзите й са изпокъсани,
	сълзите й са смърт, която плаши.
	Там, под водата, под небето водно
	сълзите й се ронят — тъмни цветове.
P$
	Съвсем не бях сигурна в значението на всичко това, нито пък можех да стигна до края на коридора.
	Все пак думите, които събирах по този начин, ставаха все по-странни и дори заплашителни: „оковавам“, „гърло“, „нож“, „сърце“. В началото изреченията се отнасяха за едно и също лице — жена. След известно време почти я виждах: тя живееше някъде под земята или в нещо — пещера или огромна сграда; понякога беше в лодка. Беше безкрайно силна, почти като богиня, но силата й носеше нещастие. Тази жена ме озадачаваше. Тя не приличаше на нито един от образите, които бях създавала във въображението си, и определено нямаше нищо общо с мен. Аз въобще не бях такава, аз бях щастлива. Щастлива и глупава.
	След това започна да се появява още едно лице — мъж. Между тях двамата ставаше нещо; на листовете се появяваха тайни любовни писма, неясни, плашещи. Чувствах, че мъжът е лош, но беше трудно да се каже. Понякога изглеждаше добър. Той имаше много образи. От време на време се появяваха пасажи, които сякаш бяха дошли от другаде, както и някои доста скучни, безинтересни проповеди за смисъла на живота.
	Държах всички думи и по-дългите текстове, които написвах с тях, в папка с надпис _Рецепти_. Случваше се там да крия и бележки за романите си на ужаса, макар че самите ръкописи пазех в чекмеджето си за бельо.
	Между тези занимания, през деня, когато миех чиниите или обикалях покрай рафтовете на супермаркета, неочаквано ме обхващаха съмнения. Какво вършех, защо го вършех? Ако ще се хипнотизирам по този начин, не трябва ли да си поставя някаква добра цел, например да спра да пия? Да не би да полудявам? Какво ще си помисли Артър, ако разбере?
	Не зная какво би се случило, ако бях продължила, но се видях принудена да спра. Една вечер влязох в огледалото и усетих, че не мога да се върна обратно. Както обикновено вървях по коридора със свещ в ръка и свещта изгасна. Мисля, че свещта наистина изгасна и затова останах там сред мрака, без да мога да продължа. Изгубих всякакво чувство за посока; страхувах се дори да свия нанякъде, за да не се окаже, че навлизам още по-навътре. Имах чувството, че се задушавам.
	Не зная колко е продължило; сякаш бяха минали векове, когато Артър ме разтърси. Гласът му беше сърдит.
	— Джоун, какво правиш? — попита той. — Какво ти става?
	Отново бях в спалнята ни. Бях толкова благодарна, че прегърнах Артър и започнах да плача.
	— Никога не ми се е случвало такова ужасно нещо — казах му аз.
	— Какво беше? — попита той. — Намерих те да седиш на тъмно, втренчена в огледалото. Какво стана?
	Не можех да му кажа.
	— Видях човек на прозореца — заявих аз. — Някакъв мъж. Гледаше в стаята.
	Артър се втурна към прозореца и аз погледнах бързо листа. На него нямаше нищо; никакъв знак, нито драскулка. Заклех се да спра тази глупост веднъж завинаги. Леда Спрот ми бе казала, че се нуждая от подготовка и сега бях готова да й повярвам. На следващия ден изхвърлих останалите свещи и се върнах при Пенелопи и сър Пърси Съмървил. Исках да забравя всичко, свързано с тази малка авантюра в свръхестественото. „Не ставам за окултни занимания“ — казах си аз. Махнах сцената с Пенелопи пред огледалото; налагаше се да се примиря с изнасилване и убийство като при всички други свои героини.
	Запазих изписаните листове. Няколко седмици по-късно ги извадих и ги прегледах. Прозвучаха ми не по-лошо от няколкото подобни книги, които бях виждала по книжарниците. Сметнах, че могат да заинтересуват някое от малките експериментални издателства, преписах ги на машината и ги изпратих на „Блек уидоу прес“. Едва ли не със следващата поща получих доста грубо писмо:
C>
	Уважаема мадам Фостър,
	Откровено казано, вашите работи ни напомнят на смесица между Калил Гибран и Маккуин. Макар че някои от нещата не са лишени от литературна стойност, стихосбирката като цяло е за съжаление неравна по тон и оставя след себе си неяснота. Може би най-напред трябва да започнете да печатате в литературните списания. Или пък опитайте при „Мортън и Стърджис“; може да се окаже, че е точно за тях.
C$
	Писмото ме разстрои за известно време. Може да са прави, може би това не ставаше въобще за нищо. Нещата надали щяха да се променят, ако им съобщя, че ръкописът е диктуван от свръхестествени сили. Всъщност защо исках да го отпечатам? За каква се мислех? „За каква се мислиш?“ — питаше често майка ми, без да дочака да й отговоря.
	Но като всеки човек и аз имах право да опитам. Събрах кураж и изпратих пакета със страниците на „Мортън и Стърджис“. Въобще не бях подготвена за това, което се случи.


	Решителната среща се състоя в бара на „Странноприемницата край парка“. Дотогава не бях ходила никога там: това не беше заведение, в което Артър би отишъл. Първо, беше много скъпо и очевидно беше за капиталисти. Направи ми силно впечатление, колкото и да не исках.
	На срещата дойдоха трима: Джон Мортън, главният собственик на фирмата, който беше изискан мъж; Дъг Стърджис — неговият съдружник, който ми се стори американец и отговаряше за производството; и един млад човек с измъчен поглед, който ми бе представен като редактор — Колин Харпър. „Също поет“ — съобщи сърдечно Стърджис.
	И тримата си поръчаха мартини. Пиеше ми се двоен скоч, но не исках да ме сметнат за невъзпитана, поне не веднага. Чувствах, че ще го разберат скоро. Затова си поръчах коктейл „Скакалец“.
	— Така — започна Джон Мортън, гледайки ме благосклонно, опрял крайчетата на пръстите си едни в други.
	— Да, наистина — каза Стърджис. — Е, Колин, можеш да започваш.
	— Ние смятаме, че — хм — напомня на нещо между Калил Гибран и Род Маккуин — заяви Колин Харпър тъжно.
	— А, а — възкликнах аз. — Значи е толкова лошо, така ли?
	— Лошо? — обади се Стърджис. — Нима тя казва лошо? Знаете ли по колко екземпляра продават тези приятели? Боже мой, това е все едно да имаш Библията. — Носеше сафари.
	— Искате да кажете, че ще ги отпечатате?
	— Та те са бомба! — заяви Стърджис. — А тя не е ли чудесна? Ще направим страшна обложка. В четири цвята, съдържанието… Свирите ли на китара?
	— Не — учудих се аз. — Защо?
	— Хрумна ми, че можем да ви представим като женския Ленард Коен — обясни Стърджис.
	Другите двама се смутиха леко.
	— Разбира се, ще се наложи малка редакция — обади се Мортън.
	— Да — подкрепи го Колин. — Бихме могли да махнем повечето…
	— Тук-там може да се извади по нещичко — заяви Стърджис. — Искам да кажа, че на места не го разбирам изцяло: например кой е мъжът с нарцисите и зъбите от ледени шушулки?
	— Това донякъде… — започна Колин. — То, нали разбирате, напомня Юнг…
	— Но пък частта за Пътя на живота, виж…
	— Това ми харесва — намеси се Стърджис. — Това е ясно, ето нещо, за което можеш да се захванеш.
	— Е, господа, това са подробности — заяви Мортън. — Ще ги изясним по-късно. Очевидно в тази книга има по нещо за всекиго. Скъпа — каза той, обръщайки се към мен — ние с голяма радост ще публикуваме вашата книга. Имате ли заглавие за нея?
	— Все още не — отговорих аз. — Не съм мислила за такова нещо. Не съм мислила, че някога ще бъде издадена. Не съм запозната много с тази работа.
	— Какво ще кажете за това тук? — попита Стърджис, прелиствайки ръкописа. — Ето какво ми спря погледа. Част пета:
P>
	Тя седи на железния трон.
	Тя една е, и тройна
	тъмнооката, червено-златистата,
	несмутимата ясновидка
	на кръвта; нея трябва
	да слушаме вечно.
	А крилата й прозирни няма ги.
	По реката надолу се носи
	свойта песен последна запяла. —
P$
	И така нататък.
	— Да — каза Мортън — това звучи добре. Напомня ми за нещо.
	— Искам да кажа, че заглавието ви е тук — продължи Стърджис — „Ясновидката“. Това е, имам нюх за тези работи. Женско движение, окултизъм, всичко има.
	— Не искам книгата да се печата, ако наистина не е добра — казах аз. Пиех третия си „Скакалец“ и започвах да се чувствам недостойна. Притеснявах се и за Артър. Какво щеше да си помисли той за тази нещастна, но страстна и — сега вече го усещах — нелепа любов между една жена в лодка и един мъж с наметало, със зъби от ледени шушулки и огнени очи?
	— Добре — успокои ме Стърджис. — Не си блъскайте хубавата главица. Ние решаваме добра ли е, или не, нали? Знам как да се оправя с това. Искам да кажа, че съществуват много добри неща, но това е страхотно.


>>	Глава 22

	— Артър — казах аз. — Издават една моя книга. — Съобщих му го, докато гледаше по Си Би Ес вътрешните новини в единайсет часа вечерта, надявайки се, че няма да ме чуе. Но той ме чу.
	— Какво? — попита той. — Книга? Ти?
	— Да — потвърдих аз.
	Артър беше втрещен. Намали звука.
	— За какво е книгата? — запита той.
	— Ами, нещо като, би могло да се каже, че е за ролята на мъжа и жената в нашето общество. — Бях смутена. В главата ми се въртеше част четиринайсета, която разказваше за прегръдката между Желязната девойка, гладка отвън, но пълна с шипове отвътре, и мъжа с водолазен костюм. Опитвах се да измисля нещо, което ще му се види почтено, и това, изглежда, го задоволи, защото спря да се мръщи.
	— Много добре — каза той. — Винаги съм ти казвал, че си способна. Мога да я прегледам, ако искаш. Да оправя някои неща.
	— Благодаря ти, Артър — заявих аз — но тя вече е редактирана. — Това беше вярно; горкият Колин Харпър преработи ръкописа няколко пъти, като задраскваше разни неща и пишеше в полето „да се махне“. Опитваше се да бъде тактичен, но книгата, изглежда, го бе затруднила. Два пъти бе писал „мелодраматично“ и един път каза „напомня на булевардните романи“, което ме уплаши — той знаеше. Но това беше просто съвпадение. — Вече е в печатницата — съобщих аз на Артър и добавих, вероятно за да му направя впечатление: — Искат да говоря по телевизията.
	Както очаквах, Артър отново се ядоса.
	— Защо не ми каза по-рано?
	— Толкова си зает — промърморих аз. — Не исках да те безпокоя. — Това бе точно така, тъй като Артър се бе свързал с нови хора и дейността му беше отново в подем.
	— Добре, прекрасно — каза той. — Ще трябва да я прочета. Трябва да отидем някъде да го отпразнуваме; освен това има някои хора, с които бих искал да се запознаеш.
	Артър предложи да отидем в „Йънг лок гардънс“ в Спадина.
	— Там е, както беше в Саи У — обясни Артър — преди да стане известен.
	Всъщност искаше да каже, че е евтино. Един път бяхме яли там и храната беше добра; но за мен всеки празник означаваше най-малкото пиене и свещи, а „Йънг лок гардънс“ нямаше разрешение за сервиране на алкохол.
	Но Артър и без това беше засегнат в момента и аз не предложих нищо друго. Отидохме пеша до Спадина и там взехме автобус. Артър все още отказваше да си купим кола; смяташе, че е разточителство. Знаех, че от морална гледна точка е прав; от морална гледна точка той винаги беше прав. Това бе достойно за уважение, но започваше да ми тежи.
	Хората, с които ще бъдем, съобщи ми Артър, се казват Дон и Марлийн Пю. Артър и Дон преподаваха в една и съща катедра и имаха еднакви възгледи. Артър ми каза, че уважавал интелекта на Дон. Отначало той винаги уважаваше чуждия интелект. Но винаги успяваше да намери някакво петънце, някакво плесенясало ъгълче. „Никой не е съвършен“ — казвах му аз. И все повече исках да добавя — дори и ти не си.
	Влязохме в „Йънг лок гардънс“, където, както обикновено, бе претъпкано. Една двойка, която седеше до стената в дъното, ни махна и ние се промъкнахме между масите, за да стигнем до тях.
	— Джоун, това е Дон Пю и съпругата му Марлийн — заяви Артър и изведнъж усетих как ми се повдига. Познавах Марлийн. Заедно бяхме в Браунис.
	Не бе се променила много, все още беше доста по-слаба от мен. Носеше сако и избелели джинси и на джоба на сакото бе избродирано цвете; имаше рядка руса, несресана коса, която стигаше до раменете, и очила с кръгли сребърни рамки. Беше слаба и мускулеста, с дебели сребърни пръстени на четирите пръста на лявата ръка. Сигурна бях, че се е издигнала до Водачка, покрила е ръкавите си със значки, занимавала се е с модерен балет, _Gestalt therapie_, карате и дърводелство. Тя ми се усмихна, спокойно и със съчувствие. Аз, разбира се, бях накичена с джунджурии: шал, дълъг гердан, с който лесно можех да бъда удушена, шарф. Косата ми се нуждаеше от миене, ноктите ми бяха мръсни и макар че обувките ми бяха без връзки, имах чувството, че са развързани.
	Тлъстини подплатяваха бедрата и раменете ми, коремът ми стърчеше напред като тиква, на главата ми беше килната вълнена кафява барета, широки гащи покриваха разтрепераните ми от ужас слабини. Сълзи напираха в очите ми. Като вирус, попаднал в изтощено гърло, моето задрямало минало се събуди за нов живот.
	— Много ми е приятно — каза Марлийн.
	— Извинете — отговорих аз. — Трябва да отида до тоалетната.
	Тръгнах към дамската тоалетна, сподирена от учудените им погледи. Там се заключих в една кабинка и седнах, съвсем безпомощна от самосъжаление, подсмърчах и си бършех носа. Какво празненство. Това беше Марлийн, моята мъчителка, която ме бе завързала за моста и ме бе оставила там — жива жертва за чудовището от долчинката; Марлийн, изобретателната инквизиторка. Отново бях попаднала в клопката на кошмарите от своето детство, когато, протегнала ръце, тичах безспир след другите, молейки за една добра дума, а те не ме забелязваха или презрително ме отминаваха. Тя не бе ме познала, но знаех какво ще се случи, когато ме познаеше: с усмивка ще потърси извинение за предишното си поведение, а аз ще потъна от срам. Но все пак не аз бях извършила нещо позорно, а тя. Защо трябваше тогава да изпитвам вина, а тя да бъде спокойна? Тя притежаваше свободата на силния; моята вина бе вината на потърпевшите, на тези, с които могат да се подиграват, тези, които се провалят. Мразех я.
	Не можех да остана в тоалетната цялата вечер. Избърсах лицето си с навлажнена хартиена кърпичка и си оправих грима. Просто се налагаше да издържа.
	Когато се върнах на масата, те ядяха цяла риба с китайски сос, сготвена с изцъклените й очи. Почти не забелязаха връщането ми: задълбочено обсъждаха културния империализъм на Съединените щати. Към тях се бе присъединил още един мъж с тъжни очи и коса с пясъчен цвят, която бе започнала да пада. Разбрах, че се казва Сам, макар че никой не си направи труда да ме представи.
	Седях и слушах как подмятат идеите си като пингпонгови топки, всеки доказвайки своите доводи. Решаваха бъдещето на страната. Дали да бъде национализъм със социалистическа нотка или социализъм с националистическа нотка? Дон, както се оказа, разполагаше с всички статистически данни; Артър носеше пламъка. Сам, изглежда, бе теоретикът; разбра се, че е учил за равин. Марлийн произнасяше решенията. Самодоволството е за такива като нея, помислих си аз. Тя бе по-самодоволна дори и от Артър. Всички козове бяха нейни. Някога бе работила във фабрика, което правеше лудо впечатление на останалите. Никой не ме заговори; Артър би могъл да спомене книгата ми, но може би се пазеше. Не искаше да говори нищо за нея, преди да я е прочел; не ми вярваше. Единственото същество на масата, с което имах някаква надежда да установя контакт, бе печената риба, но от нея бяха останали само гръбнакът и главата.
	— Да поръчаме сладки с късметчета — предложих аз, преструвайки се на весела. — Много ги обичам, а вие? — Артър ги поръча с изражението на човек, който удовлетворява прищявката на разглезено дете. Марлийн ме изгледа с презрение.
	Реших да я атакувам фронтално. По-добре беше да узная най-лошото още сега. „Мисля, че сме били заедно в училището за скаути“ — заявих аз.
	Марлийн се засмя. „О, Браунис — каза тя. — Всички ходехме в Браунис.“
	— Аз бях гном — продължих.
	— Наистина не мога да си спомня какво бях — отговори тя. — Общо взето, малко неща си спомням за този период. След заниманията се криехме в гардеробната и звъняхме на разни хора по църковния телефон. Питахме ги: „Върви ли ви хладилникът?“, и когато те отговаряха „да“, ние им казвахме: „Тогава тичайте да го хванете“. Горе-долу помня само това.
	Много добре си спомнях тази игра, тъй като те никога не ми позволяваха да участвам в нея. Изненадах се, че все още ме възмущава със същата сила. Но дори повече ме възмущаваше фактът, че тя не ме позна. Беше крайно несправедливо, че е останала напълно безразлична към едно толкова унизително за мен преживяване.
	Донесоха сладките с късметчетата. Дон и Артър не им обърнаха внимание, но останалите отвориха своите. _Очаква ви нова любов._ Сам получи обещания за забогатяване, а на Марлийн пишеше: _Често се оказва, че най-добре е да бъдеш такъв, какъвто си_.
	— Очевидно получих не това, което трябваше — заяви Сам.
	— Не зная — обади се Марлийн. — Ти винаги си бил таен капиталист. — Изглежда, се познаваха по-добре, отколкото мислех.
	— И на моето не пише това, което трябва — намесих се аз. Чувствах, че листчето на Марлийн е предназначено за мен. _Често се оказва, че най-добре е да бъдеш такъв, какъвто си_ — шепнеше като съвест тих, противен глас. Но чий, чий беше? А като си помисля как щяха да се ужасят, ако започнех да се държа така.
	— Какво ти беше? — попита Артър, когато се върнахме вкъщи.
	— Не зная — отговорих аз. — Ако искаш да бъда напълно откровена, Марлийн не ми е чак толкова симпатична.
	— Тя те хареса, много — каза Артър. — Сподели го, когато ти беше в двете нули.
	— Първия път ли? — попитах.
	— Не. Мисля, че третия път.
	Да благодарим на господа за тоалетните кабинки, помислих си аз, това са единствените места, където все още можем да поседим в самотно съзерцание или да кажем някоя молитва. За какво се бях молила? Молих се от все сърце Марлийн да падне в някой трап.
	През следващата седмица Марлийн и Дон, а след тях и Сам практически се преселиха у нас. Марлийн стана платоническият идеал на Артър. Тя не само притежаваше ум, който той уважаваше, но и готвеше безупречно, предимно вегетариански ястия. Дон и Марлийн имаха две малки деца и макар че Артър бе този, който украсяваше спалнята ни с всички съществуващи средства против забременяване, караше ме да взимам хапчета, мръщеше се, когато повръщах от тях, и позеленяваше всеки път, когато менструацията ми закъсняваше, сега бях мълчаливо упреквана, че нямам деца.
	Марлийн беше главната редакторка на „Възраждане“ — малко канадско националистическо левичарско списание, на което Дон беше редактор, а Сам — помощник-редактор. Артър бързо стана дописник и след внимателно проучване написа статия за заводите филиали, която Марлийн прочете, пушейки цигара след цигара (това бе единственият й порок), като кимаше замислено и казваше неща от рода на „Тук доводът ти е много добър“, а в това време Артър сияеше. „Музата“, мислех си аз ядосана; тя никога не се помръдваше да ми помогне, когато приготвях кафето. Това бе най-малкото, което можех да направя, както казваше Артър, и аз бях решена да върша най-малкото.
	Ревнувах от Марлийн, но не по обикновения начин. Не си представях, че Артър би могъл или помислил да сложи някой път ръка на кокалестия й задник, което беше все едно някой благочестив католик да дръзне да оскверни Мадоната. А и скоро ми стана ясно, че Марлийн и Сам имаха връзка, макар че Дон не знаеше. Реших да не казвам на никого, поне засега. Веднага станах по-добра; купувах сладкиши, които поднасях с кафето, и започнах да присъствам на редакционните заседания. Държах се особено приятелски със Сам; виждах, че се намира под голям натиск. Макар че бе не по-малко ревностен и отдаден на делото на Артър, той имаше и по-човечни черти, които разкриваше само в кухнята, помагайки за кафето. Приятно ми беше, че помагаше за кафето и че беше много по-несръчен от мен.
	Междувременно от издателството пристигнаха коректурите на „Ясновидката“. Прегледах ги с нарастващ страх. При втория прочит книгата ми се видя доста странна. Всъщност, с изключение на езика, тя приличаше много на стандартните ми романи на ужаса с тази разлика, че елементът на ужаса беше сбъркан. Някак си всичко беше наопаки. Имаше страдания, герой в маската на злодей, злодей в маската на герой, бягства, дебнеща смърт (отвличания), но нямаше щастлив край, нито истинска любов. Осъзнаването на тази половинчата прилика ме притесняваше. Може би трябваше да я занеса на психиатър вместо на издател; но тогава си спомних за психиатъра, при когото ме бе изпратила майка ми. Той не успя особено да ми помогне, а никой не би ме разбрал за Несъзнателното писане. Сгреших, че използвах собственото си име, по-точно името на Артър; иначе можех да не му показвам книгата. Все повече се страхувах от това. Откакто му съобщих за книгата, той не говореше повече за нея, нито пък аз. Възмущаваше ме неговата незаинтересованост, но същевременно се радвах на възможността да отлагам деня на присъдата. Сигурна бях, че нито Артър, нито някой друг ще хареса книгата.
	Обадих се на мистър Стърджис от „Мортън и Стърджис“.
	— Промених решението си — казах му аз — не искам книгата да се издава.
	— Какво? — попита Стърджис. — Защо?
	— Не мога да ви обясня. Това е личен въпрос.
	— Вижте какво — започна Стърджис — вие подписахте договор, нали помните?
	Но не с кръв, помислих си аз. „Не можем ли просто да се откажем от тази работа?“
	— Тя е под печат — заяви Стърджис. — Хайде да се срещнем да изпием по нещо и да обсъдим нещата.
	Той ме потупа по гърба, образно казано, и ме успокои, че всичко ще бъде наред. Позволих си да му повярвам. След това започна специално да ми телефонира, за да поддържа духа ми.
	— Вдигаме оборотите — съобщаваше той. Друг път казваше: „Ще участвате в няколко важни предавания“ или: „Изпращаме ви на обиколка из цяла Канада“. Последното ми напомни за кралицата, която маха от платформата на последния вагон. И аз ли трябваше да правя така? Сетих се също и за мистър Фъстък, който в определени съботи се появяваше на паркинга пред „Лоблоз“. Краката и ръцете му бяха нормални, с гети и бели ръкавици, но тялото му представляваше огромен фъстък; той се въртеше в някакъв замаян и тромав танц, докато момичетата продаваха блокчета за оцветяване и пакетчета с фъстъци. Като дете го обичах, но после изведнъж разбрах какво означава да бъдеш фъстък: недодялано и задушаващо се същество, което не може да се скрие от никого. Може би не трябваше да подписвам договора така безразсъдно и необмислено, както го направих след петия си „Скакалец“. Датата за излизането на книгата наближаваше и всяка сутрин се събуждах с някакво неопределено лошо предчувствие, след което си спомнях откъде идва то.
	Сигналните екземпляри на книгата все пак ми вдъхнаха увереност. Наистина приличаше на книга и отзад, като на истински автор, бе сложена снимката ми. Луиза К. Делакоър никога нямаше снимка на задната обложка на книгите си. Смути ме малко отзивът на обложката: „Остра, потресаващо честна дисекция на съвременната любов и сексуалния конфликт“. Според мен книгата не беше точно за това; но Стърджис ме успокои, заявявайки, че знае какво върши. „Вие я написахте, ние ще я продаваме“ — каза той. Освен това ми съобщи ликуващо, че „осигурил“ най-важната рецензия.
	— Какво означава това? — попитах го аз.
	— Осигурихме човек, който ще хареса книгата.
	— Не мислите ли, че това е мошеничество? — запитах аз и Стърджис се изсмя. „Вие сте невероятна — каза той. — Бъдете все такава.“
	НЕИЗВЕСТНО ИМЕ СЕ ПОЯВЯВА КАТО КОМЕТА НА ЛИТЕРАТУРНИЯ НЕБОСКЛОН, пишеше в първата рецензия в „Торонто стар“. Изрязах я с кухненските ножици и я залепих в новата тетрадка, която бях купила от „Кресджи“. Започвах да се чувствам по-добре. Рецензията в „Глоуб“ я наричаше „гномическа“ и „коническа“ в един и същи параграф. Потърсих тези думи в речника. Може би в края на краищата книгата не беше толкова лоша.
	(Но не спрях да разсъждавам върху същността на кометите. Небесни тела с дълга червена коса и ефектни опашки, открити от астрономи, които са им дали своите имена. Предвестници на нещастие. Предзнаменование за война.)


>>	Глава 23

	Дадох на Артър екземпляр от „Ясновидката“, надписан „На Артър, с много обич… Джоун“. Той не каза нито дума за нея и аз се страхувах да го попитам какво мисли. Стана сдържан и започна да прекарва много време в университета или поне така казваше. Залавях го да ме гледа обидено, когато мислеше, че не го наблюдавам. Не можех да си го обясня. Очаквах да ми каже, че книгата е буржоазна или нелепа, или неясна, или просто мистификация, но вместо това той се държеше, сякаш бях извършила непростим грях, за който не можеше да се говори.
	Оплаках се на Сам, който се отбиваше често следобед да изпие една-две бири. Беше разбрал, че знам за Марлийн, и споделяше с мен.
	— Страшно загазих — каза ми веднъж той. — Марлийн ме е хванала за гушата и ми вади душата. Иска да каже на Дон. Трябвало да бъдем откровени и честни. Хубаво е на теория, но… иска да се премести изцяло при мен, с децата. Това ще ме подлуди. Също — допълни той, слагайки си отново маската на лицемерието — помисли само как ще се отрази на „Възраждане“, всичко ще се разтури.
	— Много лошо. И аз имам проблем.
	— Ти имаш проблем? — учуди се Сам. — Но ти никога нямаш проблеми.
	— Сега имам — потвърдих аз. — Става въпрос за Артър и книгата ми. Представи си, той дори не ми каза, че е лоша. Никога не е постъпвал така. Държи се като че ли тя не съществува, но същевременно е обиден от нея. Наистина ли е толкова ужасна?
	— Не съм човек, който си пада по метафори — отговори Сам — но според мен това е една доста добра книга. Казала си всичко за брака. В нея има много истина. Лично аз не възприемам така Артър, но има неща, които човек не може да види отстрани, нали?
	— О, боже мой! — възкликнах аз. — Ти мислиш, че тази книга е за Артър?
	— И Артър мисли така — заяви Сам. — Затова е обиден. Не е ли за него?
	— Не! Въобще не е за него.
	— За кого е тогава? Ако разбере, че е за друг, той ще се разкисне още повече, нали разбираш.
	— Сам, тя не е за никого. Аз нямам таен любовник, наистина нямам. Всичко е, как да ти кажа, въображаемо.
	— Страшно си загазила — отсече Сам. — Той никога няма да ти повярва.
	От това се страхувах.
	— Ти не би ли могъл да поговориш с него?
	— Ще опитам, но едва ли ще излезе нещо. Какво трябва да му кажа?
	— Не зная — отговорих аз.
	Сам все пак трябва да е говорил нещо, защото отношението на Артър малко се измени. Продължи да ме гледа така, сякаш съм го предала на нацистите, но въпреки всичко е решил да бъде добър и да не говори за това. Единственото нещо, което каза, беше: „Когато напишеш следващата си книга, ще ти бъда много задължен, ако ми дадеш най-напред да я видя“.
	— Няма да пиша други книги — отговорих аз. Работех усилено върху „Любовта, моят откуп“, но той нямаше защо да знае за нея.


	Имах други тревоги. Бойният план на Стърджис беше в действие и предстоеше първото ми появяване по телевизията. След него Мортън и Стърджис даваха коктейл в моя чест. Бях страшно притеснена. Сложих си много дезодорант и една дълга червена рокля и се опитах да си спомня какво пишеше за потните длани в книжката със съвети по етикета на леля Лу. Талк, мисля, че беше. Наръсих си ръцете и тръгнах с такси за телевизионното студио. „Бъдете такава, каквато сте“ — ми беше казал Стърджис.
	Журналистът, който щеше да ме интервюира, беше млад, много екзалтиран. Той се шегуваше с техниците, докато ми слагаха примката на врата; микрофонът, обясниха ми те. Преглътнах няколко пъти. Чувствах се като мистър Фъстък, огромна и тромава.
	Запалиха прожекторите и екзалтираният млад мъж се обърна към мен.
	— Добър ден на всички, които гледат следобедното предаване „В кръга на прожектора“. Днес ни гостува Джоун Фостър, автор, по-точно авторка на предизвикващия все по-голям интерес бестселър „Ясновидката“. Кажете ми, мисис Фостър, или може би предпочитате да ви наричат само ем ес Фостър*?
	[* Ms — придобиващо популярност обръщение към жени, които държат на своята независимост и не желаят да се обръщат към тях нито с мис, нито с мисис — Б.пр.]
	Точно в този момент пиех вода и толкова бързо поставих чашата обратно, че я разлях. И двамата се направихме, че не виждаме как водата се разля по масата и започна да се стича в обувките на водещия.
	— Както желаете — отговорих аз.
	— О, значи, вие не сте в женското движение.
	— Как да ви кажа, не — заявих аз — по-точно, аз приемам някои от техните идеи, но…
	— Мисис Фостър, бихте ли казали, че сте щастливо омъжена?
	— О, да. Аз съм омъжена отдавна.
	— Хм, странно. Защото прочетох книгата ви и тя ми се стори много гневна. Видя ми се наистина много гневна. Ако бях ваш съпруг, едва ли щеше да ми хареса. Какво бихте казали за това?
	— Тя не е за моя _брак_ — отговорих честно.
	Младият мъж се подсмихна.
	— Аха, значи, не е. В такъв случай може би ще ни разкажете какво ви е вдъхновило да я напишете.
	В този момент реших да кажа истината. Не трябваше да го правя, но след като започнах веднъж, не можех да спра.
	— Как да ви кажа, правех опит с Несъзнателното писане — започнах аз. — Нали знаете как става — сядате пред огледало с лист хартия и молив и една запалена свещ и после… Ами тези думи просто ми бяха дадени. Искам да кажа, че те бяха на листа, без да съм ги писала аз, разбирате ме, нали… Така стана. — Чувствах се като пълен идиот. Исках да пийна още една глътка вода, но нямаше, разляла бях всичко.
	Водещият не знаеше какво да прави. Той ме погледна, сякаш искаше да ми каже: „Защо ме правите на глупак?“.
	— Твърдите, че тези стихове са ви продиктувани от отвъдното — заяви той шеговито.
	— Да. Нещо такова. И вие можете да опитате, когато си отидете у дома.
	— Добре — съгласи се водещият. — Благодаря ви много, че ни гостувахте днес. С вас беше очарователната Джоун Фостър или може би трябва да кажа мисис Фостър — или тя може да ми се разсърди за тия думи! — просто ем ес Фостър, авторка на „Ясновидката“. А сега искам да ви кажа довиждане, довиждане от името на Бари Финкълс, с което завършва предаването „В кръга на прожектора“.
	На коктейла Стърджис ме хвана за лакътя и започна да ме бута насам-натам из стаята като количка в супермаркет.
	— Съжалявам за интервюто — казах аз. — Не трябваше да говоря такива работи.
	— Какво искате да кажете? — изгука той. — Беше сензация! Как го измислихте? Здравата го наредихте!
	— Не съм искала — поясних аз. Нямаше смисъл да му обяснявам, че съм говорила истината.
	На коктейла имаше много хора, а аз не мога да помня имена. Казах си, че не трябва да пия много. Вече се бях изложила един път за този ден. Трябваше да кротувам.
	Когато най-после Стърджис пусна лакътя ми, аз се подпрях на стената. Криех се от един журналист, който водеше вестникарска рубрика, беше гледал предаването и искаше да разговаряме за психическите явления. Идваше ми да заплача. Каква беше ползата да бъдеш принцеса за един ден, ако все още се чувстваш жаба? А и се държиш като нея. Артър сигурно е изпитал унижение. Това, което бях говорила пред хилядната телевизионна аудитория, нямаше нищо общо с партийната линия. Не че той членуваше в някоя партия. Допих си двойния скоч и тръгнах за още един.
	Когато взимах питието от бара, един мъж застана до мен.
	— Вие ли сте Ясновидката? — попита той.
	— Това е заглавието на моята книга.
	— Страхотно заглавие — каза той. — Ужасна книга. Останка от деветнайсети век. Струва ми се, че комбинация от Род Маккуин и Калил Гибран.
	— Това беше мнението и на издателя ми — потвърдих аз.
	— Предполагам, че вие сте, както се казва, издателски успех — продължи той. — Как се чувства човек като преуспял слаб писател?
	Започвах да се ядосвам.
	— Отпечатайте нещо, за да разберете — казах аз.
	— О, о — захили се той — какъв нрав. Във всеки случай имате фантастична коса. Не я режете никога.
	Сега вече го погледнах. Той също имаше червена коса, елегантни мустаци и брада. Мустаците му бяха дълги и извити на краищата, брадата — остра. Носеше дълго черно наметало и гети, бастун със златна дръжка, бели ръкавици и цилиндър, избродиран с таралежови бодли.
	— Шапката ви ми харесва — казах аз.
	— Благодаря. Една жена ми я направи. Моя позната. Изработи и ръкавици към нея, но непрекъснато налитах на какво ли не — опашките за безработни, мъртви кучета, найлонови чорапи и подобни. Това е моята униформа. Искате ли да дойдете с мен у дома?
	— О, не ми е възможно — отговорих аз. — Все пак благодаря.
	Не изглеждаше разочарован.
	— Тогава можете поне да дойдете на моето шоу — предложи той и ми подаде една покана, леко зацапана. — Открива се тази вечер, само на няколко преки оттук. Намъкнах се на този коктейл, защото ми писна от моя.
	— Добре — съгласих се аз. Помислих си, че в това няма нищо лошо. Усетих се тайно поласкана: много отдавна никой не ми беше правил предложение. Освен това ми се виждаше привлекателен. Той или наметалото, не бях сигурна точно кое. А исках да се измъкна и от журналиста.


	Откриването беше в една от по-малките художествени галерии, наречена „Излитане“, а самото шоу се казваше „СМАЗЖЕНИ“.
	— Това е нещо като игрословица — обясни ми той, докато пресичахме Йънг стрийт. — Женски и смазани, разбирате ли?
	— Мисля, че да — отговорих аз.
	Разглеждах поканата на светлината на една витрина. „Кралския таралеж. Майстор на антипоетичния стих“ — пишеше на нея. Имаше негова снимка в пълна униформа и до нея снимка на мъртъв таралеж, заснет отдолу така, че да се виждат дългите му предни зъби.
	— Как е истинското ви име?
	— Това е истинското ми име — отговори той малко обиден. — В момента го сменям юридически.
	— Така ли? — възкликнах аз. — Какво ви накара точно него да изберете?
	— Аз съм роялист. Наистина обожавам кралицата. Исках да имам име, което да го подсказва. Като Кралската поща или Кралската канадска конна полиция. А освен това реших, че ще се помни.
	— Ами таралежът?
	— Винаги съм смятал, че бобърът не е подходящ като национален символ. Какво е бобърът? Тъпо животно, а и звучи отживяло като деветнайсети век и някогашната индустрия. И знаете ли за какво са ги ловели? От кожата им правели шапки, а тестисите им режели за парфюм. Каква съдба, нали? Виж, таралежът е друго, прави каквото иска, покрит е с игли и никой не го закача. Има също странни вкусове. Искам да кажа, че бобърът яде дървета, а таралежът тоалетни дъски.
	— Аз мислех, че те се убиват много лесно. Удряш ги с пръчка.
	— Пропаганда — отбеляза той.
	Когато пристигнахме, много хора си отиваха; отвън с плакати, на които пишеше: „Спасете нашите животни“, маршируваха членове на ДЗЖ*. Самата изложба представляваше няколко хладилника за дълбоко замразяване, остъклени отгоре и отстрани като щандовете за сладолед и замразени плодове в супермаркетите. В тях имаше мъртви животни, очевидно прегазени от коли. Те бяха замразени точно в позите, в които са били намерени и там, където обикновено се отбелязва наименованието на платното, големината и материала — „Композиция“ 72, 5×9 — бе поставена малка табелка с вида на животното, мястото, където е намерено, и описание на раните, например: МЛАДА МИЕЩА СЕ МЕЧКА, ЪГЪЛА ДОН МИЛС И 401-ВА, ПРЕЧУПЕН ГРЪБНАК, ВЪТРЕШЕН КРЪВОИЗЛИВ; или: ДОМАШНА КОТКА, РЪСЕЛ ХИЛ РОУД, СМАЗАН ТАЗ. Имаше един пор, няколко кучета, едно еленче и един таралеж, както и котки, американски мармоти и катерички. Имаше дори и змия, безподобно обезобразена.
	[* Дружество за защита на животните. — Б.пр.]
	— Какво ще кажете? — попита Кралския таралеж, когато разгледахме всичко.
	— Ами, не знам… Не разбирам много от изкуство.
	— Това не е изкуство, това е поезия — заяви Кралския таралеж, леко обиден. — Антипоетична поезия. Аз съм човекът, който върна съзиданието обратно към действителността.
	— И това не ми е много ясно.
	— То се подразбира от писанията ви — изрече той. — Аз бих могъл да пиша такива неща с пръстите на краката си. Вие сте известна, само защото пишете остарели неща. Купуват ги, защото не могат да настигнат все още настоящето. Огледалце към миналото, както казва Маклуън. Новата поезия е поезията на вещите. Такова нещо не е правено досега — допълни Кралския таралеж, гледайки навъсено към входа на галерията, където група погнусени посетители излизаха с позеленели лица. — Разбирате ли?
	— Продали ли сте нещо? — оживих се аз.
	— Не — отговори той. — Но ще продам. Трябва да покажа тази изложба в Щатите. Хората тук са толкова предпазливи, не желаят да рискуват. Затова и Александър Греъм Бел е бил принуден да тръгне на юг.
	— И мъжът ми казва същото — допълних аз.
	Кралския таралеж ме погледна отново заинтригуван.
	— Вие сте омъжена? — учуди се той. — Не знаех. Имате най-сексуалните лакти, които съм виждал. Имам намерение да направя една изложба на лакти — това е една твърде подценявана част от тялото.
	— Къде ще ги намерите?
	— Около нас — отговори той и ме хвана за лакътя. — Да се махаме оттук.
	Когато минахме покрай групата на демонстрантите от ДЗЖ, които бяха пред вратата, той промърмори: „Те не разбират за какво става дума. Аз не ги газя, просто ги съхранявам такива, каквито са, какво лошо има в това?“.
	— Къде отиваме? — попитах Кралския таралеж, който все още не пускаше лакътя ми.
	— Вкъщи.
	— Гладна съм — съобщих уклончиво.
	И така отидохме в „Мистър Зъм“ на Блоър стрийт, където аз си поръчах кюфте а ла Зъм с гарнитура, а Кралския таралеж — млечен шейк с шоколад. Платих — той нямаше никакви пари — и спорихме дали да отидем у тях, или не.
	— Искам да любя лакътя ви — каза той. — И всичко останало.
	— Но аз съм омъжена — повторих, дъвчейки замислено кюфтето а ла Зъм.
	Устоях на изкушението, а това беше изкушение. Артър ми беше ударил чертата; пет пари не даваше за мен. Напоследък забелязвах, че ме привличат най-неподходящи мъже: коментатори от СИБИЕС, автобусни кондуктори, техници на пишещи машини. Въображението ми въобще не се занимаваше с обстановката и костюмите, насочваше се направо към тежкото дишане. Изглежда, нещата не вървяха на добре.
	— Всичко е наред — заяви Кралския таралеж. — Предпочитам омъжените.
	— Съпругът ми може би няма да го предпочете.
	— Нима трябва да знае?
	— Ще разбере. Има интуиция. — Това не беше вярно; тревожеше ме друго: дали ако Артър разбере, ще му бъде безразлично? И ако му бъде безразлично, какво ще стане по-нататък? — Според него това ще се отрази зле на идеологията ми, защото за него вие сте декадент.
	— Да го оставим да се грижи за идеологията ви, останалото ще бъде за мен, справедливо, нали? Хайде, нека да ви завъртя главата. Познавам, че сте от този тип.
	Доядох си кюфтето.
	— Невъзможно е — отсякох.
	— Ваша работа — каза той. — Риск печели, риск губи. Все пак изпускате нещо.
	— Нямам сили — заявих аз.
	Той каза, че ще ме изпрати до вкъщи и ние тръгнахме по Блоър стрийт, отправяйки се на запад към улицата със стари триетажни къщи от червени тухли с покрити веранди и фронтони, където Артър и аз живеехме в момента, както винаги временно. Кралския таралеж като че ли вече бе забравил за предложението си. Безпокоеше се за успеха на изложбата си. „За последната ми изложба имаше само един отзив. Един стар пръдльо писа, че била безуспешен опит да се предизвика отвращение. Човек вече не може да шокира дори и буржоазията; може да направиш изложба от ампутирани крака на сираци и току-виж, че някой те накара да се подпишеш под тях.“
	Минахме покрай музея и стадион „Варсити“ и продължихме на запад през квартал с малки, мърляви, стари магазинчета, които се преустройваха в бутици, и един голям концерн за производство на медицински бандажи. При Брънсуик завихме на север, но след няколко къщи Кралския таралеж спря и нададе вик. Видял бе мъртво куче, доста голямо; приличаше на ескимоско куче.
	— Помогнете ми да го сложа в торбата — заяви той и извади изпод наметалото си найлонова зелена торба за боклук. В тефтерче, което носеше за целта, си записа мястото на намирането. После го вдигна за задните крака и го мушна в торбата. Тя не беше много голяма и главата на кучето висна отвън с изплезен език.
	— Е, лека нощ — казах аз — радвам се, че се запознахме.
	— Само минутка — спря ме той. — Не мога да занеса това нещо сам.
	— Аз нямам намерение да го нося — заявих. Кръвта все още не беше засъхнала.
	— Тогава вземете бастуна ми.
	Той вдигна кучето и го скри под наметалото. Набутахме го тайно в едно такси, което платих пак аз, и отидохме в бърлогата на Кралския таралеж. Намираше се в склад, в търговската част на града, превърнат в ателиета за художници. „Аз съм единственият, който живее тук — поясни той. — Нямам друг избор. Останалите си имат истински къщи.“
	Изкачихме се с тежкия товарен асансьор до третия етаж. Кралския таралеж нямаше много мебели, но затова пък притежаваше голям хладилник за дълбоко замразяване, където веднага постави кучето. После завърза крайниците, за да замръзне тялото в положението, в което го бяхме намерили.
	Докато вършеше всичко това, разгледах обстановката. Помещението беше почти празно. В един от ъглите се намираше леглото му — матрак, поставен направо на пода без чаршафи; отгоре бяха метнати няколко мръсни и продрани овчи кожи, а над него висеше парцалив балдахин от червено кадифе с пискюли. Имаше и сгъваема масичка с два сгъваеми стола. Върху масата и столовете стояха мръсни чинии и чаши. На една от стените бе закачена негова увеличена снимка, на която, облечен в костюма, държеше умряла мишка за опашката. До нея в тежка, позлатена рамка бе поставен официалният портрет на кралицата и на принц Филип от рода на тези, които могат да се видят в кабинетите на училищните директори — с всичките им отличителни знаци и с корони. На другата стена имаше кухненски шкаф с мивка без чешма. Върху него се намираше колекция от препарирани животни. Някои от тях бяха играчки — плюшени мечета, тигри и зайчета. Други бяха истински животни, изкусно направени и сложени на поставки, предимно птички: гмурец, кукумявка, сойка. Имаше и няколко твърде несполучливо изработени катерички. Шевовете се виждаха, на мястото на очите не бяха сложени мъниста и самите те бяха дълги и дебели като лебервурст, с изпружени крака.
	— В началото се опитвах да ги препарирам — обади се Кралския таралеж — но не ми се удаде. Със замразяването е много по-добре, защото не хващат молци.
	Той бе свалил наметалото си и когато се обърнах, видях, че съблича също и ризата си. Като я разкопчаваше, изцапаните му от кучешка кръв пръсти оставиха по нея петна; гърдите му бяха покрити с кестеняви косми.
	Зелените му очи святкаха като на рис и той се приближи към мен с тихо ръмжене. Коленете ми отмаляха от страст и усетих странно изтръпване в лактите.
	— Е, мисля, че трябва да тръгвам — проговорих аз. Той мълчеше. — Как работи асансьорът?
	— За бога — промълвих отново минута по-късно — измий си ръцете.
	— Винаги съм искал да знам как се чувства човек, когато чука известна личност — заяви замислено Кралския таралеж. Лежеше на матрака и ме гледаше как търкам кучешката кръв от корема си с крайчеца на ризата му, която намокрих в клозета. Той нямаше течаща вода.
	— Е — попитах аз малко остро — какво ще кажеш?
	— Имаш хубав задник. Но не толкова различен от задниците на другите хора.
	— А ти какво очакваше? Три задни бута, девет цицки. — Чувствах се като олигофрен, затова че исках да изчистя кръвта на кучето, разбирах, че скверня един от неговите ритуали, че го предавам. Не се бях държала достойно, а вече изпитвах и вина към Артър.
	— Не е важно какво имаш — заяви той — а какво правиш с него.
	Той не обясни дали това, което бях направила, отговаряше на стандартите му, или не, но в този момент не ме и интересуваше. Исках само да се прибера.


>>	Глава 24

	Това бе началото на моя двойствен живот. Но нима животът ми не е бил винаги двойствен? До мен винаги стоеше призрачната близначка, слаба, когато бях дебела, дебела, когато бях слаба — сребрист негатив на самата мен, с черни зъби и бляскави бели зеници, осветяващи тъмния слънчев проблясък на онзи друг свят. А в това време, облечена в плът, аз наблюдавах безкрайните прахоляци и винаги пълните пепелници на всекидневието. Ах, тази безразсъдна близначка, която се стремеше към невъзможното. Но аз имах не само близначка, бях повече от двама души, трима, много, и сега разбирах, че ми предстоеше не само един живот, а няколко. Кралския таралеж бе отворил във времето и пространството врата към петото измерение, остроумно маскирана като товарен асансьор, и без да мисли, едно от моите „аз“ се втурна стремглаво през нея.
	Но не и останалите.
	— Кога мога да те видя пак? — попита той.
	— Скоро. Но не ми се обаждай, аз ще ти се обадя. Съгласен ли си?
	— Нали ти е ясно, че не кандидатствам за работа?
	— Зная. Моля те да ме разбереш. — Целунах го за лека нощ. Вече започвах да усещам, че не бих могла да го видя пак. Би било твърде опасно.
	Когато се прибрах, Артър не беше вкъщи, макар че беше почти дванайсет. Хвърлих се на кревата, мушнах глава под възглавницата и започнах да плача. Имах чувството, че съм опропастила живота си отново. Ще се разкая, ще обърна нова страница, няма да се обадя на Кралския таралеж, макар че копнеех за това. Какво можех да направя, за да си върна Артър? Може би да напиша един роман само за него, придавайки на идеите му форма, която хората щяха да разберат. Никой не четеше „Възраждане“, с изключение на тези, които го издаваха, няколко университетски професори и съперничещите радикални групи, които печатаха собствени списания и посвещаваха една трета от всеки брой на взаимните си нападки. А моите книги се четяха най-малко от сто хиляди души и сред тях бяха майките на нацията. Ще я нарека „Ужас в Каса Лома“ и вътре ще сложа злините на семейната спогодба, мъченичеството на Луи Риел, кошмарите на колониализма както на английския, така и на американския, борбата на работниците, общата стачка в Уинипег…
	Но нямаше как да стане. За да ме оцени Артър, трябваше да разкрия самоличността на Луиза Д., а беше невъзможно. Каквото и да направех, Артър щеше да ме ненавижда. Не можех да бъда никога такава, каквато той искаше. Не можех никога да стана като Марлийн.
	В два часа Артър се върна.
	— Къде беше? — попитах го, подсмърчайки.
	— У Марлийн — отговори Артър и аз посърнах. Отишъл е да търси утеха и…
	— Дон беше ли там? — запитах унижена.
	Оказа се, че Марлийн казала на Дон за Сам и той я ударил в окото. Марлийн извикала цялата редакционна колегия на „Възраждане“, включително и Сам. Събрали се у Марлийн, където водили разгорещен спор за това, дали Дон има право, или не. Тези, които били на негова страна, заявили, че работниците често удрят жените си и това е честен и пряк начин за изразяване на чувствата. Противниците твърдели, че това било унизително спрямо жената. Марлийн съобщила, че напуска дома. Сам заявил, че не може да я приеме, и започнал нов спор. Едни го нарекли гад, други сметнали, че ако наистина не я иска, той има правото да го каже. В разгара на всичко това Дон, който бил отишъл да се напие в кръчмата на Гросман, се върнал и им казал да се пръждосват.
	Тайно се радвах на тази бъркотия. Артър не можеше да вижда както преди кумира си в лицето на Марлийн и това ме поуспокои.
	— Марлийн? — престорих се на загрижена аз. — Как се чувства тя?
	— Тя е пред вратата — изрече Артър тежко — седи на стълбите. Исках най-напред да те попитам. Не можех да я оставя там при това положение.
	Не спомена нищо за интервюто по телевизията и му бях благодарна за това. Може би не го е гледал. Би било страшно унизително за него. Надявах се, че никой няма да му разкаже.
	Онази нощ Марлийн спа на канапето, и следващата, и по-следващата. Изглежда, се беше преместила у нас. Не можех да направя нищо, защото беше в беда, беше политически беглец. Така гледаха на нещата и тя, и Артър.
	През деня тя водеше преговори по телефона с Дон и колкото да е странно — със Сам. В промеждутъците седеше край кухненската ми маса, пушеше цигара след цигара, пиеше кафето ми и питаше как да постъпи. Вече не беше спретната и изискана; под очите й имаше тъмни кръгове, косата й висеше на клечки, а ноктите й бяха изръфани от хапане. Да продължи ли да се вижда със Сам, или да се върне при Дон? При Дон бяха децата, временно. Щом намери квартира, щяла да ги вземе, дори ако трябвало да води дело.
	Въздържах се да я попитам кога ще си намери жилище. „Не зная — казвах аз — кого от двамата обичаш?“ Приличах точно на милите икономки от романите си, но какво друго можех да кажа?
	— Любов — сумтеше Марлийн. — Не става въпрос за любовта, а за това кой от двамата е способен на истински, равноправни взаимоотношения. Става въпрос за това, кой е по-малкият експлоататор?
	— Без да се замислям, ще кажа Сам. — Той беше мой приятел, а не Дон, и аз работех за него. От друга страна, Марлийн все още не ми беше толкова приятна, защо тогава исках да бъде с приятеля ми? — Но мисля, че и Дон е симпатичен — добавих аз.
	— Сам е свиня — отсече Марлийн. Когато се зародило движението за свобода на жените, Марлийн го отрекла като буржоазно; сега вече не мислеше така. — Само личният опит може истински да ти отвори очите — каза ми тя, като непрекъснато ми даваше да разбера, че не съм страдала достатъчно. И в това също бях непълноценна. Знаех, че не трябва да се чувствам виновна, но се чувствах.
	Когато Марлийн излизаше, за да отиде при Сам, Дон се появяваше, за да се съветва с мен. „Ами, може би трябва да се преместиш в друг град — казвах му. — Аз бих постъпила така.“
	— Това е равносилно на бягство — твърдеше Дон. — Тя ми е жена. Искам да се върне.
	После, вечер, когато Марлийн отиваше да види децата, пристигаше Сам и аз му давах да пийне нещо. „Господи, полудявам — говореше той. — Обичам я, но не искам да живея непрекъснато с нея. Обяснявам й, че можем да бъдем заедно във важни, значими моменти и да ги усещаме много по-добре, ако живеем отделно. И не мога да разбера защо да нямаме и други връзки, след като нашата ще бъде основната, но тя не схваща. Разбираш ли, аз не съм ревнив.“
	Едни идваха, а други си отиваха и аз имах чувството, че живея на гара. Артър почти не се задържаше вкъщи, тъй като Марлийн и Дон се оттеглиха от „Възраждане“, а той правеше опити сам да продължи издаването му. Марлийн беше много объркана и не можеше да ми помага кой знае колко с готвенето и чистенето, а не беше от помощ и за останалата част от живота ми. Все по-често мечтаех за Кралския таралеж. Още не бях му се обадила, но знаех, че всеки момент ще се предам. Търсех из вестниците за „СМАЗЖЕНИ“ и открих един в забавната неделна притурка. „Многозначителен и бдителен коментар за нашето време“ — се казваше в него.
	— Искаш ли да видим една художествена изложба? — попитах Марлийн. Изложбата бе все още открита и нямаше да ми навреди, ако отидех просто да я видя.
	— На онова претенциозно буржоазно лайно? — заяви тя. — Не. Благодаря.
	— О, вече си била?
	— Не, но прочетох рецензията. То се разбира.
	Междувременно литературната ми кариера, се развиваше. Телефоните започнаха да звънят на следващия ден след телевизионното предаване. Обаждаха се предимно хора, които ми бяха повярвали и искаха да узнаят как да влязат във връзка с Отвъдното, но имаше и гневни обаждания от хора, които мислеха, че съм си правила шеги с журналиста или спиритизма, или и с двете. Някои смятаха, че мога да предсказвам бъдещето и искаха да им предскажа тяхното. Никой не поиска лек за любов или средство за премахване на брадавици, но имах чувството, че ще се стигне и дотам.
	Имаше и писма, които „Стърджис и Мортън“ ми препращаха. Повечето бяха от хора, които искаха да им помогна да издадат творбите си. Отначало се опитвах да им отговарям, но скоро открих, че тези хора не искат да рушат илюзиите си. Когато обяснявах, че нямам солидни връзки в издателския свят, те се вбесяваха от безсилието ми. Бях завладяна от чувството за вина, защото не можех да отговоря на техните очаквания, и след известно време започнах да хвърлям писмата, без да съм отговорила, а после и без да ги чета. Тогава хората започнаха да идват у нас и искаха да разберат защо не съм отговорила на писмата им.
	Всяка седмица се появяваха нови статии със заглавия като „Продажбата на «Ясновидката» или «Ясновидката»: измама или заблуждение?“. А заради първото, катастрофално интервю по телевизията, което накара вестниците да пишат — АВТОРКАТА ТВЪРДИ, ЧЕ Е БИЛА ПОД ВЛИЯНИЕТО НА ДУХОВЕ — ДРУГИТЕ ЖУРНАЛИСТИ, КОИТО Стърджис бе осигурил, не ме оставяха на мира. Нямаше никакъв смисъл да ги убеждавам, че не искам да говоря; така само разпалвах любопитството им.
	— Казват, че „Ясновидката“ била написана от ангели, нещо като „Книгата на Мормоните“* — подпитваха те.
	[* Религиозна секта, която проповядва многоженството. — Б.пр.]
	— Не съвсем — отговарях аз. После се опитвах да сменя темата, надявайки се, че Артър не гледа. Понякога те проявяваха сериозен интерес, което беше още по-лошо.
	— Значи, смятате, че има живот след смъртта? — питаха те.
	— Не зная. Никой не е сигурен в това, не е ли така?
	След такива предавания се обаждах на Стърджис по телефона и през сълзи го молех да ме освободи от следващото. Понякога той отново ми вдъхваше самоувереност, тъй като все повече се разколебавах: била съм изключителна, продажбите вървели, държала съм се както трябва, продажбите били страхотни. Друг път се правеше на обиден и ми напомняше, че подписвайки договора, ние сме се разбрали да участвам и в няколко предавания, нима съм забравила?
	Имах чувството, че ме гледат и виждат всички. Но сякаш в реалния свят някой друг действаше под мое име, въплъщавайки ме, казваше неща, които никога не бях казала, но те се появяваха във вестниците, вършеше неща, чиито последствия трябваше да поема аз: моята тъмна близначка, моето отражение в залата с кривите огледала. Тя беше по-висока от мен, по-красива, по-заплашителна. Искаше да ме убие и да заеме мястото ми и когато най-сетне го направеше, никой нямаше да забележи разликата, защото средствата за масова информация участваха в заговора, те й помагаха.
	А това не беше всичко. Сега, когато бях популярна личност, изпитвах ужас, че рано или късно някой ще разбере истината за мен, ще тръгне по дирите на бившето ми аз, ще ме изкопае изпод земята. Отново се върнаха старите ми видения за Дебелата жена, само че този път тя ходеше по опънатото въже, облечена в розовото трико, и падаше бавно, като се преобръщаше… Или танцуваше на някаква сцена по шалвари, обула червените си пантофки. Но това съвсем не беше танц, това беше стриптийз, тя започваше да се съблича, а аз седях и гледах, без да мога да я спра. Тя тресеше бедра, сваляйки един след друг воалите си, но никой не свиркаше, никой не крещеше „Хайде, бейби, събличай се“. Опитвах се да се отърся от тези халюцинации, но те не се поддаваха на контрол. Трябваше да ги преживявам до края.
	Един следобед, след като Сам си тръгна, седнах на масата в кухнята с чаша скоч. Марлийн бе отишла да говори с един адвокат; върху масата стояха чиниите от закуската й, портокалови кори и една купа, до половината пълна с подгизнали от вода овесени ядки. Нищо не беше останало от навика й да се храни здравословно. Нито пък от моя. От известно време нервите ми бяха съсипани, осъзнавах го. Домът ми беше като изоставен къмпинг, осеян със сметта на другите хора — физическа, емоционална; Артър вечно отсъстваше. Не го обвинявах, изневерила му бях, но ми липсваше смелост да му кажа или да го направя отново, а исках. Странях от Кралския таралеж, но не по силата на волята си, а от страх. Не бях способна за нищо, чувствах се отпусната и куха, самата бях измама и заблуда. По лицето ми се стичаха сълзи и падаха на покритата с трохи маса.


	Стегни се, казах си аз. Трябва да се измъкнеш.
	Марлийн се върна от адвоката със стиснати зъби и блеснали от сълзи очи; посещенията при адвоката обикновено й се отразяваха по този начин. Седна и запали цигара.
	— Изпитвам угризение — каза тя.
	Не бях сигурна какво има предвид, но не ме интересуваше.
	— Марлийн — започнах аз. — Имам чудесна идея. Това жилище наистина е твърде малко за трима ни.
	— Така е. Тесничко е. Ще си изляза веднага след като си намеря квартира.
	— Не — заявих аз — ние ще излезем. Договорът ни почти изтича. С Артър ще заминем през лятото и ти можеш да останеш тук. Това ще ти помогне да премислиш нещата и да ги оправиш.
	Артър не изпадна във възторг, когато му съобщих. Отначало каза, че не можем да си позволим, но аз заявих, че леля ми е умряла и ми е оставила малко пари.
	— Мислех, че леля ти е умряла много отдавна — отбеляза Артър.
	— Онази беше другата ми леля, леля Лу. А тази е леля Диъдри. Не се разбирахме кой знае колко с нея, но предполагам, че не е имала на кого да ги остави. — Истината беше; че бях предала „Любовта, моят откуп“ за прилична сума. Собственият ми живот беше в бъркотия, но Луиза Д. се оправяше добре.
	— Ами списанието? — запита Артър. — Не мога да го изхвърля на боклука.
	— Ти имаш нужда от почивка — казах му аз. — Марлийн ще го поеме отново. Тя има нужда от нещо, което да отвлече съзнанието й от всичко останало. Казах на Стърджис, че майка ми умира от рак и трябва да замина за Саскачеван да се грижа за нея.
	— А какво ще стане с всичките ви ангажименти? — запита той огорчено. — И с пътуването ви из Канада?
	— Отложете ги — посъветвах го аз. — Ще ги изпълня, когато се върна.
	— Не бихте ли могли да направите поне интервюто за „Регина“?
	— Не забравяйте, че майка ми умира — припомних му аз и той трябваше да се примири.
	Сам беше този, който ни предложи да отидем в Италия и ни даде адреса на мистър Витрони. Взел го от един приятел. Артър искаше да отидем в Куба, но визите щяха да се забавят.


	Пристигнахме със самолет в Рим и наехме червен „Фиат“, с който се придвижихме до Теремото. Карах аз, използвайки упътванията на приятеля на Сам и една карта. Лостът на скоростите изскочи няколко пъти — Артър все попадаше на разбрицани коли. Настанихме се в апартамента и там, далеч от всички, можехме вече да премислим и да подредим живота си.
	Надявах се да стигнем до помирение или поне да върна нещата такива, каквито бяха преди „Ясновидката“, и това стана донякъде. Мъчителните халюцинации за Дебелата жена изчезнаха. Извън влиянието на групата от „Възраждане“ Артър беше по-мил, по-замислен. Сутрин правех кафе и му го подавах през кухненския прозорец. После седяхме на балкона сред счупените стъкла, пиехме кафето и упражнявахме италианския си по разни _fotoromanzi_ или просто гледахме долината. Разхождахме се по хълмовете над града и се възхищавахме на гледката. Артър искаше да извърши някои проучвания, както той ги наричаше, във връзка с поземлената собственост, но италианският му не беше достатъчно добър и се отказа. От време на време драсваше по някой и друг ред от една статия за „Възраждане“ относно трудностите да се създават филми в Канада, но, изглежда, вече бе загубил страстта си. Любехме се много и обикаляхме развалините.
	Един ден отидохме до Тиволи. Купихме си сладолед във фунийки, после разгледахме кардиналските градини със знаменитите статуи и водоскоци. Спуснахме се по едно стълбище, оградено от двете страни с фигури на сфинксове, от чиито гърди излизаха водни струйки, и влизахме от пещера в пещера. Накрая стигнахме до Афродита Ефеска, която според туристическия справочник се издигаше от водата. Тя имаше ведро лице, кацнало на тяло, оформено като грозд. Гърди покриваха тялото й от врата до глезените, сякаш страдаше от фрамбезия: малки гърдички в горната и долната част, големи по средата. Зърната бяха съоръжени с чучурчета, но няколко от гърдите бяха повредени.
	Седях, ближейки сладоледа си, и наблюдавах хладно богинята. Преди години щях да я възприема като свое подобие, но не и сега. Способността ми да давам беше ограничена, не бях неизтощима. А не бях и благ човек. Исках всичко за себе си.


>>	Глава 25

	Обадих се на Кралския таралеж почти веднага след като се върнахме от Италия. Изглежда, не го изненадах. „Къде изчезна толкова дълго“ — попита той.
	— Не бях тук — обясних двусмислено. — Опитах се да ти позвъня, преди да замина, но те нямаше.
	Срещнахме се пред червената лавка на бирхалето в „Симпсън“. Кралския таралеж обясни, че е обеднял още повече и че това е най-евтиното място в целия град, където за един долар можеш да обядваш с два кренвирша и чаша оранжада. Наметалото му ми се видя леко неподходящо за бирхалето на „Симпсън“ и сексуалните ми фантазии малко се прекършиха. Все пак имаше нещо байроновско в него. Байрон, спомних си аз, е гледал мече в дома си и е пиел вино от череп.
	Поиска ми назаем жетон за метрото и отидохме у тях. „Най-напред искам да ти обясня нещо — започнах аз в товарния асансьор. — Не трябва да се задълбочаваме.“ Казах му, че Артър е от голямо значение за мен и че не искам да правя нищо, което би могло да го оскърби.
	Кралския таралеж заяви, че нямал нищо против и че колкото са по-леки нещата, толкова по-добре.
	В началото те бяха много леки. Най-после имаше някой, с когото можех да танцувам валс и ние се носехме из неговия склад под звуците на оркестъра на Монтовани — плоча, която купихме от магазина на инвалидите. Той беше гол, само с цилиндъра, а аз се увивах с една дантелена покривка за маса. Грамофонът купихме от същия магазин за десет долара. Когато не танцувахме валс или не се любехме, обикаляхме вехтошарските магазини, ровехме се за жилетки, ръкавици с осем копчета, корсети от черен сатен и дълги вечерни рокли от петдесетте години. Той искаше бастун — сабя, но така и не намерихме. Успяхме да открием един магазин в Китайския квартал, където се продаваха ботушки с копчета от 1905 година. Не ги купуваха, защото не бяха на чифтове, и аз трябваше да седна на тротоара, докато Кралския таралеж се опитваше да ми напъха краката във всяка обувка. Те бяха в красиви полутонове — бяло меко шевро, розово-сиво. Чувствах се като грозната сестра на Пепеляшка. Единственият чифт, в който можах да се побера, бяха черни ботушки с връзки и метални налчета отпред, ботуши на перачка, но дори и те бяха привлекателни. Купихме ги, а след това и чифт черни мрежести чорапи към тях.
	Скоро разбрах, че интересът ми към дреболиите на деветнайсети век нямаше нищо общо с манията на Кралския таралеж. Докато аз харесвах старинното сребро и кутийките за енфие, той изпитваше страст към зелени шишета от кока-кола, изпокъсани комикси, часовници с Мики Маус, книжки за най-малките и хартиени фигурки на кинозвезди от двайсетте години. Той нямаше много пари и не можеше да купи всичко, което искаше, но затова пък беше жив каталог на нетрайното, безсмисленото и ненужното. За него стилът беше всичко; съдържанието не го интересуваше. В сравнение с него се чувствах почти задълбочена личност.
	За нещастие ботинките с черните връзки ми причиняваха жестоки болки, ако ги носех повече от половин час; но това бе достатъчно за няколко хубави валса. Когато се изморявахме, отивахме в „Златното пиле от Кентъки“ на ъгъла и поръчвахме двойна порция и две коли. Изяждахме я в склада. Кралския таралеж искаше да запази пилешките кости, да ги свари, да ги слепи и увие с жици, за да направи скулптура, която да нарече „Пържено пиле Джоун Фостър“; той искаше да я покаже на следващата си изложба. Казваше, че идеята била страхотна. Черните ботинки ще бъдат наречени „Фостър танци“, а плочата на Монтовани ще покрие с кичурчета от косата ми и ще я озаглави „Космата Фостър музика“. А ако можеше да получи чифт от комплекта ми пликчета с извезаните на тях дни от седмицата, той…
	— Много е изобразително — казах аз — но идеята не ми харесва.
	— Защо? — попита той малко обиден.
	— Артър ще разбере.
	— Артър — каза той. — Все този Артър.
	Започваше да ненавижда Артър. Настояваше да ми разказва за другите две жени, с които имаше връзки. И двете бяха омъжени — едната за психолог, а другата за професор по химия. Каза, че и двете били тъпи и не били добри в леглото. Съпругата на професора по химия имаше навика да му оставя разни ястия до товарния асансьор, без да го предупреждава. Ние лежахме на мръсния матрак и ядяхме клисави тиквеници и плосък, богат на протеин хляб (тя беше маниачка на тема здравословно хранене) и в това време Кралския таралеж ми разказваше за нейните недостатъци. Започнах да се чудя дали не говори и за мен, когато беше с тях. Засягаше ме, но нямах право да го покажа.
	— Защо се виждаш с тях, след като са толкова скучни? — попитах го аз.
	— Трябва да правя нещо, когато те няма — отговори той кисело. Вече беше решил, че аз съм виновна за тях.
	Понякога ме обхващаше силно чувство на вина към Артър и аз му готвех специални неща, които бяха дори по-голям провал от яденетата, които обикновено приготвях. Дори ме занимаваше мисълта да му кажа, за да бъда откровена и честна като Марлийн; но това не й донесе никакви облаги и бях почти сигурна, че и с мен щеше да се случи същото. Опасявах се, че Артър ще се изсмее, ще ме обяви за предател на делото и ще ме изхвърли. Не исках такова нещо: сигурна бях, че все още го обичах, уверена бях в това. „Защо да не бъдем напълно свободни един спрямо друг?“ — попитах Артър една вечер, докато той се бореше със свинската пържола, която бях забравила твърде дълго на скарата. Но той дори не ми отговори, може би защото устата му беше пълна, и повече опит не направих.
	Когато се върнахме от Италия, Марлийн беше напуснала апартамента. Тя се бе върнала при Дон. Казаха ни, че „се разбрали“, ала тя все още се виждаше със Сам. Никой не трябваше да знае за това, но Сам, разбира се, ми каза веднага.
	— Как се чувстваш сега? — попитах го аз.
	— Както в самото начало, но този път имам повече опит.
	Нашето положение с Артър, изглежда, бе същото. Аз също имах достатъчно опит, но като че ли не бях способна да се възползвам от него.
	Артър се върна на преподавателската си работа, групата на „Възраждане“ се събра отново, което би трябвало да го радва. Но виждах, че не е щастлив. Навремето бих направила какво ли не, за да го ободря, но вече почвах да ненавиждам постоянното му мрачно настроение на беден светец. Имаше дни, в които чувствах, че аз съм виновна за неговото нещастие, защото го пренебрегвам. Но все по-често се опитвах да отхвърлям тези мисли. Може би просто имаше талант за нещастието, както други имаха талант да печелят пари. Или пък се опитваше да се самоунищожи, за да докаже, че притежавам разрушителни сили. Започна да ме обвинява, че не се интересувам достатъчно от работата му.
	Кралския таралеж представляваше желано бягство от тази вкисната домашна атмосфера. Той нямаше много изисквания; лесно отивах при него, лесно го напусках. Започнах да проявявам непредпазливост. Започнах да му се обаждам от къщи, когато Артър го нямаше, а после, когато беше просто в другата стая. Работата ми също страдаше: романите на ужаса въобще не ме интересуваха. За какво ми бяха сега?
	Когато най-после тръгнах на обиколката из Канада, Кралския таралеж дойде с мен и много се забавлявахме, когато се вмъкваше контрабанда в мотелските стаи. Понякога се обличахме като туристи на средна възраст с дрехи, купени от магазина на инвалидите, и се записвахме под чужди имена. В Торонто започнах да ходя на различни събирания, не точно с него, а пет минути преди или след него. Карахме хората да ни запознават. Тези игри бяха детински, но ме разтоварваха.
	На едно такова събиране се запознах с Фрейзър Бюканън. Той се приближи към мен с чаша в ръка и се подсмихваше, докато аз питах Кралския таралеж с какво се занимава.
	— Собственик съм на погребално бюро — отговори той.
	И за двама ни това беше много смешно.
	— Извинете ме, мисис Фостър — намеси се Фрейзър Бюканън, подавайки ръка. — Казвам се Фрейзър Бюканън. Може би сте чували за мен. — Той беше нисък мъж, облечен спретнато в сако от туид и поло, с бакенбарди, които очевидно смяташе за изключителни, защото непрекъснато си въртеше главата, за да даде възможност на околните да го видят и в профил.
	— Страхувам се, че не съм чувала — отговорих аз и му се усмихнах. Бях в добро настроение. — Това е Кралския таралеж, който пише антипоетична поезия.
	— Известно ми е — заяви Фрейзър Бюканън с неочаквано интимна усмивка. — Запознат съм с неговото… творчество. Но всъщност, мисис Фостър, вие ме интересувате повече. — Той се приближи още, промъквайки се между мен и Кралския таралеж. Отдръпнах се малко. — Кажете ми — запита той почти шепнешком — защо не съм срещал никакви ваши работи в печата преди „Ясновидката“? Повечето поети или може би трябва да кажа поетеси, минават, хм, през един период на чиракуване. В малките списания и така нататък. Следя ги внимателно, но никога не съм виждал нищо от вас.
	— Вие журналист ли сте? — попитах аз.
	— Не, не. Навремето и аз пишех по малко поезия. — Гласът му показваше, че се е издигнал над това. — Може да ме приемете като заинтересован наблюдател. Почитател — подсмихна се той — на изкуството.
	— Никога не съм смятала, че това, което пиша, е достатъчно добро, за да бъде публикувано. Не съм и пращала нищо — усмихнах се скромно аз и погледнах над рамото му към Кралския таралеж, надявайки се да ме спаси. Бедрото на Фрейзър Бюканън все така леко се опираше в моето.
	— Значи, вие се появихте напълно оформена, като Атина от главата на Зевс — отбеляза той. — Или по-точно от главата на Джон Мортън. Оказва се, че той наистина умее да надушва младите таланти.
	Нямаше как да говоря по тези въпроси, но усещах, че прави много неприятни намеци. Засмях се отново и му казах, че отивам да си взема още нещо за пиене. Мина ми през ум, че съм го виждала вече — на първия ред по средата на една телевизионна среща разговор, където си водеше бележки в малко тефтерче. На няколко телевизионни срещи. На няколко срещи в провинцията. Във фоайето на мотел.
	— Кое е това странно човече? — попитах Кралския таралеж, когато вече лежахме изтощени на матрака. — Какво работи?
	— Познава всички — обясни ми той. — Работеше в СИБИЕС, кой ли не е работил там? После започна да издава литературно списание, наречено „Отказ“; идеята беше да се печатат неща, отхвърлени от други литературни списания, при това колкото повече откази бяха получили, толкова по-добре щеше да бъде, плюс редакторските доводи за отказа. Той щеше да даде награда за най-добрия редакторски отказ, защото казваше, че това било изкуство. Но списанието се провали, тъй като никой не искаше да признае, че творбите му са били отхвърлени. В първия брой публикува доста свои неща. Мисля, че е англичанин. Посещава всички събирания, ходи навсякъде, ако може да влезе. По едно време ходеше напред-назад и казваше: „Здравейте, аз съм Фрейзър Бюканън, монреалският поет“. Мисля, че някога е живял в Монреал.
	— Ти откъде го познаваш?
	— Давал съм материали на „Отказ“ — продължи Кралския таралеж. — Това беше, когато още се занимавах със словото. Той ги отхвърли. Не обича моите работи, смята, че са прекалени.
	— Мисля, че ме следи — казах аз. А това, което си помислих, беше още по-лошо: той следеше не мен, а нас.
	— Той е чудак — заяви Кралския таралеж. — Пада си по знаменитостите. Каза, че пишел история на нашето време.
	Онази вечер се прибрах с такси по-рано. Отново ме измъчваха съмнения. Трудността идваше от това, че приемах като напълно нормална и удобна връзката си и с двамата, стига да не се засичаха. Когато бях с Артър, Кралския таралеж ми изглеждаше като мечта от някои от моите по-неправдоподобни романи, обгърнат от онази абсурдност, която се опитвах да изключвам от прозата си. Но когато бях с Кралския таралеж, той изглеждаше истински осезаем. Всичко, което правеше и казваше, имаше смисъл от гледна точка на неговите норми, а Артър ставаше нереален; той се разтапяше като дух, губеше очертания като избеляла снимка, поставена върху полицата на камина, на която отдавна съм престанала да обръщам внимание. Наскърбявах ли го, наистина ли му бях невярна? Но може ли да се наскърбява снимка?
	Все още мислех за това, когато влизах вкъщи онази вечер. Групата от „Възраждане“ беше в пълен състав; бяха много разгорещени. Единствено Сам ме поздрави. Успели бяха да подмамят един профсъюзен организационен деец, истински, и го бяха хванали натясно. Той непрекъснато повтаряше: „Вижте какво, хлапетии“.
	— Вижте какво, хлапетии, ако вие искате да се забъркате в тая работа, моля — казваше той — но ако работниците искат да плюят по полицаите, нека те да плюят. Става въпрос за техния хляб. Вижте какво, хлапетии, вие можете да си позволите да отидете в затвора, вие нямате постоянна работа, може да пропуснете някой и друг ден, но за тях е друго.
	Дон започна да спори, че точно поради това те, а не работниците трябва да го направят, но профсъюзният организационен деец замаха с ръка в несъгласие. „Не, не — каза той. — Вижте какво, хлапетии, зная, че намеренията ви са добри, но ви моля да ми повярвате. Понякога е по-добре да не помагаш, отколкото да помагаш така, че да объркаш нещата.“
	— Какво става? — попитах Сам.
	— Има стачка във фабриката за матраци — каза Сам. — Белята е, че повечето от работниците са португалци и въобще не могат да възприемат нашата линия на действие. Канадският национализъм не струва за тях пукната пара, нали разбираш? А и ние не можем още да им обясним същността, търсим преводач.
	— Кой е наплюл полицай?
	— Артър — каза Сам и аз се уверих в това, като погледнах самодоволното му, но все пак измъчено изражение. Не знам защо, но се подразних.
	Ако не се връщах от дома на Кралския таралеж, нямаше да кажа нищо, но за него политиката беше скука, особено канадският национализъм. „Изкуството е универсално — казваше той. — Те просто се опитват да привлекат вниманието върху себе си.“
	Когато бях с Артър, вярвах в справедливостта на неговата кауза, на неговите каузи, на всяка една от тях; иначе как бих могла да живея с него? Но Кралския таралеж сложи край на каузите. Върна ме отново към роялистите и парламентаристите.
	— Боже господи — казах на Артър. — Предполагам, изгаряш от нетърпение да те арестуват. И какво ще постигнете с това — нищо. Вие сте извън действителността, никога няма да се присъедините към политическа партия и да работите, за да промените наистина нещата. Предпочитате да се мотаете, да спорите и да се критикувате едни други. Приличате ми на Плимутските братя*. Важното е вие да сте чисти, а другите нека вървят по дяволите. И от време на време ще направите някой безполезен, безсмислен жест, като например да наплюете някой полицай.
	[* Членове на религиозна секта, организирана около 1830 г. в Плимут, Англия, които приемат за единствено ръководно начало Библията. — Б.пр.]
	Никой не каза нищо; бяха твърде слисани. За тях бях последният човек, от когото можеха да очакват подобна тирада, а отгоре на всичко, коя бях, за да им говоря така? Не бях от спасителите на света.
	— Джоун е права — прозвуча с хладна тактичност гласът на Марлийн. — Но нека чуем какъв полезен и смислен жест ще ни предложи тя.
	— О, не зная — отговорих аз, започвайки веднага да бия отбой и да се извинявам. — Това не е моя работа. Не разбирам толкова много от политика. Вдигнете във въздуха Моста на мира или нещо подобно.


	С ужас установих, че ме вземат на сериозно.
	Следващата вечер у дома пристигна малка делегация. Марлийн, Дон, Сам и няколко от по-младите възрожденци.
	— В колата е — заяви Марлийн.
	— Какво е в колата? — попитах аз. Не ги очаквах и току-що си бях измила косата. Артър не беше вкъщи, имаше вечерни часове по канадска литература. През деня почти не ми беше говорил и затова нямах настроение.
	— Динамитът — поясни тя. Беше доста възбудена. — Баща ми работи в строителството и го свихме лесно; с детонатор и няколко фитила.
	— Динамит? За какво ви е този динамит?
	— Обсъдихме идеята ти — продължи тя. — Решихме, че не е толкова лоша. Ще взривим Моста на мира в знак на протест. Той е най-подходящият заради името си.
	— Почакайте — прекъснах я аз — може да раните някого.
	— Марлийн предлага да го направим през нощта — намеси се Дон. — Така и така няма да го взривим целия. Ще бъде по-скоро символично. Протестен жест, както ти каза.
	Искаха да скрия динамита. Изработили дори и план. Искаха да купя на старо кола, като използвам чуждо име и дам адреса на един нов възрожденец, който и без друго щеше да отсъства за няколко месеца. След това трябваше да сложа динамита в багажника и да местя колата всеки ден от една улица на друга, оставяйки я на различни паркинги.
	— Кола на старо струва пари — казах бавно аз.
	— Виж какво, идеята е твоя — започна Марлийн. — Това е най-малкото, което можеш да направиш, за да ни помогнеш в този момент. Освен това не е трудно да намериш някоя евтина кола за няколкостотин долара.
	— Защо аз?
	— Никога не биха те заподозрели — заяви Марлийн. — Нямаш вид на човек, който се занимава с експлозии.
	— Колко време ще трябва да върша това?
	— Само докато обмислим всичко. После ще вземем колата.
	— Добре, ще го направя. Къде е динамитът?
	— Ето го — каза Дон и ми връчи картонен кашон.
	Нямах никакво намерение да изпълнявам плана им. На другия ден отидох с такси у Кралския таралеж и оставих кашона в мазето. Там беше пълно с щайги и кутии. Казах му, че това е една грозна статуя, която съм получила като сватбен подарък и не мога да я търпя повече в къщата си.
	— Бих предпочела да не отваряш кутията — добавих аз. — От сантиментални съображения.


>>	Глава 26

	Кралския таралеж си пъхаше носа навсякъде. Това беше едно от нещата, които харесвах в него: той не вярваше в покоя, а в катаклизмичните сривове.
	— Откъде взе динамита? — попита той, когато лежахме на матрака. Винаги оставяше сериозните въпроси за след това.
	— Помолих те да не отваряш кутията.
	— Хайде, хайде, ти знаеше, че ще я отворя. Знаеш, че обичам грозните статуи. Откъде го взе?
	— Не е мой. На други хора е.
	— Никога не съм виждал експлозия — отбеляза замислено той. — Но винаги съм обичал Деня на Виктория*1, беше любимият ми празник. А също и Хелоуин*2.
	[*1 Денят на Виктория или Денят на империята, празнуван от 1903 до 1958 г. на 24 май — рождения ден на британската кралица Виктория. От 1966 г. е заместен с „Ден на общността“ и се празнува през юни, на рождения ден на Елизабет II. — Б.р.]
	[*2 Навечерието на празника Всех святих, когато се забавляват предимно младежите и нерядко нанасят ред щети. — Б.пр.]
	— Ако си намислил да взривяваш нещо — казах аз — откажи се. Ще загазя сериозно, ако разберат, че е изчезнал.
	— Ще ги заменим — заяви той — с друг динамит.
	— Не — отсякох аз. Спомних си как за малко не ни уби с ток. Един негов приятел, също антипоетичен творец, му казал, че ако включи в мрежата инсталация за коледни свещички, отвие една от тях и си сложи пръста във фасонката в момента на изпразването, не само той, но и партньорката му ще изпитат най-силния оргазъм на света. Рецептата на приятеля му включваше и няколко цигари марихуана, но Кралския таралеж се беше отказал от наркотиците. „Мъгла — наричаше ги той. — Фред Астър не е пушил марихуана, нали?“ Дни наред той се опитваше да ме убеди да извършим този акт или както го наричаше, „изкуство — ако не акт“; „ако — не“-то изразяваше момента на шанса. Дори купи на старо електрически свещички за елха. „Не желая да се превръщам в тостер, за да задоволявам твоите налудничави капризи“ — казах му аз; затова веднъж, точно преди да отида, скрил свещичките под матрака и ги включил в електрическата мрежа. Имал намерение, без да ми казва, да си мушне пръста във фасонката в кулминационния момент; бяхме в самото начало, когато матракът започна да пуши. Страхувах се, че нещо подобно ще се случи и с динамита.
	Както обикновено, колкото повече се съпротивлявах, толкова повече се ентусиазираше той. Стана от матрака и закрачи напред-назад. Сложи си купената неотдавна кожена шапка с наушници като на конните полицаи.
	— Хайде — каза той — страхотно ще бъде! Няма да хвърляме нищо във въздуха, просто ще го взривим някъде през нощта и ще гледаме. Това ще бъде _събитие_, ние ще сме единствените зрители, ще бъде само за нас. _Бум-тряс_. Друг път няма да имаш такава възможност, как можеш да я пропускаш?
	— Лесно — отговорих аз. — Не обичам силния и безсмислен шум.
	— Тогава си попаднала на погрешен адрес — каза той и започна да ми ближе ухото.
	— Бъди разумен, Чък.
	— Разумен — измърмори той. — Ако бях разумен, нямаше да ме обичаш. Другите нали са разумни? — После махна кожената си шапка и я захвърли. — И не ме наричай _Чък_. (Неотдавна бях разбрала, че истинското му име е Чък Бруър и че дори работи: на половин ден като художник по рекламата, специализиран в аранжорство и дизайн. Съобщи ми го строго поверително, като че ли беше срамно.)
	Пет дни по-късно се разхождахме из Хай парк, търсейки подходящо място. Беше единайсет часа вечерта в средата на март; езерцата все още бяха заледени и под дърветата имаше сняг; пролетта закъсняваше. Кралския таралеж беше с едно от кожените си палта и с кожената шапка с наушниците. Под палтото си носеше кутията с динамита, фитила и детонатора. Каза, че разбрал как да го задейства. Не му повярвах. Не можех и да му се доверя напълно.
	— Няма да участвам, ако имаш намерение да убиваш хора.
	— Казах ти, че няма.
	— Или пък животни. Или да вдигаш във въздуха къщи или дървета.
	— Все още не можеш да схванеш — започна той нетърпеливо. — Става въпрос не да взривяваме нещо, а просто да взривим този динамит. Това е чист акт.
	— Не вярвам на чистите актове — упорствах аз.
	— Тогава няма защо да идваш с мен — заключи той хитро, но аз чувствах, че ако не отида, той може да наруши обещанието си и да взриви нещо важно, например резервоар или паметника на Гжовски, долу в началото на езерото, за който бе споменавал мимоходом.
	След като разгледа няколко подходящи места, той избра едно открито място, близо до средно по големина езерце. Одобрих го, защото наоколо не се виждаха никакви постройки и беше доста далеч от пътя. Свих се разтреперана в един храсталак, докато той се занимаваше с динамита и размотаваше жицата.
	— Намираме ли се на достатъчно безопасно разстояние? — попитах аз.
	— О, разбира се — отговори той, макар че, когато го възпламени, се чу едно доста внушително БУФ и върху нас се посипаха парчета пръст и няколко камъчета.
	— Уха! — изкрещя Кралския таралеж. — Видя ли?
	Не видях нищо, защото затворих очи и скрих лице в ръцете си.
	— Великолепно беше — възхитих се аз.
	— Великолепно — повтори той. — Само това ли ще кажеш? По дяволите, това е най-хубавото произведение, което съм създавал! — Той ме мушна под коженото си палто и започна да ме разкопчава.
	— Трябва да се измъкваме оттук — възпротивих се аз. — Някой сигурно е чул, ще дойде полицията, те патрулират в този парк.
	— Хайде де — примоли се той и не можах да му откажа, очевидно за него беше много важно. Любихме се в палтото му, движейки се като сеизмографски писец и се ослушвахме за сирените на полицейските коли, но те не дойдоха.
	— Ти си за милиони — каза той. — Никой не би направил това. Мисля, че съм влюбен в теб. — Би трябвало да се изсмея иронично, но не го направих. Признавам, че го целунах с благодарност.
	Той беше малко разочарован, че съобщението за експлозията не се появи на първа страница. Първия ден във вестниците дори нямаше нищо, но на втория той откри малък параграф в „Стар“:
C>
#	ТАЙНСТВЕНА ЕКСПЛОЗИЯ В ХАЙ ПАРК

	В сряда полицията бе озадачена от малък взрив, извършен очевидно с динамит. Ранени няма, макар че канализацията на един намиращ се в парка ресторант е била временно прекъсната. Очевидна причина за експлозията няма; вероятно се касае за вандализъм.
C$
	Кралския таралеж беше омаян от това съобщение, което ми прочете на глас няколко пъти.
	— Няма очевидна причина — ликуваше той. — Фантастично!
	Той занесе изрезката в едно фотоателие, за да я преснимат и увеличат, сложи я в дървена рамка, купена от „Инвалидите“, и я окачи до кралицата.
	Седмици наред след експлозията Марлийн, Дон и останалите смятаха, че непрекъснато местя динамита с един сиво-син шевролет от 1968 година. Междувременно те обсъждаха взрива. Не как да го извършат — дотам не успяха да стигнат. Не стигнаха дори до карти и стратегия. Заседнаха на равнището на чистата теория: дали са избрали правилно обекта? Наистина това ще бъде националистичен акт, но е ли достатъчно националистичен и ако е така, ще помогне ли на народа? Дон твърдеше, че е необходимо някакво решително действие; иначе щяха да ги надхитрят. В уводните статии на вестниците бяха започнали да се появяват идеи, които те смятаха за свои собствени, а и проучванията на института „Галъп“ показваха завъртане в тяхна посока. Те гледаха на тези развития с тревога: неподходящи хора взимаха революцията в свои ръце.
	Нямах нищо против да разхождам техния въображаем динамит из града. Това ми даваше прекрасната възможност да излизам, когато си искам.
	„Време е да преместя динамита“ — заявявах весело и Артър си мълчеше. Всъщност дори се гордееше с мен. „Трябва да признаеш, че е храбра“ — казваше Сам. Те смятаха, че съм много хладнокръвна.
	Повечето пъти отивах при Кралския таралеж. Но нещо бе започнало да се променя. Дантелената покривка, с която танцувах валс, ставаше отново изпокъсана дантелена покривка. Вече не си струваше да понасям болката от черните ботинки с остри върхове. Мотелите станаха мотели, пътуванията само ме изморяваха и притесняваха. Стърджис продължаваше да ме праща на посещения в Съдбъри, в Уиндзор и все по-трудно ми беше да се справя с интервютата.
	След такива преживявания се връщах в мотела, изпирах бельото и чорапогащника си в мивката на банята, търках ги в хавлиените кърпи и ги простирах на закачалките от гардероба. На сутринта те никога не бяха напълно изсъхнали, но аз ги обличах, изпитвайки неприятното чувство от лепкавия им допир с кожата ми. Все едно че се обличах в помещение със замърсен от други хора въздух. В това време Кралския таралеж седеше на ръба на кревата, бял и кльощав като корен, и ми задаваше въпроси:
	— Как го прави той?
	— Кой?
	— Ти знаеш кой, Артър. Колко често се…
	— Чък, това не е твоя работа.
	— Моя работа е — каза той.
	Не се захвана за името; все по-малко се държеше като Кралския таралеж и все повече като Чък.
	— Аз не ти задавам такива въпроси за твоите приятелки.
	— Аз ги измислих — заяви начумерено. — Само ти ме интересуваш. Само ти си, друга няма.
	— Тогава кой оставя тиквениците?
	— Майка ми — каза той.
	Знаех, че лъже. Той бе живял винаги в своята собствена неписана биография, но сега започваше да възприема настоящето като минало, обвито в лека носталгия. От всеки ресторант, в който ядяхме, той излизаше с въздишка и с прощален поглед; говореше за неща, които бяхме правили преди седмица, като че ли бяха снимки от отдавна забравен албум. Запомняше всеки мой жест, балсамираше всяка моя целувка, като че ли събираше спомени. Чувствах се като предмет, от който се интересуват колекционери. „Още не съм умряла — казах му веднъж — защо ме гледаш така?“
	Това беше едно от неговите състояния. Друг път беше открито враждебен към мен. Започна да проявява болезнен интерес към това, което пишеха във вестниците не за него, което не беше и много, а за мен. Изрязваше материалите и ги използваше, за да ме ругае.
	— Тук пише, че представляваш предизвикателство спрямо мъжкото „АЗ“.
	— Каква глупост — отговарях.
	— Но ти наистина си предизвикателство към мъжкото „АЗ“.
	— О, престани. Да съм предизвикала някого?
	— Тук пише, че си опасна.
	— Какво, по дяволите, искаш да кажеш? — питах. Знаех, че съм се държала твърде мило с него целия следобед.
	— Ти мачкаш самочувствието на околните, без да го разбираш — заяви той. — Ти си емоционално непохватна.
	— Ако смяташ да водим такъв разговор, облечи се, ако обичаш — казах аз. Долната ми устна трепереше; не можех да водя спорове с гол мъж.
	— Разбираш ли сега какво искам да кажа? — попита той. — Казваш ми какво да правя. Заплашваш ме.
	— Не те заплашвам.
	— Ако не ме заплашваш, защо викаш?
	Разплаках се. Той ме прегърна, аз го прегърнах, ронейки сълзи като сираче, като от лук, като насолен гол охлюв.
	— Прощавай — каза той. — Все едно — нямам мъжко „АЗ“. Вероятно по същността си съм двуутробно.
	— Мислех, че няма да се задълбочаваме — казах, подсмърчайки.
	— Няма, няма. Но да видим какво ще стане, като се задълбочим. Потиснат съм просто, защото вали и нямам никакви пари.
	— Да отидем да си купим пържено пиле — предложих, бършейки носа си. Но той не беше гладен.
	Когато пристигнах един дъждовен следобед в склада, той ме чакаше, издокаран с наметалото и една връзка, която не бях виждала — тъмночервена, с изрисувана на нея русалка, която беше купил от „Инвалидите“. Грабна ме през кръста и ме завъртя; очите му блестяха.
	— Какво има? — попитах, когато дойдох на себе си. — Какво ти става?
	— Изненада — заяви той и ме заведе до леглото: на него лежеше една наистина смешна, плоска като палачинка шапка от петдесетте години, с перо и воал.
	— Къде я намери? — попитах аз, чудейки се какво ли пак му е влязло в главата. Петдесетте години не спадаха към любимите му периоди.
	— Това е шапката, с която ще заминеш — заяви той. — Открих я в „Сали Ан“. Осемдесет и девет цента.
	— Но за какво ми е?
	— За да заминеш, разбира се — продължи все още въодушевено той. — Помислих си, че можем, нали разбираш, да заминем заедно. Да избягаме.
	— Ти си полудял. Къде ще отидем?
	— Какво ще кажеш за Бъфало? Разсмях се, но после видях, че той е сериозен.
	— Много мило от твоя страна — казах аз. — Но ти знаеш, че не мога да го направя.
	Той искаше да напусна Артър и да се преместя да живея при него. Всъщност ставаше въпрос за това и накрая го призна. Седнахме един до друг на леглото, вторачени в пода.
	— Искам да живея нормално с теб — заяви той.
	— Мисля, че няма да можем — казах аз. — Готвя отвратително, загарям яденетата.
	— Искам, когато сутрин се събуждам, да закусвам с теб и да чета „Глоуб анд Мейл“.
	— Бих могла да идвам за закуска — предложих аз. — За късна закуска.
	— Искам да ти реша косата.
	Заподсмърчах. Веднъж му бях казала, че Артър обича да ми реши косата; по-точно обичаше.
	— С какво ме превъзхожда той?
	Не знаех. Но не исках да му позволя да развали нещата, не исках да посивее и да надебелее, да се обърка като всички останали. Нима всеки Хийтклиф беше предрешен Линтън*? Какво исках аз — приключение или сигурност и кое от двете щеше да ми предложи всеки от тях? Може би нито единият, нито другият бе в състояние да ги предложи, и двамата очакваха тези неща от мен, но аз отново бях под изискванията им. Кралския таралеж лежеше, сложил глава на корема ми, в очакване на отговора.
	[* Герои от романа „Брулени хълмове“ от Емили Броите. — Б.пр.]
	— Не зная — казах аз. — Не става въпрос за това.
	Той се изправи.
	— Това ти е грешката, ти нямаш мотиви. Известно ли ти е колко е опасно това? Ти си като автобус, пълен с деца, останали без контрол.
	— Не искам да бъда такава — отвърнах аз и за компенсация му купих флакон с витамини „По един на ден“, чифт чорапи и почистих от праха препарираните животни. Дори му дадох лисицата си, онази, която беше на леля Лу. Това беше истински подарък: тя ми беше скъпа. Навремето би го зарадвала, но сега дори не я погледна.
	— Можеш поне да му кажеш за нас — подхвърли той. — Понякога мисля, че се срамуваш от мен.
	Тук обаче бях непоколебима.
	— Не мога. Това ще развали всичко. Обичам те.
	— Страх те е да рискуваш с мен — продължи той мрачно. — Разбирам. Признавам, че сега не съм нещо голямо, но помисли за скритите ми възможности.
	— Обичам те такъв, какъвто си — казах аз, но той не можеше да ми повярва. Не че не го обичах. Обичах го по свой начин, но знаех, че не бих могла да живея с него. За него реалността и илюзията бяха едно и също, което значеше, че за него реалността не съществуваше. Но за мен пък би означавало, че илюзията не съществува и от това положение изход нямаше.
	Когато на другия ден излизах от товарния асансьор, попаднах на засада. Там стоеше Кралския таралеж, но вече не беше Кралски таралеж. Беше подстриган късо и без брада. Седеше по средата на помещението без наметало, без бастун, без ръкавици; беше само по джинси и фланелка с надпис „Хонда“. Беше просто Чък Бруър; дали под брадата е бил винаги такъв? Изглеждаше като ограбен.
	— Боже мой! — почти изпищях аз. — Защо си направил това?
	— Убих го — заяви той. — Край с него, свършен е.
	Започнах да плача. „О, тези ги забравих“ — каза той и смъкна снимката на кралицата, после афиша със съобщението за експлозията и ги хвърли върху купчината с костюмите му.
	— А с животните ти какво ще стане? — попитах го глупаво.
	— Ще ги изхвърля. Сега вече нямам нужда от тях.
	Гледах го вторачено в брадичката; не я бях виждала досега.
	— Сега ще се преместиш ли тук? — попита той. — Не е казано, че ще бъде тук, можем да си намерим къща.
	Това бе ужасно. Той бе помислил, че ако се преобрази в нещо подобно на Артър, може да заеме мястото му; и така бе убил онази част от себе си, която обичах. Почти не знаех как да успокоя онова, което бе останало. Без брадата той приличаше на младши счетоводител.
	Мразех се заради тези си мисли. Чувствах се като чудовище, огромно, тромаво, непоправимо тъпо чудовище. Как можех да се притеснявам за брадичката му в такъв момент? Прегърнах го. Не можех да направя това, което искаше. Всичко се бе объркало.
	— Зная, че няма да го направиш — каза той, освобождавайки се от прегръдката ми. — Ами, според мен, остава само едно нещо. Какво ще кажеш за едно двойно самоубийство? Или пък мога да те застрелям и да скоча от „Торонто доминиън сентър“ с тялото ти в ръце? — Той успя да се усмихне, но не можеше да ме заблуди. Говореше напълно сериозно.


>>	Глава 27

	Товарният асансьор слизаше бавно. Представих си как Кралския таралеж прескача по три стъпала наведнъж, хвърляйки от себе си дрехите, за да ме пресрещне долу чисто гол; но когато вратата се отвори със скърцане, той не беше там. Тичах цели три преки до „Златното пиле от Кентъки“, вмъкнах се вътре и си поръчах семейна порция. После се прибрах с такси у дома. Ще кажа всичко, ще плача. Ще бъда опростена, никога вече няма да правя такова нещо, само Артър да се смили и да ми възвърне сигурността.
	Изкачих стълбите и задъхана отворих широко вратата. Готова бях за тази сцена. Нямаше да бъде само признание, а и обвинение: защо Артър ме е тласнал към това, предложил ли е нещо като разрешение, не трябва ли да обсъждаме взаимоотношенията си, за да разберем с какво сме сбъркали? По някаква сложна и вероятно садистична лична причина той ми е позволил да се забъркам със склонен към убийства маниак и е време да научи за това. Не исках много, само да бъда обичана. Толкова ли ужасно беше, или невъзможно, нима имаше нещо ненормално в мен?
	Артър гледаше телевизия. Седеше с гръб към мен и изглеждаше безпомощен. Забелязах, че има нужда от подстригване, и ми стана болно. Той беше като дете, вярваше и се доверяваше на всичко. Какво правех?
	— Артър — казах аз — трябва да говоря с теб.
	Той отговори, без да се обръща:
	— Можеш ли да почакаш, докато свърши?
	Седнах на пода до стола му и отворих семейната порция. Предложих му я мълчаливо. „Как можеш да ядеш тоя американски боклук?“ — попита той, но взе една предна част и започна да дъвче. Гледаше олимпийския шампионат по фигурно пързаляне за двойки; преди гледаше само новините, но сега поемаше всичко — комедии на ситуацията, хокейни мачове, полицейски серии, разговори. Телевизорът правеше вертикална чупка по средата на екрана, така че участниците в разговорите имаха по четири ръце като индийски богове и богини, а сцените с преследванията от полицейските серии бяха обърнати с главата надолу и се получаваха по две групи ченгета и две банди крадци; но Артър не искаше да го оправи заради парите. Казваше, че познавал някой, който можел да свърши тази работа.
	Австрийските кънкьори бяха с дълги бели ръкави, жената — с тъмно трико, плъзгаха се в пълен синхрон с невероятна скорост назад по ринга. И двамата имаха по четири крака. Те се обърнаха, девойката излетя нагоре, задържа се, после увисна надолу, двуглава, а мъжът я държеше с една ръка. Тя падна. „Подхлъзна се с десния крак“ — съобщи коментаторът и двамата се събориха на леда, размножени от телевизора. Станаха и продължиха изпълнението си, но вече не беше същото. Канадската двойка също падна, макар че в началото бяха стремителни.
	Дебелата жена също излезе на леда. Не можах нищо да направя. Това бе един от най-важните моменти в живота ми, трябваше да не й позволявам да се появява, но тя излезе, облечена в розов костюм, с диадема от лебедови пера. С нея беше най-слабият мъж в света. Тя се усмихна на тълпата, но никой не отвърна на усмивката й, те не вярваха на очите си, защото тя се носеше по ледената пързалката с изключителна грация, въртейки се като пумпал на тънките си крака, после слабият мъж я вдигна и я подхвърли и тя полетя нагоре, нагоре и увисна там… тайната й беше в това, че макар и толкова огромна, тя бе много лека, бе куха като балон с хелий и трябваше да я връзват за кревата, иначе би отлетяла. Цяла нощ тя се мъчеше във въжетата…
	„Искам да ти съобщя нещо“ — реших да кажа аз по време на рекламата. Но Артър ровеше из семейната порция, търсейки някое неизядено парче, пръстите му бяха мазни и на брадичката му се беше залепило влакънце пилешко месо. Махнах го нежно. Това бе беззащитен миг: как си позволявах да го наруша? Артър се нуждаеше от достойнството си.
	Известна фигуристка възхваляваше качествата на маргарина неубедително, с поглед, прикован върху текста за подсказване. После състезанието започна отново. Дебелата жена беше отново там, поклащайки се на тавана. Американските състезатели преминаваха в долната част на екрана като стоножки, но никой не им обърна внимание. Всички гледаха огромния розов балон, който се клатеше грозно над главите им… Дебелата жена поритваше слабо с кънките си; бедрата й и огромна част от бута й бяха на показ. Беше наистина възмутително. „Отидоха да вземат харпун“ — обади се коментаторът. Те щяха да я застрелят най-хладнокръвно, щяха да я спукат, въпреки че сега бе започнала да пее…
	_Защо правя това?_ — помислих аз. — _С мен някой отнася ли се така?_
	— Отивам да спя — казах на Артър.
	Не можех да действам, не можех дори да мисля нормално; всеки момент Кралския таралеж можеше да започне да блъска по вратата или да изкрещи по телефона някакви страшни думи в мига, преди да скочи, и аз бях парализирана, не можех да направя нищо. Можех само да чакам удара на брадвата, но познавайки го, предположих, че нямаше да бъде брадва, а гумена пуйка от някой магазин за забавни игри; или пък страшна експлозия. Той нямаше чувство за мярка. Руснаците отново спечелиха първенството.
	На следващата сутрин телефонът започна да звъни. Никакъв глас не се обади, нищо, макар че три пъти казах „ало“. Някой дишаше и после затвори. Знаех, че сигурно е той, но бях учудена от липсата на изобретателност. За втори път се звъня в шест и за трети — в девет. На другия ден получих писмо от него или поне така предположих.
	На бял лист бе нарисувана смъртта с коса и с главни букви пишеше: „МОГА ЛИ ДА ТАНЦУВАМ ТОЗИ ВАЛС С ВАС?“. Буквите на думите бяха изрязани от страниците на телефонен указател; смъртта — от списание. Смачках листа и го хвърлих на боклука. Явно бързо се бе заловил за работа, но аз нямаше да му дам възможността да разбере, че ме притеснява.
	Това, което всъщност очаквах, беше анонимно писмо до Артър. Започнах да следя пощата му, макар че за това трябваше да ставам рано и да слизам долу навреме, за да я взимам веднага след като я пуснат. Размишлявах над пликовете и ако съдържанието им не се подразбираше, ги прибирах, за да ги отворя по-късно на пара. Върших това в продължение на пет дни, но нищо не се случи. Телефонните позвънявания продължаваха. Не зная дали не се обаждаха и на Артър; ако беше така, той си мълчеше.
	Всичко зависеше от това дали Кралския таралеж иска да се върна при него — в такъв случай нямаше да съобщи на Артър — дали се готви да ме убие, в което се съмнявах, или просто е решен да си отмъсти. Хрумна ми да се обадя и да го попитам; би могъл да ми каже истината, ако го улуча в подходящ момент. Не трябваше никога да му давам такава власт, властта да опропасти живота ми; все пак той не беше напълно унищожен, нещо би могло да се спаси. Намекнах пред Артър, че ще ни подейства добре да се преместим в друг град.
	На шестия ден получих ново писмо. Адресът бе написан на машина; марка нямаше, трябва да е било пуснато на ръка. Вътре отново имаше текст с изрязани от списание букви: „ОТВОРИ ВРАТАТА“. Чаках половин час и я отворих. На прага лежеше мъртъв таралеж, промушен от стрела. На картончето, закрепено на стрелата, пишеше: ДЖОУН.
	— О, господи! — простенах аз. Ако го бяха намерили хазаинът или Артър, щеше да се вдигне голяма врява или най-малкото щях да бъда подложена на инквизиция. Трябваше бързо да се отърва от него. Беше голям таралеж с доста рани и вече започваше да се разлага. Изтеглих го отстрани на площадката и го скрих между хортензиите, надявайки се, че никой от съседите не гледа. После се качих горе, взех една зелена найлонова торба с надпис „Колко съм щастлив“, набутах в нея таралежа и успях да го сложа в кофата за боклук, определена за наемателите. Представих си как Кралския таралеж размразява едно по едно всичките си животни и ги оставя на стъпалата пред нас. Той имаше много, щяха да стигнат за седмици наред.
	Почувствах, че прекалява. Следобедът отидох до една телефонна кабина и му се обадих.
	— Чък, ти ли си? — попитах аз, когато отговори.
	— Кой е? — каза той. — Мирна?
	— Знаеш много добре, че не е Мирна, ако съществува такава. Джоун е и искам да ти кажа, че според мен това съвсем не е смешно.
	— За какво говориш? — попита той.
	В гласа му наистина звучеше изненада.
	— Ти знаеш — продължих аз. — Става въпрос за писъмцата ти. Предполагам, че ти се е видяло много умно да изрязваш буквите от телефонния указател, за да не позная, че си ти.
	— Не съм изрязвал — каза той. — За какви писъмца говориш? Никога нищо не съм ти изпращал.
	— Какво ще кажеш за онова _нещо_, което си оставил тази сутрин на стълбите? Сигурно и то не принадлежи към твоите скъпоценни смазани животни.
	— За какво говориш? Сигурно си полудяла. Нищо не съм оставял.
	— Би могъл също да престанеш да звъниш и да дишаш в слушалката.
	— Кълна се пред бога, че не съм ти звънял нито един път. Нима някой ти се обажда?
	Почувствах се сразена. Ако ме лъжеше, това означаваше, че ще продължи. Ако не е той, тогава кой може да бъде?
	— Чък, признай си.
	— Мисля, че те помолих да не ме наричаш така — каза той хладно. — Не съм ти направил нищо. Защо да го правя? Каза ми, че е свършено. Окей, тогава ти бях бесен, но после се размислих и след като казваш, че е свършено, свършено е. Ти ме познаваш — днес съм тук, утре ме няма. Дошла си, отишла си си. Защо да се измъчвам?
	Стана ми болно, че приема нещата така спокойно.
	— Значи, за теб съм била само това?
	— Виж какво, ти си отиде, не аз. Ако не искаш да живееш с мен, какво мислиш, че ще направя? Да си мушна главата във фурната ли?
	— Може да съм сгрешила, може би трябва да поговорим отново.
	— Защо да удължаваме агонията? — попита той. — Освен това не съм сам.
	Затвори. Треснах слушалката и заблъсках пластинката за връщане на парите; реших, че трябва непременно да си получа обратно монетата, телефонът ми го дължеше. Но не получих никакво обезщетение от черния апарат.
	Върнах се тичешком вкъщи, заключих се в спалнята, извадих пишещата машина и затворих очи. Висок мъж с наметало, точно това ми трябваше. През цялото време, докато бях с Кралския таралеж, не бях написала нито дума. Дали затова сега моите създания изглеждаха по-реални от друг път, по-близо до мен, заредени с по-голяма енергия, отколкото им давах?
	Но нищо не излизаше; не можех да спра времето, не можех да се изолирам от това, което ме заобикаляше.
	През нощта телефонът звъня пак, а на другия ден пристигна нова бележка: „ЕЛА В ДОМА НА ПОКОЙНИЦИТЕ“ и към това бе залепена рисунка на паяк. На по-другия ден на стъпалата имаше мъртва сойка. През нощта ми се счу, че някой се катери по задните стълби.
	Започнах да се двоумя дали да вдигам слушалката. Реших, че може би трябва да си купя от онези пронизителни свирки, които обикновено се използват срещу хората, говорещи мръсотии по телефона. Веднъж, преди да разбера, че е Сам, изкрещях в слушалката: „Престанете“. Не изпитвах точно страх; все още възприемах всичко като една твърде дълга, груба шега, а Кралския таралеж — защото все още бях убедена, че е той — вероятно гледаше на това като на произведение на изкуството. Може би ме снимаше, когато отварях вратата и намирах неговите вонящи символични подаръчета, може би щеше да покаже снимките в някоя изложба. Помислих си дори дали да не отида до склада и да се опитам да поговоря сериозно с него.
	Телефонът иззвъня. Оставих го да звъни три пъти, после се обадих, подготвена за дишането и дори може би за заплашителен смях.
	— Ало — казах аз.
	— Джоун Делакоър? — беше мъжки глас, плътен и някак си особен.
	— Да — отговорих като автомат, преди да имам време да реагирам на факта, че използват моминското ми име. Сега всички ме наричаха Джоун Фостър.
	— Джоун. Най-после те открих.
	— Кой е? — попитах аз.
	— Не можеш ли да познаеш? — запита срамежливо гласът. (Сега ми се стори познат.) — Тук е твоят приятел Мейвис. — Последва закачлив смях.
	— Пол — казах аз. — Боже мой.
	— Четох за теб във вестниците — продължи Пол, без да се смути от слисването ми. — Познах те по снимката, макар че в действителност си по-хубава. Толкова се радвам за успеха ти, сега вече няма защо да пишеш романи на ужаса, ти си истинска писателка. Четох книгата ти. Обещаваща е, според мен, за първа книга от жена.
	Чух как зад мен влиза Артър, трябваше да се отърва от Пол, но не исках да го обиждам.
	— Пол, трябва да те видя. Бих искала да те видя.
	— Това е и моето желание — заяви Пол. — Знам един добър ресторант…
	На другия ден се срещнахме там и обядвахме заедно. Ресторантът се казваше „При Зердо“. Преди в Торонто нямаше ресторанти с подобни имена, но сега бяха много. Само Пол може да избере ресторант, чието име звучи като помпа за почистване на канали, помислих аз, отваряйки вратата. Помещението бе тясно и полутъмно, върху масите имаше покривки на квадрати и лампи във формата на свещници. Изкуствена лоза украсяваше стените. В дъното на стаята имаше вратичка, облепена с тапет като тухли, и на нея висяха медни тигани… Метрдотелът се устреми към мен, нисък и пъргав мъж, сложил под мишница картата за менюто, обградена със златна ивица.
	— Джон — казах аз неволно. Можех да позная тези меки мустаци навсякъде.
	— Извинете, мадам — отговори той. — Аз се казвам Зердо.
	Пол вече вървеше към мен. Той целуна тържествено ръката ми и ме поведе с лека тъга към масата. Не заговори, когато седнахме, а ме гледаше укорително зад очилата си, които сега, както забелязах, бяха оцветени: бледолила.
	— Някога ресторантът се наричаше „Ела, хапни“. — Не му казах, че съм работила като касиерка, но там зад касата седеше моята двойничка — едра жена с коса, прибрана на кок, облечена с черна рокля, която разкриваше вълнообразните й ръце, но не и бюста й. Една от моите някогашни възможности за бъдещето, съвсем реална; несъмнено това бе мисис Зердо. В този момент й завиждах.
	— Джоун — каза Пол — защо избяга от мен? — Той бе извадил пластмасовата роза от вазата и я въртеше между пръстите си, очевидно, без да разбира, че не е истинска. Какъв подходящ отговор можех да му дам?
	— Така стана по-добре — казах аз.
	— Не, Джоун — отговори тъжно той. — Не е вярно. Ти знаеш, че те обичах. Исках да се оженя за теб, след като поотраснеш; възнамерявах и трябваше да ти го кажа. А ти взе, че избяга. Причини ми много мъка.
	Макар че говореше така, не му вярвах напълно. Забелязах костюма му — беше много по-скъп от онези, които можеше да си позволи навремето; а освен това излъчваше непозната преди увереност. Озлобеният, опърпан аристократ бе избледнял; върху него личеше отпечатъкът на бизнесмена.
	Зердо се появи с листа за вината. Той се държеше почтително към Пол, който даде поръчката безупречно. Пол извади кутия „Голоаз“, предложи ми цигара и сложи своята в цигарето си, което бе ново и разкошно.
	— Радвам се, че те открих — каза Пол, когато отпивахме от рибената чорба. — Сега трябва да помислим какво ще правим, тъй като виждам, че ти си омъжена.
	— Пол — смених темата аз — сега тук ли живееш? Да не си се преместил в Канада?
	— Не, но идвам често. По работа. От шест години не работя в банката. Занимавам се с друго. Аз съм — той се поколеба — вносител.
	— Какво внасяш?
	— Много неща — отговори неопределено той. — Дърворезба, шахове и кутии за цигари от Чехословакия; дрехи от Индия, сега те са на мода, и от Мексико. Полезно е да знаеш много езици. Не ги говоря всичките, но нещо винаги може да се уреди. — Явно не искаше да се разпростира много. Спомних си за пистолета. Имаше ли някаква издутина под ръката му, възможно ли беше да носи портупей? Една след друга бързо ми минаха през главата мисли за хероин, опиум, атомни оръжия, бижута и държавни тайни.
	Докато ядяхме мусаката, говорихме за незначителни неща.
	— Четох във вестника, че съпругът ти е нещо като комунист — заяви той, когато стигнахме до баклавата. — Джоун, как можа да се омъжиш за такъв човек?
	— Той не е точно комунист — отговорих аз. — Трудно ми е да ти обясня, но тук нещата са различни. Още повече че тук това не означава нищо, смята се като нещо достойно за уважение. Те не правят нищо; просто се събират и говорят много, нещо като теософи.
	— Приказките са опасни — каза мрачно Пол. — Всички такива неща започват с приказки. Те умеят да говорят. Бедното дете, така ли те накара да се омъжиш за него? Той те е зашеметил.
	— Не — отрекох аз — не беше така.
	Но Пол бе убеден.
	— Виждам, че си много нещастна — продължи той.
	Това беше напълно вярно и не го отрекох. Всъщност изпитвах удоволствие от това усещане за съчувствие, сякаш бях загърната с топли хавлиени кърпи. Очаквах, че Пол ще ми се сърди, но той беше толкова мил. Изпих още една чаша вино и Пол поръча коняк.
	— Можеш да ми вярваш — каза той, галейки ме по ръката. — Ти беше дете, сама не се познаваше. Сега си жена. Ще оставиш този човек, ще се разведеш, ще бъдем щастливи.
	— Пол, не мога да го напусна — казах аз. Носталгични чувства замъглиха погледа ми. Нима това бе моята загубена любов, моят спасител? Очите ми се напълниха със сълзи, а също и носът ми. Избърсах се със салфетката. Всеки момент щях наистина да се разплача.
	Пол стисна зъби.
	— Няма да те пусне. Разбирам — заключи той. — Такива са те. Ако му кажеш, че обичаш мен, тогава ще те пусне… Но аз имам приятели. Ако се наложи, ще те открадна.
	— Не — прекъснах го аз. — Пол, ти не трябва да вършиш такова нещо. Опасно е. Още повече че тук хората не вършат такива неща.
	Пол ме потупа по ръката.
	— Не се безпокой — каза той. — Зная какво правя. Ще чакам и после, когато дойде моментът, ще нанеса удара. — Очите му блестяха; това бе предизвикателство, той искаше да победи.
	Не можех да му кажа, че не искам да ме краде. Това би било много грубо и болезнено за него.
	— Виж какво, не трябва да казваш на никого, че си се срещал с мен. И не трябва да звъниш… Пол, ти ли ми се обаждаше преди, без да казваш нищо?
	— Може би един път съм звънял — отговори той. — Помислих, че съм сгрешил номера. — Значи, не е бил той.
	Станахме. Той взе ръката ми.
	— Пишеш ли още от името на Мейвис Куилп? — спомних си аз. — Предполагам, че вече не ти се налага?
	— Продължавам да пиша за отмора — каза Пол. — Действа успокоително на ума след напрегнатия трудов ден. — Той спря за миг и мушна ръка в един от вътрешните си джобове. — Ето, нося ти подарък. Ти си нещо специално. Други хора в живота ми няма, никой друг не би се заинтересувал. Но зная, че на теб ще ти хареса.
	Той ми подаде книгата. „Сестрата от арктическата експедиция“ — пишеше на корицата. От Мейвис Куилп. С порозовели бузи медицинската сестра се усмихваше очарователно изпод ореола на голямата качулка на анорака си.
	— О, Пол — казах аз. — Благодаря ти много. — Трогнах се, колкото и да е смешно; заприлича ми на финала от филма за кита, той бе толкова тъжен, толкова доверчив и отчаян, възможност за утеха нямаше. Хвърлих се на врата му и избухнах в сълзи.
	Сега я свърших, мислех аз, докато хълцах леко приведена на рамото му. Одеколонът му за бръснене беше „Хай Карате“ и аз се разплаках още по-силно. Как можех да се измъкна? Отново се бях държала твърде насърчително.


>>	Глава 28

	Пол искаше да ми вземе такси. Според него беше задължително да си отида с такси, но аз казах, че предпочитам да се разходя, така че в таксито влезе той. Гледах го как изчезва сред металния блясък на колите на север по Чърч стрийт. После тръгнах към къщи.
	Очите ми все още бяха подути, чувствах се вцепенена и потисната. Желанието на Пол да ме спаси бе галантно, но безполезно, тъй като всяка галантност сега ми изглеждаше безполезна. Освен това не исках да ме спасява той, но нямах смелостта да му го кажа. Ще гладя мрачно боксьорските му шорти и ще ям хайвер в някакво противно скривалище, преструвайки се на щастлива и благодарна; все така мрачна ще избягам отново, оставяйки го наранен и може би този път решен да отмъсти. Някога мислех, че го обичам. Може да е било и така.
	— Обичта и усмивките са магически. Използвайте ги всеки ден във всичко, което правите, и ще видите какви чудеса ще се случат — чуруликаше често Кафявата кукумявка, четейки ни от една книжка. Бях повярвала на тези думи. Аз бях виновна, че не ми се случват чудеса, защото не бях способна на достатъчно обич. Сега ми се виждаше, че мога да сменя думата „обич“ с името на някоя мебелна паста, без да осквернявам смисъла на тази максима. Обичта беше просто оръжие, усмивките също бяха оръжие и двете бяха оръжия за постигане на известни цели. Вълшебство нямаше, само химикали. Почувствах, че не съм обичала истински никого — нито Пол, нито Чък — Кралския таралеж, нито дори Артър. Бях ги излъскала със своята любов и очаквах да заблестят дотолкова, че да виждам собственото си отражение в тях, увеличено и сияещо.
	В този момент ми се струваше невъзможно, че някой може наистина да обича някого, или ако все пак това беше така, че то може да доведе до нещо трайно и хубаво. Любовта беше гонитба на сенки и аз бях сянка за Пол, орисана да лети пред него, мимолетна като облак. Ама че облак, мислех аз и чувствах как краката вече ме болят. Той може би въобще не ме иска, а го мами приключението, мисълта да ме отвлече. В мига, в който щеше да ме има, нямаше да знае какво да прави с мен. Той не можеше да живее с мен преди, не търпеше бъркотията, а годините не ме бяха направили по-прибрана. Аз се различавах от представата му за мен.
	Когато се прибрах у дома, намерих още една анонимна бележка, нещо за ковчези, но почти не я погледнах. Бавно заизкачвах стълбите към апартамента. Имах пришка на единия крак. Надявах се, че Артър ще бъде там, за да изпитам успокоение поне от присъствието на познато тяло; но го нямаше и аз се сетих, че бе казал, че ще бъде на събрание. Жилището бе празно и пусто, както си представях, че би било без него. Ще трябва да свиквам с това, в някой от близките дни Кралския таралеж ще се отегчи от собствената си игра и ще премине в настъпление.
	Отидох в банята, напълних догоре ваната с топла вода, сложих „Витабат“ и се настаних вътре с Мейвис Куилп. Банята винаги ми е служила за убежище, това бе единственото помещение в къщата, във всички къщи, където можех да заключа вратата. Обръщах се сред парата на ваната като морж, а в това време майка ми покашляше дискретно пред вратата, разкъсвана между негодуванието, което обладаваше цялото й същество и което не искаше да признае, и нежеланието й да влиза в подробности.
	— Джоун, какво правиш вътре?
	Дълга пауза.
	— Къпя се.
	— Но ти си вътре от един час. Може и някой друг да иска да използва банята, не мисли само за себе си.
	Покрих се с пяна и се потопих в „Сестрата от арктическата експедиция“. Какво бе накарало Шарън да напусне удобната болница в Англия и да отиде на север, където нямаше никакви условия и красивият доктор й се подсмиваше всеки път, когато изпускаше скалпела? Тя се носеше по леденото поле в шейна, теглена от побеснели кучета, а зад нея тичаше ядосаният доктор. _Спри ги, малка глупачко. — Не мога, не зная как._
	Ясно ми беше какво ще се случи, познавах стила на Пол… Докторът ще разбере колко много я обича едва след като я види с крака, вирнати нагоре, и глава, забита в снега, покрита с кожи, и тогава на свой ред ще трябва да спечели любовта й. С него ще се случи нещастие или с нея, все едно. Чист лед, чист сняг, непорочна целувка.
	Копнеех за простотата на този свят, където щастието бе възможно и мъките ритуални. Защо бях изключена от този непостижим бял рай, където любовта бе окончателна като смъртта, и пропъдена тук, където всичко се променяше?
	Телефонът започна да звъни, но не му обърнах внимание. Нямах намерение да излизам от ваната, оставяйки локвички по пода, за да чуя как някой диша; ще си стоя с Шарън и доктор Хънтър. _Той докосна бузата й, като отметна назад един паднал кичур. Каза й грубо, че трябва да носи косата си прибрана: забравила ли е на какво са я учили?_ Съблазнителните къдрици, масури и кичури винаги играеха роля в книгите на Пол, както и в тези на Милтън. _Шарън се изчерви и се обърна, за да не я види._
	Три четвърти час по-късно, когато хеликоптерът със спасения ескимос се приземяваше (всеки момент щеше да дойде обяснението и прегръдката) и водата бе изстинала за втори път, ми се чу, че някой ходи в съседната стая. Ослушах се, стараейки се да не раздвижа водата: това наистина бяха стъпки, които пресичаха хола към спалнята.
	Замръзнах във ваната; вцепених се от страх. Лежах там като гигантска ледена шушулка; представих си изнасилвачи, владеещи добре ножа, от чиито зъби капе кръв, подлудели от наркотик и жадни за смърт взломаджии, извратени типове, които щяха да ме нарежат на парчета и да ги разнесат из кофите за боклук. Банята нямаше прозорец. Може би, ако не вдигам шум, той просто ще вземе каквото може, което нямаше да бъде много, и ще си отиде, както е дошъл. Можех да се закълна, че сложих резето на прозореца, който излизаше към задното стълбище. Невъзможно беше да е влязъл и през вратата — тя скърцаше толкова силно, че щях да чуя.
	Бавно се измъкнах от ваната. Не отворих канала, защото щеше да изклокочи. Постлах изтривалката, клекнах на нея и погледнах през ключалката. Отначало не виждах нищо. Тайнственият посетител беше в спалнята, извън полезрението ми. Почаках и той излезе. Лицето му бе извърнато на другата страна, но беше нисък и ми се видя познат.
	Реших, че е Пол. Не си представях, че ще се появи така скоро. Чу се шум от ровене, някакво мърморене: какво ли правеше? Би трябвало да ме търси, а не да разглежда. Гардеробът ми. Поиска ми се да извикам: „За бога, Пол, аз съм тук“. Завих тялото си с хавлиена кърпа; трябваше да изляза и да поговоря сериозно с него, да му се извиня, да му кажа, че съжалявам, но ме е разбрал погрешно, щастлива съм с мъжа си и миналото си е минало. Едва ли щеше да ме отвлече след това. После ще станем стари приятели.
	Отключих вратата и тръгнах боса към спалнята.
	— Пол — казах аз. — Искам…
	Мъжът се обърна и видях, че не е Пол. Беше Фрейзър Бюканън в сакото си от туид с кожени кръпки на лактите и модерно поло плюс чифт черни ръкавици. Той бе тършувал из чекмеджетата на бюрото ми и от усърдието и поведението му бе очевидно, че не за първи път прави такова нещо.
	— Какво търсите тук? — изкрещях му аз.
	Бях го стреснала, но се съвзе бързо. Оголи зъби като хваната натясно чинчила.
	— Разследвам — отговори много хладнокръвно. Очевидно не го залавяха за първи път.
	— Мога да се обадя да ви арестуват — казах аз.
	Вероятно видът ми не е бил изпълнен с твърде голямо достойнство: придържах хавлията на гърба си.
	— Работата е там, че зная много повече за вас, отколкото предполагате. Зная неща, които сигурно ще предпочетете да запазите в тайна. Само между двама ни.
	Какво ли е разбрал? На кого ще каже? _Артър_, помислих аз. _Артър ще разбере._ Моите скрити „аз“, двойственият ми живот — те бяха недостойни. Не можех да допусна това да се случи.
	— Какво? — успях да попитам аз. — За какво говорите?
	— Мисля, че ме разбирате много добре, мисис Фостър. Или може би трябва да кажа Мис Делакоър, мис Луиза К. Делакоър, авторка на „Заплаха за любовта“ и други.
	Значи, бе успял да стигне до чекмеджето ми за бельо.
	— Чел съм доста от вашите книги — продължи той — макар че тогава не знаех, че са ваши. Не са лоши за този вид литература. Но някак си не вървят с „Ясновидката“, нали? Създава се погрешна представа. Не вярвам, че почитателките ви от Движението на жените ще се зарадват много, когато чуят новината, макар че има хора, за които ще бъде забавно. Да не говорим за „Бейсайдско знаме“. Снимките ви са наистина прекрасни. Кажете, как успяхте да се отървете от това свръхтегло?
	— Какво искате? — попитах аз.
	— Зависи — отсече той — от това, което можете да предложите. В замяна, така да се каже.
	— Чакайте да се облека — казах аз — и ще поговорим.
	— Предпочитам да ви гледам така — отговори Фрейзър Бюканън.
	Вбесена бях, но и изплашена. Той бе открил най-малко две от тайните ми самоличности. В онзи момент бях така объркана, че не можех да си спомня имам ли и други. Ако не бях станала героиня на културния фронт, нямаше да има толкова голямо значение, макар че не можех да преживея мисълта, че Артър би могъл да научи за предишния ми живот като жена балон. Ако той съобщи на средствата за масова информация истината за Луиза Делакоър, край на краткия период, в който се отнасяха с мен сериозно. Колкото и неприятен да бе, бях разбрала, че е много по-добре така, отколкото обратното. Бих предпочела да бъда лоша балерина, отколкото безупречен клоун.
	Облякох кадифената роба с цвят на праскова, прибрах косата си нагоре, оставих няколко съблазнителни къдрици на врата си и сложих висящи златни обеци. Сложих си грим, дори и парфюм. Трябваше да се направи нещо с Фрейзър Бюканън, но все още не бях измислила какво. Реших да му се възхищавам. Влизайки във всекидневната, се усмихнах. Той седеше на канапето с ръце на коленете, сякаш чакаше за зъболекар.
	Предложих да излезем да изпием по нещо, тъй като вкъщи нямах нищо (излъгах). Както очаквах, той се съгласи с готовност. Избра бара на журналистите. Надяваше се, че много журналисти ще го видят с мен. Поръчах дюбоне с лед и лимон, а той — двоен скоч. Предложих да платя, но не се съгласи.
	— Знаех също и за историйката ви с онзи мошеник, художника, или беше поет, знае ли го човек какъв е — сподели той, облягайки се на елегантната кръгла масичка, покрита с огледало. — Следих ви.
	Стомахът ме присви. От това се страхувах най-много. Бях толкова внимателна; Чък ли му е казал? Ако е искал наистина да ме нарани, естествено би направил точно това.
	— Всички знаят. Дори и съпругът ми знае — отбелязах достатъчно презрително, за да разбере, че този въпрос не може да бъде включен в преговорите. — Той почти направи изявления в печата. Продаде на един университет два мои списъка за пазаруване, запечатани в плик, кълнейки се, че са любовни писма. Задигна ги от чантата ми. Не знаехте ли това? — Чък често ме заплашваше, че ще продава мои ръкописи — казваше, че трябвало да яде — но доколкото ми бе известно, не го бе правил.
	Лицето на Фрейзър Бюканън заприлича на разкопан земен насип: ако Артър вече знаеше, той не можеше да спечели нищо от заплахите да му каже.
	— Как влязохте? — попитах между другото, за да замажа объркването му. Освен това ме интересуваше: в живота си бях срещала много мошеници любители, но никога професионалист. — Не може да сте влезли през прозореца на задното стълбище.
	— Не — отговори той — от другия до него. Прехвърлих се.
	— Наистина ли? Разстоянието никак не е малко. Предполагам, че вие звъняхте по телефона и мълчахте.
	— Трябваше да се уверя, че ви няма, за да вляза.
	— Но са ви излезли криви сметките — отбелязах аз.
	— Да, ала вие щяхте да разберете рано или късно.
	Обясни, че открил моминското ми име, което никога не се споменаваше в интервютата, като прехвърлил съобщенията за браковете. „Наистина ли сте венчани от някоя си Юнис П. Ревел?“ — попита той. После търсили в гимназиалните годишници, докато ме намерил. Само предполагал, че съм Луиза К. Делакоър и за да го потвърди, имал нужда от доказателства. С Кралския таралеж било най-лесно; мислел също, че това е скритият му коз, но за мое облекчение повярва, че се е излъгал.
	— Бракът не е вече каквото беше — възмути се той. — Преди няколко години такова нещо щеше да ми донесе цяла пачка. Сега всеки си казва всичко. Човек ще помисли, че се надпреварват.
	Попитах го за мъртвите животни и за бележките.
	— За какво да го правя? — учуди се искрено той. — От такава работа процент няма да взема. Аз съм бизнесмен.
	— След като сте ме следили, може да сте видели кой ги оставя. Мармотите и другите.
	— Не работя сутрин, скъпа — обясни той. — Само нощем. Аз съм нощна птица.
	Изпихме по още едно и дойдохме до същността на въпроса.
	— Какво искате? — попитах аз.
	— Много просто — отговори той. — Пари и власт.
	— Много пари нямам и никаква власт.
	Но той не искаше да повярва. Мразеше знаменитостите, потискали го. Независимо от тяхната преходност, според него те всичките имали пари и власт. И не само това, никой от тях не притежавал истински талант или поне не по-голям от този, който имали другите хора. Били се издигнали чрез интриги и мошеничества и затова имало нужда да ги разтоварят от паричките им. Изпитваше особена ненавист към „Ясновидката“ и към моя издател и беше убеден, че съм успяла да публикувам книгата, използвайки женски хитрини.
	— Тоя човек винаги лансира млади неизвестни жени — заяви той на четвъртата чаша. — С големи снимки на задната корица — лицето, вратлето и до цицките. Повечето от тях са пълен провал. Без талант.
	— Би трябвало да се насочите към литературната критика — отбелязах аз.
	— Какво? — учуди се той. — И да се откажа от своята работа? От критиката не се печели достатъчно. — Той нито веднъж не каза думата „изнудване“ и говореше за другите, които бе обработвал, като за свои клиенти.
	— Кои други? — попитах го с широко отворени от възхищение очи. Давах му възможност да се самолюбува.
	Именно тук той сгреши. Извади черния си бележник, с което научих за неговото съществуване.
	— Разбира се, не бих могъл да ви кажа. Това са неща, които хората не би трябвало да знаят — заяви той. — Както никога не бих казал и за вас. Но просто, за да имате представа… — Прочете седем или осем имена, които ми направиха необходимото впечатление. — А ето един — подхвана той. — Човек би помислил, че е невинен като икона. Шест месеца си загубих с него. Но си струваше. Дупенца на момченца, това беше неговата специалност. Не е лошо, ако на човек му харесва. Винаги можем да намерим нещо, стига да сме достатъчно упорити. А сега да се върнем към работата.
	Трябваше да притежавам този бележник. Единствената ми надежда беше да го задържа в бара, докато се напие, и да го измъкна от джоба на сакото му. Видях къде го държи. За съжаление аз също започнах да се понапивам.
	След дълъг и труден разговор, който ставаше все по-бавен и по-увъртян, сложихме точката на двайсет процента от дохода ми. Той каза, че трябва да му изпращам копия от хонорарните си листове, за да бъде сигурен, че не го мамя.
	— Приемете ме като свой литературен посредник — каза той. Имал същата уговорка с няколко други писатели.
	Когато станахме, за да си вървим, сложи дискретно ръка на задника ми.
	— У вас, или у нас? — попита той, залитайки.
	— У вас, разбира се. Не забравяйте, че съм омъжена.
	Бе много по-лесно, отколкото мислех. Спънах го, докато се качвахме по стълбите на неговия луксозен блок, и измъкнах бележника, докато му помагах да стане. Влязох с него в асансьора и изчаках, докато вратата започна да се затваря. Измъкнах се в последния момент и побягнах навън. Паднах веднъж, подгъвът ми се скъса, но не много. Скочих в едно такси и това беше всичко. Безотказно, почти като по телевизията.
	Артър беше вкъщи, когато се върнах. Чувах го как пише на машината в кабинета си — трак-трак-трак. Заключих се в банята, съблякох кадифената рокля и започнах да разглеждам бележника на Фрейзър Бюканън. Подвързия от черна кожа, без име, с позлатени краища. Почеркът — ситен, като следи от хлебарка. Почти не обърнах внимание на доста удивителните открития, които бе записал в него; търсех само това, което се отнасяше до мен.
	Бележникът бе подреден като дневник по дати. Важните данни бяха отбелязани със звездички; останалото бе написано с лъкатушния почерк на Бюканън. Той използваше предимно инициали.
	„Дж. Ф. — «известната» авторка на «Ясновидката». Запознахме се на коктейл, превзети творци. Яка, червена коса, боядисана несъмнено, големи цици; непрекъснато се пъчи. Правеше се на глупава, глупав смях, често гледаше през рамо. Но под всичко това се крие жена, безжалостна с мъжете, веднага го разбрах. Избягва да говори за книгата, трябва да я прелистя. Омъжена за Артър Фостър, който пише във «Възраждане». Надуто леке.“
	И по-късно:
	„Предполагаем доход: ? ? Не е чак толкова много, но може да вземе нещо и от Фостър. Да проверя моминското й име.“
	И по-късно:
	„Ходи с Ч. Б. Това е най-скъпото чукане, което някога ще й се случи. Надниците на греха във вид на месечни вноски ви изпраща, искрено ваша…(?) Хотелски данни. Ако е възможно да се снимат.“
	И още по-късно:
	„(?) Луиза К. Делакоър.“
	Систематично работеше, няма що. Казала ли съм нещо, с което да го обидя? Чудех се. Омраза ли беше всичко това или трезв търгашески цинизъм? Дали наистина съм си пъчила циците онази вечер, или не? Глупав ли бе смехът ми? Усетих, че наистина ме мрази. Чувствах се малко обидена, защото току-що бяхме прекарали приятна вечер.
	Но нямаше значение, след като имах бележника и възнамерявах да го задържа. Несъмнено той ще се опита да си го вземе; ще изпадне в отчаяние, това беше прехраната му. Беше също и улика: с неговия почерк, името му отгоре, отвътре адресът — неопровержима. Учудена бях, че преди това никой не се е опитвал да го открадне. Но може би не е казвал на никого за него.
	Откъснах една страничка, сложих я в плик и го залепих. Ще му я изпратя утре сутринта, подобно на ухото на отвлечена жертва, за да знае, че тефтерчето е у мен. Сложих и една бележка: _Ако нещо се случи с мен, бележникът е в сигурни ръце. Една думичка и го изпращам на полицията_. Задънена улица, помислих си.
	Легнах много преди Артър, но бях будна дълго след като той заспа, опитвайки се да намеря изход от бъркотията, в която се бях заплела. Всеки момент Пол можеше да връхлети, образно казано, със сабя в ръка, осъществявайки някакво пагубно спасение, което щеше да опропасти живота ми. Фрейзър Бюканън ще се опита да си вземе обратно бележника. Ще трябва да помисля за някое сигурно място, където да го скрия — в багажна клетка в метрото или пък можех да си го изпращам непрекъснато по пощата… Не, това не беше сполучливо. Бих могла да си наема сейф в банка.
	Към мен се носеше прокоба, ограждаше ме, някой ми изпращаше абсурдни, но заплашителни писма, звънеше по телефона, дишаше; Фрейзър Бюканън стоеше само зад някои от тези обаждания. Оставяха мъртви животни на стъпалата и ако не беше Кралския таралеж, то бе някой, който знаеше за него. Кой е могъл да разбере? Може би един оставяше животните, друг — бележките, трети звънеше по телефона… но това бе неправдоподобно. Вероятно е един и същи човек — той имаше план, при това доста сложен, който преследваше определена цел…
	После изведнъж разбрах — Артър. Всичко идваше от него. Разбрал е за Кралския таралеж, сигурно го е знаел от известно време. Наблюдавал ме е, без да каже нищо — типично за него. И накрая е взел решение, произнесъл е присъдата си с палеца надолу: смърт. Бях недостойна, трябваше да си ида и това бе неговият план да се освободи от мен.
	Започнах да размислям как е вършил всичко. С анонимните писма е било лесно. Можех да проверя жълтите страници на нашия указател, за да видя дали нещо е изрязано, но едва ли е бил толкова небрежен. Повечето телефонни позвънявания ставаха, когато го нямаше, макар че няколко пъти наистина си беше вкъщи. Но е могъл да намери някой приятел да му помогне. (Кой?) Животни — всеки може да намери мъртви животни. Оставянето им на стъпалата ще е по-трудно, особено след като напоследък започнах да ставам първа. Но е могъл да ги слага през нощта.
	Той е, няма как иначе, намислил е нещо, но не знаех какво. Най-лесното обяснение беше, че е полудял, дълбоко и незабележимо на пръв поглед. Но нямаше нужда да бъде и това. Всички мъже, с които бях имала някакви отношения, притежаваха две „аз“: баща ми — лечител и убиец; мъжът с палтото от туид — мой спасител и вероятно извратен тип; Кралския таралеж и неговият двойник Чък Бруър; дори Пол, за когото винаги съм знаела, че води зловещ втори живот, до който не можех да стигна. Защо Артър да бъде изключение? Знаех, че изпада в различни състояния, но не подозирах съществуването на тази напълно различна страна от личността му; досега. Фактът, че ми е било необходимо толкова много време, за да я открия, ме плашеше още повече.
	Излизаше, че въобще не познавам Артър. А спеше в леглото до мен. Страхувах се, почти ме беше страх да се движа; ами ако се събуди със святкащи очи и се пресегне… През останалата част от нощта го слушах как диша. Дишането му беше спокойно…
	Трябваше да се махна колкото се може по-бързо. Но всеки би могъл да ме открие, ако просто отида на летището и взема първия самолет. Животът ми бе бъркотия, раздърпано гнездо на плъх. Щастлив край нямаше да имам, но исках нещо прилично. Нещо категорично, прерязано като с ножици. Ще трябва да умра. Но за това се нуждая от помощ. На кого мога да се доверя?


>>	Глава 29

	На сутринта изчаках Артър да излезе. После се обадих на Сам.
	— Трябва да те видя — казах — важно е.
	— Какво става? — попита ме той.
	Марлийн бе вдигнала слушалката, а той като че ли още спеше.
	— Не мога да говоря по телефона. — Сам бе убеден, че телефонът му се подслушва от ЦРУ или най-малкото от Конната полиция и може би бе прав. Освен това исках от самото начало да му прозвуча достатъчно параноидно, за да го убедя.
	— Да дойда ли у вас? — попита той разсънен.
	— Не — казах аз. — Ще те чакам след половин час пред „Дома на вратовръзката“ на Блоър стрийт. — Сам живееше в Аникс, знаех, че ще успее, ако побърза. Исках да бърза; така щеше да почувства, че става въпрос за неотложна работа. После затворих тайнствено.
	Бях обмислила много внимателно това, което щях да им разкажа, защото естествено щях да го кажа и на двамата; беше изключено Марлийн да не дойде с него. Както обикновено, за истината не можеше да става и дума. Ако им кажех истината, щяха да сметнат, че не могат да ми помогнат, защото според идеологията им чисто личните проблеми не бяха от голямо значение. Ако можех да говоря с всеки от тях поотделно, щеше да бъде друго, но заедно те бяха един другиму свидетели и потенциални обвинители. Необходими ми бяха истински злодеи, преследващи ме за кауза, която би имала значение за тях. Презирах се малко заради това. Сам, както и повечето членове на групата, беше по същество честен, но по особен начин; докато аз бях по същество неискрена, с оттенък на честност. Нямах друг изход.
	Чаках нервно пред „Дома на вратовръзката“, разглеждайки витрината, и от време на време се обръщах, докато Сам и Марлийн се появиха. Бяха взели такси, което ме обнадежди: обикновено те никога не взимаха такси.
	— Дръжте се естествено — посъветвах ги с тих и тайнствен глас. — Преструвайте се, че се разхождате. — Тръгнахме по улицата в западна посока и аз им казах мястото и времето за истинската среща. — Стори ми се, че видях един от тях на ъгъла — заявих аз. — Не се оставяйте да ви проследят.
	После се разделихме.
	Същият следобед в три и половина се срещнахме в „Рой Роджърс“* — онзи, който се намира на Блоър стрийт, западно от „Йънг“. Поръчах си млечен кейк с ванилия. Сам взе един „Рой“, а Марлийн — „Дейл Евънс“.
	[* Много популярен и известен с подвизите си каубой, чиято съпруга се е казвала Дейл Евънс. Конят, който не отстъпвал по нищо на своя господар, носел името Тригър. — Б.пр.]
	Отнесохме таблите си на една кръгла маса до прозореца от оцветено стъкло, през който се виждаше малък заден двор с огромна реклама за кока-кола — момче и момиче в цветущо здраве, които се гледат очи в очи и смучат със сламки.
	— Избра идеално място — заяви Сам. — Никога няма да се сетят за това заведение.
	— Знаете ли, че тук можете дори да си поръчате и лайно от Тригър? — попита Марлийн.
	— Истинско ли, глупости — изсумтя Сам. — Я колко много ги има наоколо. Това е по-лесно дори, отколкото да се сдобиеш с парченце от божия кръст. Освен това истинският Тригър е отдавна препариран. — Марлийн се умърлуши.
	Опипах долната част на масата, сякаш търсех скрити микрофони. После се наведох към тях.
	— Разбрали са за динамита — съобщих аз.
	Сам не каза нищо. Марлийн започна да си свива цигара. Напоследък бе започнала да си ги свива сама; тютюневите парченца се подаваха и се възпламеняваха, когато палеше, но тя продължаваше да държи смело цигарата в ъгъла на устата си, докато говореше.
	— Кой е разбрал? — попита тя. — Откъде знаеш?
	— Не съм сигурна. Може би е окръжната полиция на Онтарио или Конните; може дори да е ЦРУ. Във всеки случай някой от тоя род. Когато отидох да преместя колата онзи ден, видях двама мъже, които я наблюдаваха. Не се приближих, просто отминах, все едно че нямам нищо общо с нея. Вчера отидох отново и те бяха пак там, или може би други двама. Този път дори не тръгнах по улицата, пресякох и се спуснах по една странична улица.
	— Това означава, че все още не са открили чия е — заяви Марлийн. — Иначе нямаше да си губят времето да следят колата, а теб.
	— _Все още не са_ — наблегнах аз. — Но ще разберат. Ще ме открият вкъщи; когато купувах колата, дадох своя адрес. Хазаинът ще ме опише. Ако ме хванат, ще разберат истинското ми име, ще хванат Артър, ще хванат и вас.
	Сам беше потресен. Въображението му най-сетне се бе раздвижило и евентуалната мисъл за бягство не му се нравеше. Марлийн обаче беше напълно невъзмутима. Очите й се присвиха, отчасти поради дима.
	— Ти мислиш, че са Конните? — попита тя.
	— Ако имаме късмет — отговорих аз. — Ако са те, може и да не ме открият, а и да ме открият, ще има дело. Но ако са другите, ЦРУ или някои още по-опасни, те могат просто, нали ви е ясно, да ни премахнат. Самоубийство или нещастен случай.
	— По дяволите — обади се Сам. — Съжалявам, че те набъркахме в това. Но не може да бъде ЦРУ, ние сме дребни риби.
	— Грешиш — намеси се Марлийн. — Те ненавиждат националистическите организации, те искат да държат нашата страна в _подчинение_.
	— Все пак има нещо добро — казах аз. — Засега могат да стигнат само до жилището ми, поне докато не открият коя съм.
	— По-добре да те измъкнем извън страната — предложи Марлийн.
	— Да — съгласих се аз, може би твърде бързо. — Но не мога просто да се метна на някой самолет. Ако изчезна, те ще продължат да търсят, докато ме намерят. Мисля, че трябва да ги доведем до задънена улица.
	— Какво имаш предвид? — попита Сам.
	Известно време мислих.
	— Ами смятам, че би трябвало да инсценираме смъртта ми. Така, като почнат да душат, ще разберат, че съм умряла и с това ще се свърши. Фактически нищо не свързва другите с колата и динамита. Ще я оставим там, където е, и нека си блъскат главите.
	Моята идея им направи силно впечатление и ние започнахме да обсъждаме начините и средствата. Сам предложи мнима автомобилна катастрофа с напълно обезобразено тяло. Той гледаше много телевизия.
	— Откъде ще вземем тялото? — попита Марлийн и с това се приключи.
	Сам просветна отново.
	— Хей… какво ще кажете за бъчва вар и вътре твоите зъби? Нищо не потвърждава по-категорично самоличността на човека от зъбите му. При самолетни катастрофи идентифицират жертвите по този начин. Ще помислят, че останалата част от теб е разядена.
	— Откъде ще вземем тия мои зъби? — попитах.
	— Ще ги извадиш всичките — отсече Сам, леко обиден от отрицателната ми реакция. — Ще си сложиш изкуствени, и без друго те са по-хигиенични.
	— Не. Ще измъчват зъболекаря и той ще им каже всичко. Може да се съглася за един-два зъба — отстъпих аз.
	Сам се намръщи.
	— Ако си сериозна, трябва да действаме както трябва.
	— Нуждая се от нещо изискано — заявих аз. — Какво ще кажете за това? — Извадих от чантата си изрезка от вестник. Беше за една жена, която се удавила в езерото Онтарио, много просто, без приумици. Потънала като камък и въобще не намерили тялото. Не направила никакъв опит да хване пояса, който й хвърлили. Това е един от редките случаи, пишеше вестникът, когато са разследвани причините за смъртта и е издаден смъртен акт без наличието на трупа. Понякога изрязвах такива съобщения от вестника, смятайки, че могат да ми послужат при различни сюжети. За щастие бях запазила това.
	— Но това е вече правено — възпротиви се Сам.
	— Няма да обърнат внимание — успокоих го. — Поне така се надявам. Във всеки случай това е единственият ми шанс.
	— Ами Артър? — попита Марлийн. — Не трябва ли да му кажем?
	— В никакъв случай — заявих. — Знаете, че Артър не умее да се преструва. Полицията несъмнено ще го разпита и ако той знае, че наистина съм жива, или ще се държи толкова неестествено, че ще разберат, че нещо не е наред, или ще бъде толкова спокоен и сдържан, че ще се усъмнят в самия него. Той няма да убеди никого. Можем да му кажем по-късно, след като всичко е свършило. Зная, че е жестоко, но това е единственият начин. — Няколко пъти наблегнах на този момент; последното нещо, което исках, бе Артър да тръгне по дирите ми.
	Най-накрая те се съгласиха. Всъщност бяха поласкани, че според мен са способни да действат много по-убедително от Артър.
	— Само не прекалявайте със скръбта — посъветвах ги аз. — Известно чувство за вина, но не прекалена скръб.
	Казаха, че трябва да се снабдя с фалшиви документи, за да напусна страната, но аз обясних, че един мой приятел ще се погрижи за това и колкото по-малко знаеха, толкова по-добре. Радвах се, че съм запазила в изправност паспорта и картата за самоличност на името на Луиза К. Делакоър.
	Марлийн заяви, че трябвало да отиде на едно събрание, а Сам ме изпрати до метрото. Нещо го тревожеше. Най-сетне проговори:
	— Джоун, сигурна ли си за онези мъже? Сигурна ли си, че са наблюдавали?
	— Да, защо?
	— Те не са толкова загубени. Ако са разбрали от два дни, да са те открили досега.
	— Сам — казах аз — не мога да бъда напълно сигурна. Може да е така, може и да греша. Но това не е единствената причина, заради която искам да се махна.
	— Какво още има?
	— Обещаваш ли, че няма да кажеш на Марлийн? — Той обеща. — Шантажират ме.
	— Шегуваш се — каза Сам. — За какво?
	Исках да му кажа, щях да му кажа, но после размислих.
	— Не политически — обясних аз. — Става въпрос за нещо лично.
	Сам не настоя за подробности; знаеше кога да спре.
	— Аз също съм подложен на изнудване — каза той. — От Марлийн. Тя иска да каже на Дон за нас.
	— Сам, необходимо ли е и тя да идва?
	— Да — каза той. — Имаме нужда от двама свидетели. Освен това ще излъже страхотно полицията. Страхотна лъжкиня е.
	— Сам, много си добър, щом правиш това за мен — казах аз. Осъзнавах вече, че искам твърде много. — Ако наистина загазите, ще се върна и ще ви измъкна под гаранция.
	Той ми стисна успокоително ръката:
	— Ще стане като по часовник, ще видиш.
	Не му казах за другите неща — за умрелите животни, телефонните обаждания и писмата. Щеше да стане много сложно. Нито споменах за подозренията си спрямо Артър. Сам познаваше Артър отдавна и нямаше да повярва, че е способен на такива неща. Щеше да помисли, че си измислям.


	Злополуката щеше да стане след два дни, при положение че времето се задържи хубаво. Междувременно се подготвих. Най-напред купих полата и блузата, с които щях да пътувам в самолета, за да не ме е виждал никой с такива дрехи. Отидох до летището с метрото и с автобус и си купих билет за Рим, използвайки името Луиза К. Делакоър. Казах, че заминавам на почивка за един месец. Купих розовия шал с конните полицаи и черните очила, преоблякох се в тоалетната с новите дрехи, вързах шала на главата си и взех под наем от „Хърц“ кола — яркочервен „Датсун“. Казах, че ще го върна на летището след два дни. После влязох отново в дамската тоалетна, сложих си отново старите дрехи и потеглих с колата.
	Паркирах в пряката до нашето жилище, уверих се, че Артър не е вкъщи, измъкнах от бюфета един стар куфар и сложих в него най-необходимото. Опаковах куфара като пакет и го занесох до колата, където го прибрах в багажника.
	На другата сутрин казах на Артър, че ме боли главата и ще полежа малко. Помолих го да ми даде аспирин и чаша вода. Очаквах, че ще излезе колкото се може по-бързо — не му беше приятно, когато боледувах — но за мое учудване той се застоя, донесе ми чаша чай и попита дали може да ми помогне с нещо. Трогнах се: може би съм го преценила неправилно, може би трябва да му кажа всичко, все още не е късно… Но би могъл да се държи така, защото е усетил, че съм намислила нещо. Припомних му за статията, която трябваше да допише за „Възраждане“, и той излезе.
	Скочих от леглото, облякох една прилична рокля и напъхах фланелката и джинсите в огромната си чанта. Заради Артър бях вече закъсняла с три четвърти час… Подкарах колата на изток, излязох от града и продължих покрай брега на Онтарио, търсейки място, където ще мога да доплувам, без да се натъкна на скала или на тълпа от хора. Намерих една плажна ивица с храсталаци и няколко масички за пикник, върху които нямаше нищо. Надявах се, че ще си останат така; сигурна бях, защото беше работен ден в началото на юни и семейните попълзновения по брега все още не бяха започнали. Ще оставя тук колата и по-късно ще дойда отново. Дърветата ще ме прикриват, докато изплувам до брега.
	Отидох с колата до най-близкия телефон, който беше пред една бензиностанция, и извиках такси, обяснявайки, че колата ми се е развалила и закъснявам за среща в града. Описах мястото и казах, че ще стоя до един червен „Датсун“. Върнах се на плажчето, заключих колата с куфара в багажника и билета и документите на Луиза К. в жабката и зарових ключовете на колата в пясъка под предното дясно колело. Когато таксито пристигна, отидох с него до хотел „Роял Йорк“, слязох на долния етаж в тоалетната, облякох фланелката и джинсите, наблъсках роклята, с която бях, в чантата и излязох от страничната врата. Товарният пристан се намираше през няколко улици. Сам и Марлийн бяха вече там.
	— Проследиха ли те? — попита Марлийн.
	— Мисля, че не — отговорих аз. Повторихме отново това, което щяха да разкажат на Артър: срещнали ме случайно на улицата и изведнъж сме решили да отидем до острова и да се разходим с платноходка. Решихме, че е по-добре с платноходка, отколкото с кану: от нея беше по-лесно да се падне, защото с кану трябваше всичките да се обърнем в езерото, а аз им казах, че няма никакъв смисъл и те да се мокрят.
	Взехме ферибота до острова. Марлийн носеше фотоапарат; смяташе, че трябва да има документ, който да показва колко съм щастлива и безгрижна, и така аз се снимах със Сам, после с Марлийн, облегната на перилото на ферибота, захилена като глупачка.
	След като пристигнахме на острова, тръгнахме напред-назад покрай лодките, които се даваха под наем, опитвайки се да преценим как ще предизвикаме най-малко подозрение. Избрахме най-невзрачния собственик и без всякакви затруднения получихме лодка срещу пет долара в аванс и останалите, когато я върнем. Беше доста малка и човекът каза, че фактически била само за двама, но щял да ни я даде, ако не напускаме пристанището.
	— Знаете как да я управлявате — изрече той по-скоро като твърдение, отколкото като въпрос.
	— Разбира се — отговорих бързо аз.
	Човекът се върна в кабинката си и ние останахме сами с лодката. Сам започна да я отвързва чевръсто от пристана. Качихме се и потеглихме към пристанището на Торонто, където уверено кръжаха и други платноходки с опънати бели криле.
	— Сега какво? — запитах аз.
	— Сега просто ще развием платната — отговори Сам.
	Той взе да развързва различни въжета и да ги дърпа насам-натам, докато едно платно започна плахо да се издига по мачтата.
	— Ти нали можеш да управляваш платната? — попитах го аз.
	— Разбира се. По летните лагери все това правех.
	— Кога е било това? — обади се Марлийн.
	— Ами спомням си основните правила — заяви Сам отбранително — но ако предпочиташ ти да се занимаеш…
	— За първи път в живота си се качвам на платноходка — отбеляза Марлийн с онази ненавист, която жените пазят за мъжете, заловени в опит да демонстрират нещо, което не умеят. В този момент се движехме бързо към един ферибот.
	— Може би е по-добре да се върнем и да вземем кану — предложих аз.
	— Не можем — призна Сам — не знам как.
	Най-накрая Марлийн застана на румпела, Сам и аз лазехме напред-назад, въртяхме утлегара и се опитвахме да държим под контрол въжетата, които на свой ред някак си контролираха платната. Това има известен ефект, но настроението ми се бе развалило. Защо скалъпих този долнопробен и преди всичко мелодраматичен сценарий, който наистина можеше да завърши със смъртта ни? Междувременно вече се клатушкахме през пристанището покрай насипния път, който като че ли се строеше от натрупан на купища боклук, към езерото. След като установихме някакъв контрол върху лодката, аз приклекнах, извадих пудриерата си с огледалцето й започнах да покривам лицето си с тъмносини сенки за очи. Това беше предложение на Марлийн, по този начин бялото ми лице щеше да се различава трудно от брега. По тази причина бях облякла джинсите и синята фланелка.
	Извън пристанището беше по-ветровито и вълните станаха съвсем истински. Вятърът ни носеше бързо на изток. Лицето ми беше вече достатъчно синьо и аз следях брега, който изглеждаше доста по-различен откъм водата, опитвайки се да си спомня къде съм оставила колата.
	— Влязохме много навътре — извиках към Сам — не можеш ли да ни изкараш по към брега. Можех да плувам, но не издържах дълго. Нямах никакво желание да се нося по гръб километър и половина.
	Марлийн ми подаде бинокъла на Дон, който се беше сетила да вземе — не е забравила на какво са я учили в Браунис. Бе донесла всичко, с изключение на сигнални знаменца. Огледах брега с него и видях барчето и масите за пикник, а, да, и колата, от които се отдалечавахме с голяма скорост.
	— Ей там е, зад нас — сочейки, извиках на Сам. — Как ще се върнем?
	— Въже — изкрещя Сам, втурвайки се към едно от въжетата.
	— Какво?
	— Ще трябва да поема румпела — извика той и запълзя към нас.
	— О, боже, сетих се нещо — каза Марлийн или по-точно изкрещя, защото иначе не можехме да се чуваме от вятъра и вълните, които изглеждаха вече доста страховити. Бяха покрити с пенести ивици и се плискаха в лодката.
	— Какво?
	— Дон… всички вестници ще пишат за това и той ще разбере, че сме били заедно.
	— Кажи му, че сега сте просто приятели! — изкрещях аз.
	— Няма да мине — заяви Марлийн, доволна, че това, което искаше да разкрие, ще излезе на бял свят без никаква намеса от нейна страна; и в отчаянието или радостта си тя пусна румпела. Лодката се олюля, платното падна, Сам се присви, утлегарът ме удари в кръста и ме изхвърли от лодката.
	Не го очаквах и устата ми се напълни с непречистената езерна вода, докато потъвах. Беше много по-студена, отколкото предполагах, и миришеше на мърша и употребявани пеленки. Изплувах на повърхността задавена, останала без дъх.
	Сам бе свалил платната и лодката се полюшваше несигурно малко по-нататък. Марлийн викаше „О, боже мой“ съвсем истински, като че ли наистина бях паднала от лодката и се давех. Тя протегна ръце към мен, накланяйки се опасно, и извика: „Ела тук, Джоун!“, но Сам я хвана.
	Не можех да се покатеря обратно в лодката и да го направя отново както трябваше; налагаше се да плувам от това място. Гмурнах се леко и се опитах да изплувам под лодката, както бяхме запланували. Трябваше да изляза от другата й страна, където не се виждах от брега, в случай че някой гледаше, и този ход се налагаше, тъй като на една от масичките за пикник съзрях някакво семейство. При втория опит успях, но Марлийн и Сам все още гледаха от страната, от която бях изчезнала: те, изглежда, бяха забравили целия ни план. Свалих бинокъла от врата си — тежеше ми — и се опитах да го хвърля обратно в лодката, но не успях. Той потъна завинаги. После си спомних за роклята, която беше в чантата ми, оставена на носа.
	— Роклята ми — изкрещях аз — да не забравите да я заровите! — но вятърът ги беше отнесъл надолу и не ме чуха. Опитваха се да установят отново контрол над лодката.
	Изплюх още езерна вода и се отпуснах колкото се може по-правилно на гръб; ако имаше нещо, което умеех да правя, това беше да се отпущам на гръб. Насочих се към брега, ритайки с крака под водата. Надявах се, че се нося, без да се виждам много откъм пясъчната ивица, подпомагана от вълните, които понякога ме заливаха. Сгрешихме, но не беше толкова лошо. Дори така изглеждаше по-добре, отколкото ако бях скочила просто от лодката. Гледах синьото небе с носещите се бели облаци и обмислях следващия ход.
	За щастие излязох на брега на място, което не се виждаше от масите за пикник. Те бяха закрити от храсталаците. Намирах се на по-малко от петстотин метра от мястото, където трябваше да бъда. Измъкнах се на брега и останах да лежа, за да си поема дъх, а около мен се въртяха портокалови кори, миризма на мърша и подозрителни кафяви бучки, които вълните всмукваха и пак изхвърляха. Косата ми беше пълна с пясък и малки водорасли. Когато реших, че е време, зашляпах колкото се може по-тихичко и се свих зад храстите. Знаех, че колата ми е от другата им страна, но там беше и семейството, дошло на пикник. Беше рисковано да се приближа, за да ги наблюдавам, но чувах как децата хленчат и баща им мърмори.
	Останах притаена в шубраците най-малко половин час, цялата мокра и трепереща, като се пазех от отровния бръшлян, съхнещите купчини човешки изпражнения и гниещата тоалетна хартия, смачканите опаковки от сандвичи, парченцата от салами и стари лимонадени бутилки, и се чудех дали онези ще стоят цял ден и ако е така, дали няма да изпусна самолета. Най-сетне чух, че запалиха мотора и гумите изскриптяха по едрия пясък.
	Изчаках да се отдалечат, после отидох до колата, изрових ключовете, извадих куфара от багажника и на задната седалка се преоблякох в полата и блузата, връзвайки мократа си коса с шала с конните полицаи. Погледнах се в огледалцето на колата; лицето ми изглеждаше поразително, почти като на удавница. Изтрих сините сенки с лигнинена кърпичка и я хвърлих в храстите. Изстисках джинсите и фланелката, навих ги на топка, набутах ги в зелената найлонова торба „Колко съм щастлив“, която бях купила за целта, и я прибрах на дъното на куфара. Потегляйки, зърнах Марлийн и Сам; бяха вдигнали наново платното, но не бяха успели да се обърнат обратно и се носеха стремително към Кингстън.
	Успях да стигна до летището, върнах колата и се качих на самолета двайсет минути по-рано. Най-лошото беше, докато чаках самолета да отлети; не можех да повярвам напълно, че не са ме проследили. Но бях в безопасност.


>	Част пета

>>	Глава 30

	Каква цена платих за безопасността си, питах се аз. Седях на балкона по бельо, покрита с хавлиени кърпи, потях се на слънцето насред нищото. Отвъдният бряг не беше никакъв рай, а преддверие на ада. Сега разбирах защо мъртвите се връщат да гледат живите: Отвъдният бряг беше скучен. Нямаше с кого да говориш и какво да правиш.
	„Може би наистина съм се удавила“ — мислех си и всичко това — часовете, прекарани в самолета — там гледах „Младият Уинстън“ без слушалки — колата под наем от „Хърц“, жилището ми, пътуването до Рим, за да купя боята за коса — е някаква шега, скроена от задгробния живот. Известно време след смъртта душата витае около тялото, защото е объркана или поне така казваха спиритистите. В такъв случай би трябвало да се нося някъде над омазнената повърхност на Онтарио, малко на изток от остров Торонто, освен ако теченията не са ме отнесли някъде другаде. Или пък са ме извадили, установили са самоличността ми и сега лежа в общата зала в моргата; или пък са ме нарязали за резервни части и гледах тази панорама, защото някое друго тяло е получило моите очи. Животът ми не се разкри пред мен така, както трябваше, но и това щеше да стане, за мен същественото винаги настъпваше по-късно.
	„Научете се да живеете в настоящето, приемайте живота какъвто е“ — съветваха наръчниците „Как да мислим по-добре“. Ами ако настоящето беше неясно, а животът, който щеше да дойде — блато? Чувствах се откъсната от света: желанието да изпратя бележки в шишета или другояче, растеше всеки ден. _Все още съм жива. Седя тук, от дни не съм зървала кораб. Омръзна ми да говоря на местната флора и фауна и на мравките. Моля, спасете ме._ Бях тук сред красивия южен пейзаж, ветрецът носеше очарованията на миналото, но през цялото време в мозъка ми бе запечатана моята страна, като метална пластинка, забравена след някаква операция; или по-точно като едно от онези топчета, от които изникват ярки изкуствени цветя, щом се пуснат в купа с вода. Ако загубя контрол над себе си, ще полудея. Нямаше никакъв смисъл да се опитвам да се измъкна, бях ги довела всичките със себе си, все още чувах гласовете им, идващи като от далечна, но разгневена тълпа. Твърде късно беше да пренареждам мебелите, не можех да ги изгоня.
	Къде беше новият живот, какво стана с представите, че морето ще ми бъде до коленете? Нямаше го, а старият живот продължаваше без мен, стоях като в клетка на моя балкон, чакайки промяната. Ще трябва да си измисля хоби, реших аз, да шия покривки от разноцветни парченца, да отглеждам растения, да събирам марки. Трябва да се отпусна и да бъда туристка, жадна туристка, която щрака снимки и си избира любовници с розови найлонови връзки и обувки с остри върхове. Исках да се разтоваря, да се потопя в атмосферата, да легна и да приемам щуротиите на живота като плодове от дърво, но някак не можех да го направя. Чаках нещо да се случи, чаках следващия поврат на събитията (кръг? спирала?). През целия си живот се бях заплитала в машинации.
	Питах се дали Артър е получил вече картичката ми. Ще дойде ли при мен, ще започнем ли отново, ще има ли ново начало, нов живот? Или все още се сърди, дали наистина той беше онзи… Може би не трябваше да му пращам картичката. От друга страна, той би могъл просто да я скъса, да пренебрегне призива ми за спасение.
	Облегнах се на стола и затворих очи. Там на прага стоеше продавачът на зеленчуци и естествено ръцете му бяха пълни със зеленчуци: огромни тиквички, ангинари, лук, домати. Усмихна ми се, втурнах се към него, той за малко не ме смаза с мургавите си ръце, по пода потече доматен сок и ние се сгромолясахме сред размазаните тиквички, сякаш се любехме в салата, хрупкава и мека едновременно. Но нямаше да стане така, той щеше да се появи на прага и вместо да се затичам към него, аз щях да се сетя за долните си дрехи, метнати на облегалката на стола. „Извинете ме за момент, трябва да прибера тези неща.“ Какво ще си помисли за мен? Ще се разтичам из стаята, ще събирам, ще прибирам. „Искате ли чаша чай?“ Недоумение. Усмивката му ще изчезне. Всъщност за какво го поканих тук? А освен това ще разкаже на цялото село, мъжете ще се подхилват и ще се промъкват около къщата ми нощем, децата ще хвърлят камъни.
	Седнах изправена в пластмасовия стол и отворих очи. Нямаше никакъв смисъл, бях неспокойна като бълха в затворен съд, тревогата преследваше дори и сексуалните ми илюзии. Пиеше ми се, но бях свършила чинцаното. А децата бяха започнали вече да ме замерват с камъни; вчера един едва не ме улучи.
	Станах и тръгнах безцелно из апартамента. Все още не си бях създала никакви навици и все по-безсмислено ми се виждаше да правя нещо в определени часове. Отидох в кухнята, хвърляйки след себе си хавлиените кърпи. Гладна бях, но нямаше нищо за ядене, освен малко макарони на фурна, започнали вече да изсъхват, и китка пожълтял магданоз в чаша с вода на рамката на прозореца. Хубаво нещо са хладилниците. Макар че подтикват към разточителство, те създават илюзията, че винаги ще има утре, че в тях можеш да съхраняваш някои неща вечно… Защо ли досега социолозите не са се занимавали с тях? Вероятно хората, които притежават хладилници, възприемат живота по-различно от тези, които ги нямат. За храната хладилникът е това, което е банката за парите… Докато тези мисли се прокрадваха в главата ми, започнах да усещам, че цял живот съм се движила по допирателната.
	Забелязах, че с мравките става нещо нередно. Погледнах в чинийката със захарната вода: бях забравила да досипя вода и разтворът се беше сгъстил до сироп. Някои от мравките похапваха от края, но други се бяха престрашили, бяха тръгнали по повърхността и сега се намираха в капан, като праисторически тигри, попаднали в насмолени ями. Сега те бяха мъртви или съвсем слабо помръдваха антените си. Опитах се да спася тези, които все още даваха признаци на живот, като ги измъкнах с кибритена клечка и ги оставих отстрани на чинийката; но беше почти безполезно, те бяха безнадеждно залепнали. Никога не съм можела да се грижа за животните. _SOS_, написах аз със захарната вода. _Направете нещо._
	Върнах се обратно в стаята, за да облека един робсак. Вече нямах нужда от шала с розовите полицаи: боядисах си косата на другия ден, след като се върнах от Рим, и сега беше кафеникава като кал. Не притежаваше обещания блясък. В действителност беше отвратителна. Защо не си купих перука? Знаех защо, държат много топло, щях да си сваря главата. Но една хубава перука щеше да изглежда много по-добре от боядисаната коса.
	Тръгнах нагоре по хълма към пазарния площад. Пътят бе осеян с листовки; може би имаше избори, почти всеки ден чувах как разни камиони, снабдени с високоговорители, пухтят нагоре към площада, предавайки приятни мелодии и лозунги. Аз оставах страничен наблюдател, бях чужденка, а имаше и нещо друго, нещо нередно. Вървях през коридор от враждебни погледи, старите, облечени в черно жени, с крака като суджуци, вече не отвръщаха на моето _buongiorno_, дори не ми кимаха, гледаха втренчено през мен или обръщаха очи настрани. Една от тях закри очите на малкото момиченце, което седеше до нея, и го прекръсти. Какво бях сторила, какво табу бях престъпила?
	Отидох към месарницата и се мушнах през разноцветните найлонови лентички, които покриваха входа като морски водорасли. Месарят и жена му бяха спокойна двойка, и двамата кръгли като кнедли, загърнати в големи бели престилки и изцапани с кръв. Таблите в остъкления щанд не демонстрираха изобилие, както в месарските магазини в Торонто. Това, което се предлагаше, бе доста оскъдно: няколко парченца говеждо с вид на телешко, някой и друг самотен орган: дроб, сърце, един-два бъбрека; три или четири овални меса, които вероятно бяха тестиси. Обикновено месарят и жена му показваха, предлагаха, говореха неразбираеми неща, като през цялото време сияеха.
	Но днес не сияеха. Когато видяха, че влизам, лицата им замръзнаха, погледите им ме следяха зорко. Въобразявах ли си, или наистина, изглежда, се страхуваха малко от мен? Не ми помагаха, както обикновено, с терминологията, и аз бях принудена да соча. Макар че купих пет малки квадратни парчета говеждо, тънки като хартия — разточително количество, те не се смилиха. И не можах дори да ги попитам с какво съм ги обидила или може би изплашила. Не знаех думите.
	В хлебарницата, в бакалницата, на лавката за зеленчуци парите изтичаха от поизпразненото ми портмоне и навсякъде бе същото, нещо се беше случило. Престъпление ли бях извършила? Почти нямах смелост да отида в пощата, защото знаех, че полицаите ще бъдат там. Нищо не съм направила, казах си аз, трябва да е някакво недоразумение. По-късно ще се изясни. Ще попитам мистър Витрони.
	— Делакоър — извиках аз храбро в пощата. У жената зад гишето не се забелязваше никаква промяна, тъй като тя никога не се държеше приятелски. Безмълвно ми подаде дебел плик. Амбалажна хартия с шрифта на пишещата машина на Сам.
	Навън го скъсах. Беше натъпкан с изрезки от вестници, подредени грижливо, най-старата най-отгоре. Имаше и бележка от Сам, написана на машина. „Поздравления. Смъртта те издигна в култ.“ Прехвърлих бързо изрезките. СМЪРТТА НА ПИСАТЕЛКАТА — ПРЕДПОЛОЖЕНИЯ ЗА САМОУБИЙСТВО. ЗАПОЧНАТО РАЗСЛЕДВАНЕ, пишеше на най-горната и така нататък. Някои отпечатваха снимката от корицата на „Ясновидката“, други — захилените фотоси, които Марлийн направи в деня на смъртта ми. Много думи бяха изписани за болезнената ми напрегнатост, за погледа ми на обречена, за депресивните състояния, в които очевидно изпадах (нищо не се споменаваше обаче за Кралския таралеж, нито за Луиза К. Делакоър… Фрейзър Бюканън пазеше мълчание). Продажбите на „Ясновидката“ растяха; всеки некрофил в страната беше хукнал да си я купи.
	Бях тласната в редиците на онези, очевидно десетки на брой нещастнички, които бяха убити от прекалено много думи. И ето сега лежах на дъното на лодката на смъртта, там, където някога копнеех да бъда, името ми бе написано на носа й и се носех по речните извивки. Няколко от статиите завършваха с поука: човек може да пее и да танцува или да бъде щастлив, но не и двете. Може и да бяха прави — може да стоите години в кулата, да тъчете, да гледате в огледалото, но стига само един поглед през прозореца към истинския живот и с това се свършва. Проклятие, орис. Почувствах, че макар и да не бях извършила самоубийство, може би е трябвало да го направя. С техните думи това изглеждаше толкова правдоподобно.
	Следващата ми мисъл беше: сега вече не мога да се върна. Срещу мен се изправяха всичките тези хора, които хвърляха думи като цветя върху ковчег, получаваха обичайния си хонорар за това и съвсем не се шегуваха. Ако оживея, ако се върна и заявя, че всичко е било измама, какво ли щяха да направят? Ще им зашлевя шамар, ще ме намразят завинаги и ще превърнат живота ми в кошмар. Жените особено ще ме гонят до дупка, нищо не може да се сравни с яростта на измамени почитателки на култа към смъртта. Все едно да се появи Джеймс Дийн, трийсет години по-стар и с шкембе, или Мерилин Монро да тръгне по Йънг стрийт с ролки на главата, надебеляла с двайсет и пет килограма. Всички, които скърбяха и помнеха моята ефирна красота, щяха да се объркат много, ако се материализирам в плът. Ще трябва да остана погребана на сигурно място на Отвъдния бряг, може би завинаги. Всъщност смъртта ми ставаше доста доходна за твърде много хора, така че сигурно щяха да ме пречукат, да ме циментират и да ме потопят в пристанището на Торонто в мига, в който си подадях муцуната над водата.
	Какво стана с моята спретната, тиха и добре обмислена смърт при нещастен случай? На бял свят излезли показания — чии?, как? — че не съм паднала, а съм скочила. Вярно беше, че имах намерение да скоча, но в действителност паднах преждевременно. Някакъв репортер успял да се добере до Марлийн, която попрекалила. Казала, че ми хвърлили спасителен пояс, но аз не съм направила никакъв опит да го хвана и съм потънала почти без всякаква борба. Естествено спасителен пояс нямаше и тя не трябваше да го измисля. Но кой е интервюирал баща ми и защо той е казал, че съм много добра плувкиня? Той никога не ме е виждал да плувам. Не плувах лошо. Научих се в гимназията, в часовете по физкултура. Това бе един от спортовете, срещу който нямах нищо против, защото по-голямата част от времето не се виждах. Моят специалитет беше отпускането на гръб, както и бруст. В кроула не бях много добра.
	Значи, те мислеха, че съм скочила нарочно, че не съм искала спасителния пояс и съм потънала нарочно. Не можех да направя нищо, за да ги опровергая, макар че някакво анонимно лице се обадило и заявило, че не съм човек, който би извършил самоубийство. Обичала съм живота. Самоубийството изобщо не било в стила ми.
	„Ами — помислих си — може би наистина съм искала да умра, иначе нямаше да се преструвам, че го правя.“ Не беше така; преструвах се, че умирам, за да мога да живея, за да започна друг живот. Те извращаваха нещата и това ме ядосваше.
	Закрачих обратно по хълма, носейки покупките. Във вестника бе написано вярно — обичах живота. Защо тогава ми хрумна да извърша това нещо?


>>	Глава 31

	Реших да не обръщам внимание на самоубийството си, тъй като не можех да направя нищо. През следващите три дни се опитах да работя. Седях пред пишещата машина със затворени очи и чаках без всякакви усилия интригата да се развие като на филмова лента пред погледа ми. Но нещо й пречеше, имаше някакви смущения в атмосферата. На няколко пъти успях да измъкна Шарлот от големи премеждия: на два пъти едва не я изнасилиха и един път почти не я убиха (арсеник в пудинга, който предизвика жестоко повръщане). Знаех какво трябваше да стане. Фелисия, разбира се, ще трябва да умре; такава е съдбата на съпругите. Тогава Шарлот на свой ред ще може да стане съпруга. Но най-напред тя ще има още една последна битка с Редмънд и ще го удари с нещо (свещник, маша, камък, какъвто и да е твърд предмет), ще го повали и ще предизвика мозъчна треска с халюцинации. Страданието ще пречисти душата му и желанията му и той ще мълви името й. Тя ще се грижи за него, ще му слага студени компреси и ще разбере колко силно го обича; после той ще дойде на себе си и ще й направи предложение. Това беше едната линия на действие. Но ще има последно покушение срещу нея, Редмънд ще я спаси, след което ще й разкрие колко силно я обича и тя евентуално също може да получи мозъчна треска. Това бяха желаните цели, но ми беше трудно да ги постигна.
	Преди всичко Фелисия все още бе жива и аз като че ли не можех да се отърва от нея. Тя губеше все повече лъчезарната си хубост; под очите й се появяваха кръгове, между веждите — бръчки, на врата си имаше брадавица и лицето й жълтееше. За разлика от нея бузите на Шарлот розовееха, походката й беше пъргава, макар че се страхуваше да върви под балконите заради падащите предмети. Животът в опасност й се отразяваше добре; освен това шестото й чувство подсказваше, че ще бъде възнаградена, че ще получи не само Редмънд, но и смарагдите, семейното сребро, нотариалните актове за земята, прибрани по таваните, ще пренареди мебелите, ще даде дрехите на Фелисия на „Инвалидите“, ще уволни лошите слуги като кочияша Том, ще възнагради добродетелните като мисис Райърсън и въобще ще се развихри. От нея се искаше само да търпи, докато убиецът не сложи ръце на гърлото й.
C>
	Шарлот стоеше на прозореца на библиотеката и гледаше навън. Две фигури, мъжка и женска, се отправиха към лабиринта. Тя се мъчеше да види кои са; не беше любопитна, само любознателна. Това допълваше храбростта й. Чу шум зад себе си и се обърна. Редмънд бе застанал на прага; лявата му вежда беше вдигната. Другата, дясната, стоеше в обичайното си положение, но лявата определено бе вдигната, сякаш я преценяваше, похотливо, безжалостно. Започнаха да я обливат топли вълни, а окото под веждата се плъзна по пламналото й лице като блуждаещ пламък. Можеше ли Редмънд да я оцени, или просто беше изпълнен с животинска сласт?


	В това време Фелисия лежеше сред храстите на лабиринта. Тя знаеше, че лабиринтът е опасен, но този факт сам по себе си я възбуждаше. Полата и комбинезонът й бяха вдигнати до кръста, фишуто й бе раздърпано. Тя се бе любила с Отърли, който лежеше изтощен до нея, сложил лявата си ръка на дясната й гърда, опрял нос в ухото й, сред дългата й червена коса. Редмънд не подозираше — това бе досадно. Фелисия искаше да я заподозре; тогава щеше да си даде сметка, че я е пренебрегвал. Макар че Отърли бе страстен и находчив, той беше малко и глупак. Фелисия въздъхна и седна, отдръпвайки се от ръката, носа и ухото на Отърли.
	Дъхът й спря от почуда. В храсталака имаше дупка и през нея я наблюдаваше нечие око. Под окото се очерта една плъхоподобна усмивка, която се разтвори в безгласен смях.
	— Сигурен съм, че на господаря ще му е интересно да научи за това — заяви злорадо кочияшът Том.
	Не се случваше за първи път и на Фелисия й беше ясно, че ще трябва да го подкупи. Но вече не й се искаше. Тя почти се надяваше, че Редмънд ще я разкрие; тогава най-сетне щеше да разбере докъде са стигнали нещата.
	Същата нощ тя седеше пред тоалетката си, разресваше гъстата си червена, дълга до кръста коса и гледаше образа си в огледалото. Бе освободила камериерката. Беше много тъжна; подозираше, че Редмънд не я обича вече. Ако я обича, тя ще се откаже от сегашния си начин на живот и ще стане отново любяща, добродетелна съпруга. Шарлот ще бъде уволнена, а Фелисия ще сложи край на любовните си истории с аристократите от околността. „Обичаш ли ме?“ — питаше го тя всяка вечер, когато най-сетне той влизаше в стаята, олюлявайки се леко от твърде голямото количество портвайн и мислите по Шарлот, която непрекъснато му убягваше. Фелисия се отъркваше в него като ягуар. Беше само по долна риза. Естествено тя и Редмънд имаха отделни стаи, но той още не беше преустановил нощните си посещения, защото не искаше да разкрие напълно желанието си да се отърве от нея. Освен това изпитваше известно удоволствие да я измъчва с лъжливи надежди.
	— Обичаш ли ме? — питаше го тя; обикновено трябваше да го пита два пъти, защото Редмънд не я чуваше първия път или се преструваше, че не е чул.
	— Разбира се — отговаряше той провлечено с лека досада. Знаеше ризата й, тя не го вълнуваше както някога. Напоследък Фелисия дъхаше на увехнали зюмбюли — миризма, която му напомняше пролетното гниене, изпаренията покрай блатата и която нямаше нищо общо с мекия мирис на отиващата си есен. Той предпочиташе излъчващата се от Шарлот далечна миризма на лавандула.
	— Какво ще правя без теб? — питаше Фелисия с обожание.
	— Ще наследиш много пари — отговаряше развеселен Редмънд. Той се обръщаше към прозореца и повдигнал лявата си вежда, разглеждаше отражението си в стъклото. Недоброжелателният наблюдател би казал, че се упражнява. Той мислеше за Шарлот. Приятно му беше да я кара да се изчервява. Чувстваше се изморен от Фелисия, от целия излишък, който тя носеше със себе си: от фигурата й, избуяла като плевел, от косата й, развихрена като огън, от ума й, който работеше с бързината на раково заболяване. „Въздържай се“, казваше й той неведнъж, но тя не можеше да се въздържа, вилнееше над него като чума, оставяйки го напълно изтощен. Ала Шарлот беше нещо друго — сдържана, особена, с бяло лице и избелени от работа пръсти… хладнокръвието й го интригуваше.
	Или поне така мислеше Фелисия, като се измъчваше и хапеше долната си устна, тази пълна, чувствена устна, която някога Редмънд целуваше. Тази вечер той закъсняваше повече от друг път. Фелисия подсмърчаше и бършеше сълзите със свободната си ръка. Беше твърде разстроена, за да обърне внимание на такива подробности като носната кърпичка. Може би предусещаше, че в края на краищата животът щеше да се нареди в полза на Шарлот и тя самата щеше да бъде отстранена. Една сълза се търкулна по бузата й, от краищата на косите й изскачаха електрически искрици. В огледалото имаше пламъци, имаше вода, тя се взираше в себе си изпод повърхността на река. Страхуваше се от смъртта. Искаше само щастие с мъжа, когото обичаше. Именно това единствено, невъзможно желание бе разрушило живота й; може би е трябвало да се примири със съдбата си, с обичайните лъжи.
C$
	Отворих очи, станах от машината и отидох в кухнята да си направя кафе. Всичко беше погрешно.
	За съчувствие към Фелисия не можеше и да става въпрос, това бе против правилата, щеше напълно да обърка интригата. Имах достатъчно опит, за да го зная. Ако не беше съпруга, а само любовница, можеше да бъде пощадена; но при това положение тя трябваше да умре. Във всичките ми книги съпругите в края на краищата или полудяваха, или умираха, или едното и другото. Но с какво бе заслужила тази участ? Как можех да я принеса в жертва заради Шарлот? С непокътнатото си целомъдрие и изрядност тя започваше да ми омръзва. Действаше ми като власеница, получавах сърбеж от нея, исках да падне в локва, да получи менструални болки, да се поти, да се оригва, да пърди. Дори и ужасите, които преживяваше, бяха стерилни — убийци, чиито лица не се виждаха, коридори, лабиринти, врати, в които влизането бе забранено.
	Може би в новия живот, помислих аз, в живота, който предстоеше, пелерините нямаше да ми правят толкова голямо впечатление и тяхното място щяха да заемат чорапи с дупки, пирони за закачване, телесни миризми и стомашни разстройства. Може би трябва да се опитам да напиша истински роман за някой, който работи в учреждение и има дребни, незадоволителни истории. Но това бе невъзможно, беше против същността ми. Копнеех за щастливи развръзки, имах нужда от чувството за избавление, когато всичко идва на мястото си и аз мога да пръскам радост като оризени зърна над героите си, и да ги оставя да вървят по пътя си в блаженство. Редмънд ще целуне Шарлот така, че очите й ще се извъртят на сто и осемдесет градуса, а след това двамата могат да изчезнат. Кога ще бъдат напълно щастливи, кога собственият ми живот ще ми принадлежи?
	Кафе нямаше и затова си направих чай. След това събрах долните си дрехи от местата, където бяха поникнали — под масата, по облегалките на столовете, и ги сложих в мивката. Започнах да ги търкам с парче груб зелен сапун в червеникавата вода, която имаше лек мирис на желязо, а също и на подземен газ; с всеки изминал ден клозетът работеше по-мудно. Лоша канализация, лоши сънища, може би затова не можех да спя както трябва.
	Изстисках прането; имах усещането, че по него е полепнал пясък. Щипки нямаше и затова го намятах по перилата на балкона. След това се изкъпах, макар че водата беше розова и неприятна като топла кръв. Избърсах се, сложих си последния чист комплект и се увих отново в хавлиените кърпи. Направих си отново чай и излязох на балкона. Седнах на пластмасовия стол, отметнах назад глава, затворих очи под тъмните очила и се опитах да не мисля за нищо. Промиване на мозъка. Откъм долината се носеше монотонен, метален звук, едно момче удряше по метална плоча, за да плаши птиците. Чувствах, че светлината се просмуква в мен; отвътре кожата ми червенееше.
	Чувах как под мен, в основите на къщата, дрехите, които бях закопала, си отглеждаха тяло. То беше почти оформено; ровеше, за да се измъкне навън като огромна сляпа къртица, бавно и болезнено се катереше по хълма към балкона… същество, сътворено от цялата онази плът, която някога беше моя и която трябваше да е отишла някъде. То няма да има черти, ще бъде гладко като картоф, бяло като нишесте, ще прилича на голямо бедро, лицето му ще бъде като гърда без зърно… Това беше Дебелата жена. Тя се издигна във въздуха и се стовари върху мен, както лежах на стола. За миг затрептя наоколо като ектоплазма, като пихтия, моят дух, моят ангел; после кацна и ме погълна. Намирах се в бившето си тяло и не ми достигаше въздух. Предрешена, скрита. Бяла козина ме давеше в носа и устата. Заличена бях.


>>	Глава 32

	_Редмънд крачеше по терасата. Беше нощ, вятърът стенеше в храстите; Редмънд беше в траур. Напрежението бе отминало, чувстваше се спокоен: Фелисия беше мъртва, удави се при нещастен случай, когато я свари, че му изневерява в една лодка на река Папъл със собствения му полубрат. Сега животът му щеше да бъде съвсем различен. С Шарлот бяха решили да се оженят, но понеже се страхуваха от клюки, щяха да го пазят известно време в тайна. Той се загледа нежно в светещия прозорец на стаята й. Щом се оженят, той ще сложи край на предишните си буйства и на меланхолията си и ще се отдаде на дома си. Тя ще свири на пиано и ще му чете вестника, а той ще седи до игривия огън, в чехли, избродирани от собствената й ръка. Ще имат деца, защото след смъртта на брат му, който бе ударен по главата от обръщащата се лодка, той имаше нужда от син, за да го наследи като законния граф Отърли. Нещата наистина се бяха подредили доста добре. Странно защо не можаха да намерят тялото на Фелисия, макар че претърсиха цялото речно дъно._
	_Храсталаците се раздвижиха, една фигура излезе от тях и застана на пътя му. Беше невероятно дебела жена в подгизнала от вода синя кадифена дълга рокля със силно изрязано деколте; гърдите й се надигаха от корсажа като две пълни луни. Мокри червени кичури се увиваха около подпухналото й лице като струйки кръв._
	_— Редмънд, не ме ли познаваш? — попита жената и той с ужас позна гласа на Фелисия._
	_— О — възкликна той напълно неискрено — наистина се радвам, че не си се удавила. Но къде беше през последните два месеца?_
	_Тя не обърна внимание на въпроса му._
	_— Целуни ме — каза тя страстно. — Не знаеш колко много ми липсваше._
	_Той едва се докосна до лепкавото й побеляло чело. Косата й миришеше на водорасли, петрол, гниещи храни и мърша. Той изтри тайно устните си в ръкава на ризата си. Надеждата гаснеше в сърцето му като догаряща свещ: какво ще прави сега?_
	_Забеляза с погнуса, че жената, която се нарече Фелисия, бе започнала да разкопчава роклята си; пръстите й припряно шареха по телените копчета._
	_— Спомняш ли си, когато се оженихме, обичахме да се измъкваме тук нощем и да се прегръщаме на пълнолуние? — прошепна тя и го погледна подканящо с превзета усмивка, която бавно се превърна в сърцераздирателна гримаса, защото видя отвращението, изписано по лицето му. — Ти не ме искаш — каза тя сподавено и се разплака. Необуздани ридания разтресоха голямото й тяло. Какво можеше да направи той? — Ти въобще не си искал да се върна — плачеше тя. — Бил си по-щастлив без мен… а беше толкова трудно, Артър, да изляза от водата и да дойда чак тук само за да бъда отново с теб…_
	_Озадачен, Редмънд се отдръпна._
	_— Кой е този Артър? — попита той._
	_Жената започна да изчезва като лека мъгла, като симпатично мастило, като топящ се сняг._


	Някой вървеше по чакълестата пътечка, стъпките идваха отдалеч, сякаш бяха приглушени от пластове памук. Все още бях полузаспала; измъкнах се с усилие от стола и хавлиените кърпи изпопадаха. Грабнах една от тях и тръгнах към вратата, но беше твърде късно. Мистър Витрони се появи иззад ъгъла покрай балкона. Беше сложил всичките си флумастери; под ръката си носеше увит в кафява хартия пакет.
	Облегнах се на парапета, държейки пред себе си кърпата. Погледът му мина по капещото пране. Той направи своя малък поклон.
	— Желая да не ви преча.
	— Ни най-малко — усмихнах се аз.
	— Крушките светят ли?
	— Да — кимнах аз.
	— Водата тече ли?
	— Къщата е както трябва — уверих го аз. — Прекарвам прекрасно. Прекрасна почивка. Тишината и спокойствието са чудесни.
	Много исках да си тръгне, но той, изглежда, имаше намерение да ми продаде още една картина. Нямаше да намеря сили да се възпротивя, знаех го.
	Той се огледа почти страхливо, като че ли се опасяваше, че ще го видят.
	— Да влезем вътре — предложи той. Виждайки, че се колебая, добави: — Трябва да ви кажа нещо.
	Не исках да седна на масата с него така, както бях с хавлиената кърпа и по долни дрехи; вътре това ми се виждаше някак си по-неприлично, отколкото на балкона. Помолих го да почака, отидох в банята и облякох рокля.
	Когато се върнах, той седеше до масата, сложил пакета на коленете си.
	— Ходихте в Рим? — попита той. — Хареса ли ви?
	Започвах да губя търпение. Явно не беше дошъл тук, за да ме разпитва за туристическите обекти.
	— Много е хубаво — казах.
	— А съпругът ви, на него харесва ли му?
	— Да, мисля, че да. Много му хареса.
	— За да се опознае този град, трябва да се посещава много пъти, като жена — заяви мистър Витрони. После извади тютюн и започна да си свива цигара. — Той скоро ли ще дойде?
	— Надявам се, че да — отговорих аз със сърдечен смях.
	— Аз също искам да дойде скоро. Не е хубаво за жената да бъде сама. Хората започват да говорят. — Той си запали цигарата, бутна неупотребения тютюн обратно в пакетчето и го прибра в джоба си. През цялото време ме наблюдаваше внимателно.
	— Това е за вас — каза той и ми подаде пакета.
	Очаквах още една картина върху черно кадифе, но когато махнах канапчето и разгърнах хартията, видях дрехите си — джинсите и фланелката, които зарових така внимателно под къщата. Те бяха грижливо изпрани и изгладени.
	— Къде ги намерихте? — попитах аз. Възможно ли беше да отрека, че са мои?
	— Баща ми, видял ги в земята, там долу, където са картофите. Видял е някой да копае. Мисли, че има някаква грешка — да се заравят такива дрехи, които не са стари. Той не говори английски и ме помоли да ви ги върна. Жена ми ги изпра.
	— Предайте му моите благодарности — казах аз. — И на жена ви също. — Нямаше как да му обясня, макар че очевидно очакваше обяснение. Той продължаваше да стои; и двамата гледахме сгънатите дрехи.
	— Хората говорят за това — най-сетне каза той. — Не могат да разберат защо сте заровили дрехите си под къщата. Те знаят за това. Не знаят защо сте си отрязали хубавата коса, която всички помнят от миналия път, когато бяхте със съпруга си; ходите винаги с черните очила като прилеп и сте си сменили името. Хората не разбират защо. Те правят знака — той дигна два пръста — защото може да ги урочасате, да се разболеят или да ги сполети нещастие. Аз самият не вярвам — заяви той извинително, — но по-старите…
	И така — те знаеха коя съм. Естествено, че ще ме знаят, те помнеха всичко от пет хиляди години насам. Каква глупост, да се върна отново тук.
	— Те ме накараха да ви кажа да си вървите — продължи той. — Мислят, че вашето нещастие ще сполети и мене, жена ми казва така.
	— Сигурно си мислят, че съм вещица — изсмях се аз.
	Но мистър Витрони не се засмя; той ме предупреждаваше и това не беше никак смешно.
	— По-добре ще бъде, ако съпругът ви също дойде — каза той мрачно. — Също тази сутрин идва един мъж. Пита за вас. Той не знае името, което ми дадохте, но каза една жена толкова висока, с червена коса и аз разбрах, че сте вие.
	— Какво? — попитах аз твърде бързо. — Кой беше?
	Той сви рамене, изучавайки лицето ми.
	— Мисля, че не е съпругът ви. Той щеше да знае къде живеете. — Разбра, че се разтревожих. Ако беше вярно и не беше Артър, кой би могъл да бъде тогава?
	— Как изглеждаше? — запитах аз. — Какво му казахте?
	— Реших, че трябва най-напред да кажа на вас — проговори бавно той. — Казах му, че сте в Рим и ще се върнете след два дни. Казах му, че тогава може би ще му помогна, но също, че може би не сте жената, която търси.
	— Благодаря ви — заявих аз. — Много ви благодаря.
	Налагаше се да му кажа нещо след такава любезност. Наклоних се към него и сниших глас:
	— Мистър Витрони, аз се крия. Затова използвах друго име и си отрязах косата. Никой не трябва да знае къде съм. Мисля, че искат да ме убият.
	Мистър Витрони не беше изненадан. Кимна, сякаш знаеше, че такива неща се случват доста често.
	— Какво сте направили? — попита той.
	— Нищо. Абсолютно нищо не съм направила. Много е сложно, свързано е с пари. Аз съм доста богата и затова този човек, тези хора искат да ме убият, за да вземат парите. — Той, изглежда, ми повярва и аз продължих: — Този, който е дошъл, може да е мой приятел, а може и да е враг. Как изглеждаше?
	Мистър Витрони разпери ръце:
	— Трудно ми е да кажа. Беше с червена кола като вашата. Криеше нещо от мен, какво ли искаше? Може би полицията трябва да го арестува — подхвърли той.
	— Много мило от ваша страна — казах аз — но не мога да направя това. Все още не съм сигурна кой е този човек и освен това нямам никакви доказателства. Как изглеждаше?
	— Беше със сако — поясни мистър Витрони услужливо. — Тъмно сако, американско. Висок, да, млад мъж, не е стар.
	— С брада ли беше?
	— Не, само с мустаци.
	Това не ми говореше нищо. Но все пак не ми приличаше на Фрейзър Бюканън.
	— Каза, че е журналист от вестник — продължи мистър Витрони. — Аз мисля, че не е журналист. Наистина ли не искате да го арестуват? Това може да се уреди, мога да го уредя с тях.
	Дали не искаше подкуп? Мина ми през ум, че посещението му не беше само приятелско. Беше дошъл да преговаря и несъмнено подобни преговори е имало и с непознатия мъж. Ще ми помогне, ако му платя. В противен случай ще каже на мъжа как да ме намери. За жалост нямах достатъчно пари. Реших бързо, че ще трябва да замина още тази вечер, ще тръгна с колата за Рим.
	— Не, наистина няма нужда — заявих аз. — Ще се справя сама.
	Станах и протегнах ръка към мистър Витрони.
	— Благодаря ви. Беше много мило от ваша страна да ми кажете всичко това.
	Той беше объркан; навярно е очаквал, че ще сключа сделка с него.
	— Бих могъл да ви помогна — каза той. — Има една къща по-нататък, извън града. Може да останете там, докато този човек си отиде. Ние ще ви носим храна.
	— Благодаря — отговорих аз — може и така да направя.
	Когато си тръгваше ме потупа по рамото.
	— Не се безпокойте — каза той — всичко ще се нареди.
	Вечерта прибрах багажа си в куфара и го занесох в колата. Но когато я запалих, резервоарът беше празен. Каква глупост, помислих си аз, сещайки се, че на връщане от Рим бензинът беше съвсем малко. Но после ми хрумна друго: някой е източил резервоара.


>>	Глава 33

	Не трябваше да му казвам в никакъв случай, че имам пари. Сега разбрах всичко, намеренията им бяха ясни, съществували са още от самото начало. Старецът, който се грижеше за ангинарите, беше шпионин. Той беше бащата на мистър Витрони, идвал е да ме следи и в мига, когато ме е видял без маскировката ми, заговорът е бил готов. Ако се съгласях да ме скрият в уединената къща, щях да стана тяхна пленничка. Би било лудост да се опитам да поискам бензин от някого. Тогава ще знаят, че искам да замина. Освен това в града не се продаваше бензин, ще трябва да изпратя някой да вземе и това не можеше да остане в тайна от мистър Витрони. Той ще дойде и ще ми каже, че не може да се достави. Аз ще започна да го моля и тогава той ще заяви „бензин, това е много скъпо“.
	Войниците или полицията също бяха в играта, те ще му помогнат и няма кой да ги спре. Фактически аз му казах, че никой не знае къде се намирам; това беше добре дошло за тях. Когато Артър пристигне, ще му съобщят, че съм заминала, че нямат никаква представа къде съм отишла. В това време ще стоя завързана и безпомощна, те ще искат да пиша да ми изпратят парите и когато разберат, че нищо няма да получат, какво ще направят тогава? Може би ще ме убият и ще ме заровят в чакълест гроб сред маслините? Или може да ме затворят в клетка и да ме угояват, както са правили първобитните племена в Африка, с огромни чинии тестена храна, или пък ще ме накарат да нося черно сатенено бельо от рода на това, което се рекламира на кориците на _fotoromanzi_, и ще взимат такса от мъжете в градчето? Дали няма да стана като проститутките на Фелини, огромна и безформена?
	_Положението е сериозно_ — казах си аз. — _Стегни се._ Може би ставах истерична. Не исках да прекарам останалата част от живота си в клетка като дебела проститутка, като пленена Майка на плодородието, а парите от входните билети да събира някой друг. Ще трябва да измисля нещо. Все още ми оставаха два дни, затова си легнах. Нямаше никакъв смисъл да се опитвам да бягам в тая тъмнина, щях само да се загубя. Или да ме хванат: нямаше съмнение, че ме следят.


	Събудих се посред нощ. Чух стъпки под прозореца, на долната тераса. После нещо започна да стърже: някой се катереше по решетката за пълзящите растения! Бях ли затворила прозореца, или не? Не исках да ставам, за да проверя. Подпрях се на стената, вторачена в прозореца, където постепенно се откроиха очертанията на глава, после на рамене… Лунната светлина ми помогна да видя кой е и се успокоих.
	Беше майка ми. Облечена пак в добре ушития си тъмносин костюм със стегната талия и подплатените рамена, с бялата шапка и с ръкавици. Бе гримирана. Устните й бяха уголемени от червилото, но под него личеше истинската им форма. Тя плачеше безмълвно, залепила лице на стъклото като дете; черни аркансилени сълзи се стичаха от очите й.
	— Какво искаш? — попитах аз, но тя не отговори. Протегна ръце към мен, викаше ме да тръгна с нея; искаше да бъдем заедно.
	Започнах да отстъпвам към вратата. На размазаното й лице сега се появи усмивка, дали разбираше, че я обичам? Обичах я, но стъклото ни разделяше, трябваше да мина през него. Копнеех да я утеша. Ще тръгнем заедно по коридора и ще изчезнем в мрака. Ще направя това, което тя поиска.
	Вратата беше заключена. Започнах да я блъскам и я блъсках, докато се отвори.
	Стоях на терасата, нощницата ми беше изпокъсана, вятърът ме пронизваше. Беше тъмно. Нямаше никаква луна. Вече бях напълно будна; зъбите ми тракаха от страх и от студ. Върнах се в апартамента и легнах.
	Този път тя дойде твърде близко, щеше почти да успее да извърши това, което искаше. Всъщност тя никога не си бе отивала от мен, защото и аз никога не й бях разрешавала. Тя е стояла зад мен в огледалото, причаквала ме е зад всеки завой, нейният глас е шепнал думите. Тя е била жената в лодката, в лодката на смъртта, тъжната жена с разветите коси и покрусените очи, жената в кулата. Тя не можеше да устои на гледката от прозореца, нейното проклятие беше животът. Как можех да избягам от нея? Тя също се нуждаеше от свободата си; твърде дълго беше мое отражение. Кое ли е заклинанието, какво би могло да я освободи?
	Ако е трябвало някой да се върне от Отвъдния бряг, за да витае около мен, не можеше ли да бъде леля Лу? Аз й вярвах, можехме добре да си поговорим, тя щеше да ме посъветва и да ми каже какво да правя. Но не можех да си представя, че леля Лу ще направи такова нещо. „Ти можеш да се оправиш“ — ще каже тя, независимо от моите възражения, че не съм в състояние. Би отказала да приеме, че животът ми наистина е стигнал до провал.
	Докато майка ми… Защо трябваше да я сънувам, да имам кошмари, да се превръщам в сомнамбул, за да се срещна с нея? Майка ми беше вихрушка, тъмен вакуум, никога нямаше да мога да я направя щастлива. Нея или който и да е друг. Може би бе дошло времето да се откажа от подобни опити.


>>	Глава 34

	На сутринта изпих няколко чаши чай, за да събера сили и да се успокоя. Трябваше да бъда колкото може по-спокойна. Ще се държа, като че ли всичко е наред, както трябва, няма да бързам; ще изляза на пазар, ще отида до пощата както винаги, за да помислят, че съм приела съдействието им. Може дори да потърся мистър Витрони и да го попитам за къщата, за да помислят, че съм приела предложението им. Ще изчакам до следобед, когато наоколо има хора. После ще се спусна просто по хълма, само с чантата си, не с куфара, и ще спра някоя кола за Рим. Няма да мога да взема много багаж със себе си, но чантата побира доста неща.
	Прегледах чекмеджетата на бюрото, решавайки какво ще оставя. Прибрах три чифта пликчета. От нощници нямах нужда, но черният бележник на Фрейзър Бюканън ми беше необходим. Пишещата машина трябваше да остане, но „Жертва за любовта“ ще взема със себе си.
	Взех ръкописа с намерението да го навия на руло, за да го прибера по-лесно. После седнах и започнах да го прелиствам. Вече знаех къде греша, какво трябва да направя. Шарлот ще трябва да влезе в лабиринта, друг изход няма. Тя бе искала да влезе в него от самото си пристигане в Редмънд Грейндж и никой с нищо не можеше да я възпре, нито разказите на слугите, от които настръхваха косите, нито подигравателните намеци на Фелисия. Но чувствата й бяха противоречиви: означава ли лабиринтът сигурна смърт, или в него ще открие отговора на загадката, отговор, който трябваше да научи, за да живее? Нещо по-важно дори: дали ще се омъжи за Редмънд само ако стои настрана от лабиринта, или ако влезе в него? Може би ще може да спечели любовта му само ако рискува живота си и му даде възможност да я спаси. Той ще разтвори ръцете, вкопчени в гърлото й (чии ръце ще бъдат те?), и ще я нарече малка храбра глупачка. Тя ще стане мисис Редмънд, четвъртата поред.
	„Не влизай в лабиринта, Шарлот, ако влезеш, ще бъде на твоя отговорност — казах и аз. — Досега винаги съм те извеждала от него, но повече не можеш да разчиташ на мен.“ Както винаги, тя не ми обърна внимание, остави настрани ръкоделието си и се приготви да излезе. „Не казвай, че не съм те предупредила“ — припомних й аз. Но не можех да спра, трябваше да стигна до края. Затворих очи…
C>
	Бе пладне, когато Шарлот влезе в лабиринта. До входа завърза единия край на вълненото кълбо, което бе взела от мисис Райърсън под предлог, че ще си кърпи шала; нямаше никакво намерение да се загубва.
	Стените на лабиринта от някакъв бодлив, вечнозелен храст, бяха безнадеждно обрасли. Личи, че никой не е стъпвал тук от години, мислеше Шарлот, докато си проправяше път през заплетените клонаци, които се закачаха за роклята й, като че ли я дърпаха назад. Тя зави наляво, после надясно, като през цялото време развиваше вълненото кълбо.
	Навън небето бе облачно, духаше студен февруарски вятър; но тук, защитена от дебелите стени на листата и храстите, Шарлот се изпоти. Слънцето бе изгряло отново и небето просветляваше; наблизо пееше птичка. Тя започваше да губи представа за времето; имаше чувството, че върви от часове по покритата с чакъл пътека между зелените, бодливи стени. Въобразяваше ли си, или лабиринтът бе станал наистина по-подреден, по-поддържан… Тук-там имаше и цветя, а беше твърде рано за тях. Изпитваше странното усещане, че я гледат невидими очи. Спомни си приказките на мисис Райърсън за малките човечета; после се засмя на себе си, че се е предала, дори за миг, на суеверието. Това беше обикновен лабиринт, в него нямаше нищо необичайно. Беше съвсем сигурно, че двете предишни лейди Редмънд са намерили гибелта си по друг начин.
	Изглежда, се приближаваше към центъра на лабиринта. Зави и го видя пред себе си — чакълесто продълговато пространство, оградено с цветя. Нарцисите вече цъфтяха. За нейно разочарование то беше пусто. Шарлот се взря наоколо, търсейки нещо, което да й подскаже лошата му слава, но нямаше нищо. Тръгна обратно, откъдето бе дошла. Изведнъж стана страшно, искаше да се измъкне, преди да е късно. Не искаше да знае нищо повече, каква глупост, че дойде тук. Започна да тича, но сгреши, защото се опита да навива кълбото, както тичаше, и краката й се заплетоха безнадеждно. В мига, когато падаше, железни пръсти се сключиха около гърлото й… Тя се опита да извика, започна да се бори, очите й се изцъклиха, обезумелият й поглед търсеше Редмънд.
	Зад нея долетя подигравателен смях — беше Фелисия.
	— Място за двете ни нямаше — каза тя. — Една от нас трябваше да умре.
	Точно когато Шарлот губеше съзнание, Фелисия отхвърча настрана, като вързоп стари дрехи, и Шарлот видя над себе си тъмните очи на Редмънд. „Скъпа моя“ — прошепна дрезгаво той. Силни ръце я вдигнаха, топлите му устни покриха нейните…
C$
	Така би трябвало да бъде, така беше винаги досега, но някак си вече звучеше фалшиво. Някъде бях тръгнала в погрешна посока; имаше нещо, някакъв факт или нишка, които бях пренебрегнала. Налагаше се да прехвърля всичко отново, трябваше да намеря подходящо място и да обмисля всички ходове. Сетих се за кардиналската градина в Тиволи със сфинксовете и фонтаните, и богинята с многото гърди. Там беше подходящо, имаше много пътеки. Ще отида още днес следобед…
	Но забравих за мъжа, за колата си, която беше с празен резервоар; ще трябва да оставя книгата за по-късно и да се съсредоточа върху плана за бягството.
	Този път ще изчезна наистина без следа. Никой няма да знае къде съм, нито Сам, нито Артър. Този път ще бъда напълно свободна; никакви нишки от миналото няма да ме оплитат, никакви сключени пръсти. Ще правя каквото си искам, мога да стана барманка, мога да се върна в Торонто и да стана масажистка, може би е трябвало да правя именно това. Или да изчезна в Италия, да се омъжа за продавач на зеленчуци: ще живеем в каменна къщичка, ще родя деца и ще надебелея, ще ядем горещи манджи и ще мажем телата си със зехтин, ще се надсмиваме над смъртта и ще живеем в настоящето, ще нося косата си винаги вдигната на кок и ще си пусна мустаци, ще имам зелена престилка на цветя. Всичко ще бъде нормално, в неделя ще ходя на черква, ще пием домашно червено вино, ще стана леля, баба, всички ще ме уважават.
	Това някак не беше убедително. Защо всяка моя фантазия се превръщаше в капан? В тази виждах как се покатервам на прозореца, с престилка, с вдигната на кок коса, без да чувам писъците на децата и внучетата зад себе си. Защо пък да не посрещна и това предизвикателство, помислих си аз. Умеех да излизам читава при всички обстоятелства. Понякога бях говорила за любов и всеотдайност, но истинският роман на живота ми беше романът а ла Худини, неговите въжета и затворения сандък, чувството за обвързване и измъкване. Нима някога бях правила нещо друго?
	Тази мисъл не ме потисна. Фактически, макар че бях изплашена, се чувствах необяснимо безгрижна. Осъзнах, че опасността ми действа така.
	Измих косата си, тананикайки, сякаш се приготвях за някаква голяма вечер. Кафявата боя почти падна, но вече не ме интересуваше.
	Излязох с мокри крака на балкона да си изсуша косата. Подухваше ветрец; някъде долу в долината ехтяха изстрели, сигурно стреляха по някоя птица. Тук стреляха едва ли не по всичко, което се движеше, пълнеха пирогите с пойни птички. Не можех да си представя как устата им поглъща лакомо музиката. Очите и ушите също бяха гладни, но не го показваха така явно. Реших, че от сега нататък ще танцувам само за себе си. „Ще танцувате ли този валс с мен?“ — прошепнах…
	Както бях боса, застанах на пръсти и се завъртях, отначало нерешително. Въздухът заблестя, обсипан с пайети. Вдигнах ръце и ги размахах в такт с нежната музика, помнех музиката, помнех всяка стъпка, всеки жест. Земята оставаше далеч под мен; бях леко замаяна. Затворих очи. От рамената ми израснаха крила, една ръка обгърна талията ми…
	По дяволите! Бях се завъртяла точно върху счупеното стъкло, боса при това. Добра пеперуда, няма що! Закуцуках обратно към стаята, оставяйки кървави следи, и затърсих кърпа. Измих краката си във ваната; ходилата ми приличаха на мляно месо. Това бяха истинските червени обувки, краката, наказани, че са танцували. Можеше да танцуваш или да получиш обичта на някой добър мъж. Но те беше страх да танцуваш, защото изпитваше неестествения ужас, че ако танцуващ, ще ти отрежат краката, за да не танцуваш повече. Най-накрая ти преодоля страха си и затанцува и те ти отрязаха краката. Добрият мъж също си отиде, защото ти искаше да танцуваш.
	Но аз избрах любовта, исках добрия мъж, а излезе, че съм сгрешила. Защо? Впрочем никога не съм била танцьорка. На арената мечката само създава представа, че танцува. Всъщност тя е изправена на задните си крака, защото се опитва да се запази от стрелите. А нямах и никакъв лейкопласт. Седнах на ръба на ваната, от очите ми течаха безпомощни сълзи, от нарязаните ми ходила капеше безпомощно кръв.
	Отидох в другата стая, легнах на кревата, вдигнах краката си на възглавницата, за да спре кръвта. Как да избягам сега с тези нарязани ходила?


>>	Глава 35

	След няколко часа станах. Краката ми не бяха толкова зле, колкото мислех, все пак можех да ходя. Започнах да куцам напред-назад из стаята. При всяка стъпка болки като иглички пронизваха краката ми. Малката русалка ходи отново, помислих си аз, по-точно голямата русалка.
	Ще трябва да отида до градчето, да мина, накуцвайки, между враждебните редици на старите жени, които ще правят знаци с ръцете си, ще кажат на децата да ме замерят с камъни, ще ме проклинат. Какво виждаха те зад тези прозорци в каменните стени? Може би някакво чудовище от женски пол, нереално голямо, във всеки случай за техните представи, закрачило надолу по хълма с щръкнала наелектризирана коса, от чиито пръсти изтича зла енергия, със зелени, святкащи като на котка очи, скрити зад черни туристически очила, черните очила на мафията. Внимание, бабки, с крака като суджуци, натъпкани в черни чорапи, ще ви науча аз вас, въпреки заклинанията и молитвите, които шепнете към светците. Да не би да мислеха, че нощем се превръщам в молец, който лети наоколо и пие кръв от палците на краката им. Ако си сложа черна рокля и дълги черни чорапи, тогава ще ме харесат ли?
	Може би в края на краищата майка ми не ме е кръстила на Джоун Крофорд; казала ми е така, за да скрие тайната си. Кръстила ме е на Жана Д’Арк. Не е ли знаела какво се случва с такива жени? Обвиняваха ги в магьосничество, връзваха ги на кол. Те горяха красиво; една звезда не е нищо друго, освен малко количество горяща газ. Но аз бях страхливка, предпочитах да не спечеля, но и да не горя, предпочитах да седя на пейките, да си ям пуканките и да гледам като всички останали. Знайте, че ви очакват неприятности, когато започнете да чувате гласове, особено ако им повярвате. Англичаните възторжено аплодираха, когато Жана хвръкна във въздуха като вулкан, като ракета, като пудинг със стафиди. Те разпръснаха праха й над реката; остана само сърцето й.
	Изкачих хълма, минах покрай облечените в черно жени, седнали по стълбата, без да обръщам внимание на враждебните им погледи, и свих в улицата, която водеше до пощата. Полицаите или войниците бяха на местата си; огромната жена зад гишето беше също там.
	Тя вече знаеше коя съм, нямаше нужда да питам. Подаде ми още един от кафявите пликове на Сам. Имах чувството, че вътре има още вестникарски изрезки и затова го скъсах.
	Изрезки имаше, но върху тях беше поставено писмо, написано на твърда хартия от адвокатска кантора.
C>
	Уважаема мис Делакоър,
	Моят клиент мистър Сам Спински ме помоли да ви изпратя тези неща. Той смята, че вероятно бихте могли да му помогнете да излезе от затрудненото положение, в което се намира сега. Той ми нареди да не разкривам вашето местонахождение до второ разпореждане.
C$
	Подписът не се четеше, а под писмото следваше:
C>
#	ПОЕТЕСА, УБИТА В ТЕРОРИСТКА ЧИСТКА
C$
	Забравяйки благоприличието, седнах на пейката точно до един полицай. Това беше ужасно. Сам и Марлийн бяха арестувани за убийство, обвиняваха ги, че са ме убили, бяха в затвора. За миг си помислих, че Марлийн сигурно е много доволна; но после се сетих, че сигурно ще бъде доста вбесена, че причината съм аз, а не някоя стачка или демонстрация. Все пак затворът си е затвор. Все още не бяха проговорили, това поне беше ясно.
	Нещата бяха тръгнали от онова семейство на брега, което беше излязло на пикник. Те са видели как съм пляскала из водата, как съм минала под лодката. Прочели съобщението във вестника, интервюто с Марлийн, в което тя казва, че ми хвърлили пояс. Но пояс нямаше и когато полицията направила проверка при тези, които даваха лодки под наем, те признали, че в лодката не е имало спасителен пояс. Открили роклята ми на носа на лодката и това усилило подозрението им.
	Семейството се казваше Морган. Мистър Морган казал, че чул вик (това беше невъзможно, защото бяхме много далеч и беше твърде ветровито) и погледнал точно когато Сам и Марлийн се били надвесили от едната страна на лодката, след като току-що ме блъснали. Имаше снимка на мистър Морган, както и моята снимка, онази, на която се усмихвах, направена в деня на моята смърт. Мистър Морган изглеждаше сериозен и с чувство за отговорност; това беше големият момент в живота му, най-после той беше станал важен човек, дал воля на собственото си въображение.
	Горкият Сам! Сега вече са изпразнили джобовете му, взели са връзките на обувките му, поръсили са го с прах против въшки и са мушнали пръст в ануса му. Двама детективи са го разпитвали едновременно, единият се е държал любезно, предлагал му е цигари и кафе, другият го е тормозил и всичко това заради моята собствена глупост, заради малодушието ми. Трябваше да остана там, където си бях, и да не се поддавам на униние. Горкият, милият Сам с неговите жестоки теории; той не би могъл да убие дори и муха.
	За мен се говореше като за „главната фигура“ в мистериозен заговор за експлозия с динамит. Очевидно бащата на Марлийн е съобщил, че му липсва динамит, Марлийн не е издържала и е признала, че го е взела. Но тя не можеше да им го даде. Казала им е, че за него съм отговаряла аз; казала им е също и за купената на старо кола, но те не са могли да я намерят. Полицията предполагаше, че „бойната група“ на Сам, както те я наричаха, ме е ликвидирала, защото съм знаела твърде много и съм започнала да издайнича. Артър също е бил задържан за разпит, но по-късно са го освободили. Станало е ясно, че не знае нищо и е невинен.
	Ще трябва да се върна и да ги избавя от това положение. Не можех да се върна. Ами ако изпратя на полицията нещо, което да им покаже, че съм жива? Пръст, автограф, зъб?


	Станах от пейката, набутвайки изрезките в чантата си. Излязох и тръгнах към хълма. Тогава видях мистър Витрони. Седеше на една маса отпред пред кафенето. С него имаше още един човек. Не го виждах добре, беше с гръб към мен, но сигурно това беше онзи мъж. Дошъл е един ден по-рано.
	Мистър Витрони ме беше видял, гледаше точно в мен. Пресякох бързо площада, почти тичах. После забавих крачка. Обърнах се само веднъж. Мистър Витрони ставаше, ръкувайки се с мъжа…
	Завих зад ъгъла и се затичах с все сила. _Трябва да бъда спокойна, невъзмутима, трябва да се овладея._ Нарязаните ми стъпала стенеха, когато се удряха в камъните.


>>	Глава 36

	Най-сетне стигнах до балкона. Слънцето залязваше, балконът беше осветен от припламващите отблясъци на натрошените стъкла. Видях отражението си в прозореца, лицето ми бе тъмно, косата ограждаше лицето ми като червен ореол.
	Отключих вратата и влязох. Вътре нямаше никой, засега все още имах време… Не го видях ясно. Може би щях да го избягна. Ще изчакам, докато мине покрай балкона; после ще се мушна в банята и ще залостя вратата. Докато той опитва да я отвори, ще се кача върху клозета и ще се измъкна през прозорчето.
	Отидох в банята, за да видя прозорчето. Беше много малко, сигурно няма да мога да мина. Не исках да ме арестуват или да ме разпитват, излязла наполовина от прозореца. Беше недостойно.
	Може би бих могла да се скрия сред ангинарите. Може би можех да избягам надолу по хълма, да изчезна и никога да не ме намерят. Не, ако избягам, рано или късно ще ме хванат. Вместо това реших, че ще се отбранявам. Не желаех да се върна. Отидох в кухнята и извадих празната бутилка чинцано от кофата за боклук, хващайки я здраво за върлото.
	Свих се зад вратата, така че да не се виждам от прозореца, и зачаках. Времето минаваше; нищо не се случваше. Може би грешах, може би това не беше онзи човек. Или пък въобще нямаше никакъв човек, мистър Витрони го е измислил, за да ме уплаши. Започнах да ставам неспокойна. Мина ми през ум, че бях прекарала твърде голяма част от живота си, спотайвайки се зад затворени врати, за да слушам гласовете от другата страна.
	Вратата беше съвсем обикновена. През стъклото в горната й част виждах малко парче от външния свят: синьо небе, сиво-розови облаци.
C>
	Тя влезе в лабиринта по пладне. Беше решила на всяка цена да разгадае най-сетне тайната му. Твърде дълго се бе страхувала от опасностите. Няколко пъти бе молила Редмънд да го срутят, но той не искаше и да чуе. Казваше, че съпътствал семейството му поколения наред. Изглежда, за него нямаше значение, че мнозина са изчезнали там.
	Вървя известно време, без нищо да се случи. Трябваше да помни пътя, по който е дошла, и се опитваше да го прави, запаметявайки подробности — формата на някой храст, цвета на някое цвете. Пътеката изглеждаше насипана с чакъл неотдавна; тук-таме имаше цъфнали нарциси.
	Неочаквано се озова в центъра на лабиринта. На едната му страна беше поставена дълга каменна пейка и на нея седяха четири жени. Две от тях приличаха много на нея — с червени коси, зелени очи и малки бели зъби. Третата беше на средна възраст, облечена в странна дреха, която стигаше до средата на прасците й, а около врата си носеше проскубана кожа. Последната беше невероятно дебела. Тя беше по розово трико и къса розова пола, покрита с пайети. От главата й изскачаха две пипала като на пеперуда, а на гърба й бяха закачени очевидно изкуствени крила. Фелисия бе изненадана от присъствието на жената в розово, но беше твърде добре възпитана, за да го покаже. Жените нещо си шепнеха.
	— Очаквахме те — казаха те. Първата се премести, за да й направи място. — Знаехме, че е дошъл твоят ред.
	— Кои сте вие? — попита тя.
	— Ние сме лейди Редмънд — каза тъжно жената на средна възраст.
	— Всичките — добави дебелата жена с крилата.
	— Има някаква грешка — възпротиви се Фелисия. — Аз самата съм лейди Редмънд.
	— О, да, знаем — отговори първата жена. — Но всеки мъж има повече от една жена. По няколко едновременно или една след друга, а понякога има жени, за които дори не знае.
	— Как сте стигнали дотук? — попита Фелисия. — Защо не можете да излезете обратно?
	— Обратно? — повтори първата жена. — Опитвахме да се върнем обратно. Това беше грешката ни.
	Фелисия се обърна и наистина пътеката, по която беше дошла, сега бе обрасла с клони; тя дори не беше сигурна къде е била. Ето че и тя попадна в капана заедно с тези жени. А нима те не бяха някак си особени? Не беше ли кожата им твърде бяла, погледите им твърде мътни? Тя забеляза, че през прозрачните им тела се виждаха неясните очертания на пейката.
	— Единственият изход — обади се първата жена — е през тази врата.
	Тя погледна вратата. Намираше се на другия край на покритото с чакъл пространство, имаше рамка, но не беше свързана с нищо друго. Обиколи я отвсякъде; беше еднаква от двете страни. Повърхността й беше неприветлива и вместо дръжка имаше топка; в горната част имаше малко парче стъкло, през което тя видя синьо небе и няколко сиво-розови облака.
	Хвана топката и я завъртя. Вратата се отвори навън и се залюля… Там, застанал на прага, я чакаше Редмънд. Тя беше готова да се хвърли в обятията му, разплакана от облекчение, когато забеляза странно изражение в очите му. Тогава разбра. Редмънд беше убиецът. Той беше предрешен убиец и искаше да я убие, както бе убил и другите си съпруги… Тогава, значи, трябваше да остане тук при тях в центъра на лабиринта… Той искаше да я смени с другата, следващата, слаба и безупречна…
	— Не ме докосвай — извика тя, отстъпвайки назад. Не искаше да бъде обречена. Знаеше, че докато не пристъпи през вратата, е в безопасност. Опитвайки се да я примами към себе си, той започна леко да се превъплъщава. На лицето му се появи маска от бяла марля, после очила с оцветени в лилаво стъкла, после червена брада и мустаци, които изчезнаха, отстъпвайки място на пламтящи очи и зъби като ледени шушулки. После наметалото му изчезна и той стоеше, загледан тъжно в нея; беше по пуловер с висока яка.
	— Артър? — промълви тя. Би ли могъл някога да й прости?
	Редмънд отново се появи в наметало. Устните му бяха сурови и алчни, погледът замъглен.
	— Нека да те отведа — прошепна той. — Нека да те спася. Ще танцуваме заедно винаги, навеки.
	— Винаги — повтори тя, почти готова да отстъпи. — Навеки. — Някога бе копняла за тези думи, бе чакала цял живот някой да й ги каже… Представяше си как се носи бавно из една бална зала, хваната през кръста от здрава ръка…
	— Не — отсече тя. — Зная кой си.
	Плътта се стопи от лицето му, разкривайки черепа; той пристъпи към нея с ръка, протегната към шията й…
C$
	Отворих очи. Чух стъпки по чакълестата пътека. Те бяха истински, бяха под балкона. Спряха пред вратата. Една ръка почука тихо един път, втори път.
	Все още можех да избирам. Можех да се престоря, че не съм вкъщи. Можех да чакам и да не правя нищо. Можех да си преправя гласа и да кажа, че съм някой друг. Но ако завъртя топката, вратата ще се отвори, ще се залюлее навън и аз ще трябва да се изправя лице в лице срещу човека, който ме чакаше, чакаше за живота ми.
	Отворих вратата. Знаех кой може да е.


>>	Глава 37

	Всъщност не съм възнамерявала да го ударя с бутилката от чинцано. Искам да кажа, че имах намерение да ударя някого, но в това нямаше нищо лично. Никога не го бях виждала, той беше напълно непознат. Вероятно съм се увлякла: той ми приличаше на някого…
	И естествено не мислех, че ще го нокаутирам по този начин; това беше от случаите, когато човек не знае собствената си сила. Почувствах се ужасно, особено когато видях кръвта. Не можех просто да го изоставя там, може да е получил сътресение или да умре от кръвоизлив и затова накарах мистър Витрони да повика лекар. Казах, че съм помислила, че този човек иска да влезе с взлом в къщата. За щастие той беше в безсъзнание и не можеше да ми противоречи.
	Беше мило от негова страна, че не ме даде под съд, когато дойде на себе си. Отначало помислих, че е само защото иска да разбере цялата история: журналистите са такива. Говорих много, разбира се, но се чувствах нервна. Сигурно ще излезе доста необикновена история, когато я напише; и най-странното беше, че въобще не го лъгах. Или поне не много. Скрих някои имена и някои други неща, но нищо съществено. Предполагам, че тогава все още можех да се измъкна. Бих могла да кажа, че имам амнезия или нещо друго… Или можех да избягам; той нямаше да успее да ме издири. Учудена съм, че не постъпих така, защото винаги съм изпитвала ужас да не ме открият. Но някак си не можех да избягам ей така и да го оставя в болницата сам, без да има с кого да си говори; особено след като едва не го убих по погрешка.
	Сигурно е бил потресен, когато се е събудил в леглото, при това със седем шева. Това ме караше да се чувствам доста виновна. Палтото му изглеждаше ужасно, но му казах, че при химическото чистене всичко ще излезе. Предложих му аз да платя, но той не ми позволи. Вместо това му занесох цветя; не можах да намеря рози и взех някакви жълти цветя, подобни на слънчогледи. Бяха поувехнали и го посъветвах да помоли сестрата да ги сложи във вода. Той изглеждаше доволен.
	Много мило от негова страна, че ми даде пари за самолетния билет. Ще му ги върна веднага щом се оправя. Първо, трябва да изкарам Сам и Марлийн от затвора, дължа им го. Адвокатът на Сам е бил този, който е съобщил, че съм все още жива; не би трябвало да му се сърдя, човекът си е вършил работата. Ще трябва да се видя и с Артър, макар че не чакам с нетърпение тази среща, пълна с обяснения, която ще премине под знака на мълчаливия му гняв. Бях го накарала да ме обича чрез измама и нямах право да страдам твърде силно, когато престане да ме обича.
	Сигурно още не е получил и картичката ми, забравих да я изпратя въздушна поща.
	Не зная какво ще правя, когато всичко свърши. Ще се чувствам като идиот, след като историята така се разчу, но това не е нищо ново. Вероятно ще кажат, че изчезването ми е някакъв фасон, някакъв номер… Реших обаче да не пиша повече романи на ужаса — не ме водят до нищо хубаво. Но може би ще опитам научна фантастика. Бъдещето не ме привлича така, както миналото, но мисля, че за вас ще бъде по-добре. Продължавам да смятам, че всичко това би трябвало да ми послужи за урок, както би казала майка ми.
	Точно сега обаче е по-лесно да остана тук в Рим — намерих си евтин _pensione_ — и ходя в болницата в часовете за посещение. Не е казал на никого къде се намирам, обеща ми, че ще го пази в тайна една седмица. Той е хубав мъж; носът му не е много привлекателен, но трябва да призная, че има нещо в един бинтован мъж… Освен това започнах да чувствам, че той е единственото същество, което знае нещо за мен. Може би защото никога никого не съм удряла с бутилка и затова никой не е имал възможност да ме опознае и от тази ми страна. Всъщност дори и аз самата.
	Наистина стана голяма бъркотия, но аз пък никога не съм била много прибран човек.
