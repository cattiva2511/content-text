	[* Френската дума „coucou“ има три значения: кукувица, вик на кукувица и стенен часовник с кукувица. Първите две се свързват с пролетното настроение на стихотворението, третото — с детската рисунка. — Б.пр.]
P>
	Всичко бе като в детска рисунка
	Луна с цилиндър
	Осемте му отблясъка се отразяваха в блатата.
	Един призрак облечен в най-модерен саван
	Пушеше пура облегнат на прозореца на своята къща
	На високата стая на кулата
	Където многознайката врана врачуваше на нощните котки.
	На рисунката имаше също момиченце в ризка изгубено из снежни пътеки
	Защото бе търсило в обувките си ветрило от свила и пантофки с високи токове*.
	[* По стар обичай във Франция на Коледа децата поставят обувките си пред камината, в тях Дядо Коледа слага подаръците си. — Б.пр.]
	Имаше и пожар на фона на който се открояват огромни
	Сенките на пожарникарите.
	Най-важен беше крадецът
	Преметнал през рамо чувал тичаше той
	По пътя побелял от луната
	Преследваше го лаят на кучетата в заспалите села
	И кудкудякането на кокошите внезапно събудени.
	Не съм богаташ каза призракът и изтърси пепелта от пурата, не, не съм,
	Но се хващам на бас по сто франка —
	Ако я кара така този крадец ще отиде далеч.
	Суета суета всичко е суета отвръща враната.
	А сестра ти? Запитаха котките.
	Сестра ми е богата тя има бижута и сребърни паяжини
	Живее в един нощен замък.
	Многобройна тълпа от прислужници
	Всяка вечер я отнася в леглото.
	Сутринта й поднасят банани кучозъби и свирка
	Да си духа в нея.
	Луната постави цилиндъра си на земята.
	И сега мракът стана още по-черен.
	Привидението се стопи в него като бучка захар в кафе.
	Крадецът търсеше дълго пътя който беше загубил
	И накрая заспа.
	Над земята остана
	Опушено синьо небе с което луната си бършеше челото
	И момиченцето изгубено което вървеше между звездите.

		Ето твоето чудно ветрило
		Ето твоите бални пантофки
		И корсета на баба ти
		И червило за устните
		Ще танцуваш сега сред звездите
		Ще танцуваш пред прелестни дами
		Сред лехите от рози небесни
		Една роза всяка нощ пада —
		Награда за спящия който
		Сънува най-чудния сън
		Обуй си пантофките
		Стегни си корсета
		Сложи роза в корсажа си
		А на устните розово
		Разклати си ветрилото
		За да има над земята все още
		Нощи след дните
		И дни след нощите.

@	(„Безвратите“, 1934)
P$
