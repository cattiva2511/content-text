P>
	Ето ме тук пред вас човек разумен и съзнателен
	За смъртта и живота знам толкова
	Колкото всеки жив може да знае
	Изпитал съм мъките и радостите на любовта
	Понявга съм успявал идеите си да наложа
	Знам много езици
	Пътувал съм доста
	Участвах във войната като артилерист и пехотинец
	Ранен съм с трепанация в главата анестезиран с хлороформ
	Изгубих най-добрите см приятели в жестоките сражения
	Познавам старото и новото доколкото може
	човек да ги познава
	И без да мисля вече за войната
	Ще ви призная между нас приятели
	Аз съм съдия в този дълъг спор между традиция
	и откривателство
	Между Реда и Приключението

	Вие устата на които е създадена по Божие подобие
	Уста която е самият ред
	Бъдете снизходителни когато ни сравнявате
	С онез които бяха пример за ред и съвършенство
	Нас търсещите приключения навсякъде
	Ние не сме ви врагове
	Ние желаем да ви подарим огромни странни области
	Където тайната във вид на цвете
	Е предоставена на всеки който иска да я откъсне
	Там има непознати огньове и багри досега невиждани
	Хиляди призрачни миражи
	Които чакат да ги въплътим
	Ние желаем да изследваме и добротата — страна огромна
	Където всичко е мълчание
	И времето което можем да изгоним или да върнем
	Смилете се над нас които вечно се сражаваме
	На границите на безкрайното и бъдното
	Смилете се над грешките и греховете ни
	Ето че идва лятото жесток сезон
	И младостта ми е умряла като отминалата пролет
	О слънце идва времето на Разума пламтящ
		Аз чакам

	За да последвам този нежен и благороден образ
	Който приема Разумът само да го обичам
	Той идва и ме привлича като магнит желязото
		Приема образа на
		Красавица червенокоса

	Косите й са златни би казал
	Красива и застинала светкавица
	Или онези пламъци с бавен танц
	Във вехнещите чайни рози

	Но нищо смейте ми се вие
	Хора отвсякъде и най-напред у нас
	Защото има толкова неща които
	Не смея да ви кажа
	И толкова неща които
	Не ще ми позволите да ви кажа
	Смилете се над мене

@	(„Калиграми“)
P$
