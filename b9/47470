P>
	В меховете на издутите чаршафи,
	в които цялата нощ диша,
	поетът чувства как косите му
	настръхват и се умножават.

	По всичките тезгяси на земята
	изкоренени чаши се издигат;
	поетът чувства ясно — мисълта му
	и членът му как вече го напущат.

	Виновен за това е той, животът,
	а също и на мисълта коремът;
	бутилките се чукат с черепите
	на висшето, ефирно събрание.

	И словото израства от съня
	подобно цвете или като чаша,
	пълна с образи и дим.

	Коремът с чашата се сблъсква
	животът — ясен
	в черепите стъклени.

	Ареопагът на поетите пламтящ
	насяда покрай сукното зелено
	и празнотата се върти.

	Животът мисълта пронизва
	на гъстокосия поет.

	На улицата един прозорец само
	картите пляскат,
	а на прозореца една жена
	разголва най-естествено корема си.

@	(„Билбоке“, 1946)
P$
