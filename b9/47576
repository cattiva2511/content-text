	Добър вечер, драги зрители! От днес започваме с нашата рубрика за утрешни новини. Тяхната цел е да ви подготвят за евентуалното възможно. И да ликвидират изненадите в добре уредения ни живот.
	А сега за най-важните събития утре — в подробности.
	Утре премиерът ще направи внезапно посещение в Бургас с цел неочаквана проверка на нормалния делник. На телефона е нашият кореспондент.
	— Всичко върви нормално в нашия град. Градската управа започна да залива улиците с асфалт. Издига се зданието на новото летище. Ако го нямаше — премиерът щеше да кацне във Варна. За която избягната грешка варненци благодарят на бургазлии.
	Интересно — как ще се развият събитията, когато утре, по време на посещението, асфалтът неочаквано се нагъне, а сградата на летището изкриви?
	— Благодарим, колега… Утре и в столицата ще има интересни събития. Тържествено ще бъде закрит строежа на детска градина „Протуберанс“ във връзка с липсата на пари.
	Нови врачански археолози ще разкрият възможностите на столицата.
	Сутринта десет хиляди души ще стигнат до извода, че лекарствата срещу махмурлук са фалшиви.
	По обяд ще има дръзко ограбване на банка. Полицията ще издирва хората, чиито лица са на показваните ви фотороботи.
	Ако се познаете — облечете незабележими дрехи и в 10:45 часа трябва да сте до банката в паркиран зелен автомобил.
	Ще имате 40 минути време, няма нужда да сте припрени, не се карайте на касиера — бавен е, защото е пред пенсия и с артрит.
	Бизнес новини. Колегата ми ще ви обясни защо утре еврото ще падне до 50 стотинки и как да постъпят държащите капиталите си в евро… Пешо, Пешо, къде отиваш?
	Спорт. Мачът между „Славия“ и „Ботев“ Враца ще завърши 1:1. „Славия“ ще открие в 25-ата минута от пресилена дузпа, а „Ботев“ — в продължението след съмнително положение — ще изравни. Но, за да запазим интригата — гледайте мача в директното ни предаване.
	Времето. За времето утре ви информирахме вчера, затова сега ще ви кажем за времето онзиден. А за вдругиден — времето е мъгла.
	Приятна вечер!
